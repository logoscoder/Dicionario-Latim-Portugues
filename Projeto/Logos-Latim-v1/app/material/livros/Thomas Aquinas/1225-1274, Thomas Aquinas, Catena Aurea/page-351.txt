Catena Aurea (latine)

Pagina 351

Hilarius in Matth. Gloriam autem adventus sui indicat obscuritate solis, et defectione lunae, et casu
stellarum; nam sequitur et luna non dabit lumen suum, et stellae cadent de caelo.
Origenes in Matth. Dicet autem aliquis: sicut in magnis ignibus succendi incipientibus tenebrae ex fumo
plurimo videntur extolli, sic in consummatione mundi ab igne, qui succendendus est, obscurabuntur etiam
luminaria magna; marcescente autem stellarum lumine, reliquum earum corpus, cum exaltari non valeat,
sicut primum cum a lumine ipso portatum extollebatur, cadet de caelo. His accidentibus consequens est
caelorum rationabiles virtutes stuporem et commotionem aliquam pati, et conturbari, remotas a primis
functionibus suis; unde sequitur et virtutes caelorum commovebuntur, et tunc parebit signum filii hominis in
caelo, in quo scilicet caelestia facta sunt, idest virtus quam operatus est filius suspensus in ligno; et in caelo
apparebit maxime signum illius, ut homines de omnibus tribubus quae prius non crediderunt christianitatem
annuntiari, tunc recognoscentes per signum illud manifestatam, plangent, et lamentabuntur propter
ignorantiam suam, atque peccata; unde sequitur et tunc plangent omnes tribus terrae. Alius autem aliter
arbitrabitur: quoniam sicut lucernae paulatim deficit lumen, sic caelestium luminum deficiente nutrimento,
sol obscurabitur, et luna, et stellarum lumen deficiet, et quod remanserit in eis, quasi terrenum cadet de
caelo. Sed quomodo potest dici de sole quoniam obscurabitur lumen eius, cum isaias propheta profectum
aliquem solis in consummatione fore declaret? similiter et de luna isaias profert quoniam erit sicut sol. De
stellis autem quidam dicere tentant, aut omnes aut plures earum maiores esse tota terra. quomodo ergo
cadent de caelo, cum magnitudini earum non sufficiat terra? .
Hieronymus. non ergo diminutione luminis huiusmodi accident; alioquin solem legimus septuplum
habiturum luminis; sed comparatione verae lucis omnia visui apparebunt tenebrosa.
Rabanus. Nihil tamen prohibet intelligi veraciter tunc solem et lunam cum ceteris sideribus ad tempus suo
lumine privari, sicut de sole factum constat tempore dominicae passionis; unde et ioel dicit: sol convertetur
in tenebras et luna in sanguinem, antequam veniat dies domini magnus et manifestus. ceterum, peracto die
iudicii et clarescente futurae gloriae vita, cum fuerit caelum novum et terra nova, tunc fiet quod isaias
propheta dicit: erit lux lunae sicut lux solis, et lux solis erit septempliciter. quod autem de stellis dictum est:
et stellae cadent de caelo, in marco ita scriptum est: et stellae caeli erunt decidentes, idest suo lumine
carentes.
Hieronymus. Per virtutes autem caelorum, angelorum multitudines intelligimus.
Chrysostomus in Matth. Qui valde decenter commovebuntur vel concutientur, videntes tantam
transmutationem fieri, et conservos suos puniri, et orbem terrarum terribili assistentem iudicio.
Origenes in Matth. Sicut autem in dispensatione crucis, sole deficiente, tenebrae factae sunt super terram;
sic et signo filii hominis apparente in caelo, deficient lumina solis, lunae et stellarum, quasi consumpta ex
multa virtute signi illius; unde sequitur tunc apparebit signum filii hominis in caelo. Signum autem crucis hic
intelligamus, ut videant, iuxta zachariam et ioannem, iudaei quem compunxerant et signum victoriae.
Chrysostomus in Matth. Si autem sol quidem obtenebraretur, crux non appareret, nisi multo solaribus
radiis luculentior esset. Ne autem discipuli verecundentur et doleant de cruce, eam signum nominat cum
quadam claritate. Apparebit autem signum crucis, ut iudaeorum inverecundiam confutet: adveniet enim
Christus in iudicio non vulnera solum, sed mortem exprobratissimam ostendens; unde sequitur et tunc
plangent omnes tribus terrae. Visa enim cruce considerabunt quod mortuo eo nihil profecerant, et quoniam
crucifixerunt eum quem adorari oportebat.
Hieronymus. Recte autem dicit tribus terrae: hi enim plangent qui municipatum non habent in caelis, sed
scripti sunt in terra.
Origenes in Matth. moraliter autem dicit aliquis obscurandum solem, esse diabolum, qui in consummatione
est arguendus, cum sit tenebrae, simulat autem solem: luna autem quae videtur homini illuminari sole, est
omnis ecclesia malignantium, quae frequenter lumen se habere et dare promittit, tunc autem redarguta cum
reprobatis dogmatibus suis claritatem suam amittet; sed et quicumque, sive in dogmatibus sive in virtutibus
falsis, hominibus quidem veritatem promittebant, mendaciis autem seducebant, hi convenienter dicendi sunt
stellae cadentes de caelo, ut ita dicam, suo, ubi erant in altitudine constitutae, extollentes se adversus
scientiam Dei. Ad commendationem autem sermonis huius utemur exemplo proverbiorum dicente: lumen
iustorum semper inextinguibile est; lumen autem impiorum extinguetur. tunc claritas Dei apparebit in omni
qui portavit imaginem caelestis; et caelestes laetabuntur, terreni autem plangent. Vel ecclesia est sol, luna
et stellae, cui dictum est: speciosa ut luna, electa ut sol.

