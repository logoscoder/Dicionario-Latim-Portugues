Catena Aurea (latine)

Pagina 855

Augustinus de cons. Evang.. hanc ostensionem domini post resurrectionem, ioannes commemorat. Sed
quod dicit ioannes, non cum illis fuisse apostolum thomam, cum secundum lucam duo illi regressi in
ierusalem, invenerunt congregatos undecim, proculdubio intelligendum est quod inde thomas exierit,
antequam dominus haec loquentibus appareret. Dat enim lucas locum in sua narratione quomodo possit
intelligi, dum haec loquerentur, prius inde exisse thomam, et postea dominum intrasse; nisi quis dicat, non
illos undecim qui iam tunc apostoli vocabantur, sed discipulos illos undecim fuisse ex multo numero
discipulorum. Sed cum adiunxit lucas et eos qui cum ipsis erant, satis utique declaravit evidentius illos
undecim appellatos qui vocabantur apostoli, cum quibus ceteri erant. Sed videamus, cuius mysterii gratia,
secundum Matthaeum et Marcum resurgens ita mandaverit: praecedam vos in galilaeam, ibi me videbitis;
quod etsi completum est, tamen post multa completum est; cum sic mandatum sit, ut aut hoc solum, aut
hoc primum expectaretur fieri debuisse.
Ambrosius. Unde hoc convenientius arbitror, quod dominus quidem mandaverit discipulis ut in galilaea
eum viderent; sed illis ob metum intra conclave residentibus primum se obtulisse.
Graecus. nec hoc est promissi transgressio; sed potius festinata ex benignitate impletio, propter
pusillanimitatem discipulorum.
Ambrosius. postea vero confirmatis animis, undecim illos galilaeam petiisse. Vel nihil obstat si dicantur
pauciores intra conclave, et in monte quamplures fuisse.
Eusebius. duo enim evangelistae, scilicet lucas et ioannes, solis undecim hunc scribunt apparuisse in
ierusalem; ceteri vero duo in galilaeam properare, non solum undecim, sed etiam universis discipulis et
fratribus dixerunt angelum et salvatorem iussisse; de quibus paulus meminit dicens: deinde apparuit
plusquam quingentis fratribus simul. Est autem verior solutio, quod prius quidem in ierusalem latitantibus,
semel aut bis visus est ad eorum consolationem; in galilaea vero non in conclavi, aut semel aut bis, sed
cum multa potestate ostensionem sui fecit, praebens se eis viventem post passionem in signis multis, ut
lucas testatur in actibus.
Augustinus de cons. Evang.. Vel quod ab angelo, hoc est a domino, dictum est, prophetiae accipiendum
est: in galilaea enim, secundum transmigrationis significationem, intelligendum occurrit, quia de populo
israel transmigraturi erant ad gentes; quibus apostoli praedicantes evangelium non crederent nisi ipse
dominus viam in cordibus hominum praepararet; et hoc intelligitur: praecedet vos in galilaeam. secundum
autem illud quod galilaea interpretatur revelatio, non iam in forma servi intelligendum est, sed in qua est
aequalis patri, quam promisit electis suis; illa erit revelatio tamquam vera galilaea, cum videbimus eum sicut
est. Ipsa etiam erit beatior transmigratio ex isto saeculo in illam aeternitatem, unde ad nos veniens non
recessit, et quo nos praecedens non deserit.
Theophylactus. Primo igitur dominus in medio discipulorum stans, solito pacis affatu eorum turbinem
sedat, ostendens quod ipse idem est magister eorum, qui hoc verbo gaudebat, quo etiam eos munivit cum
ad praedicandum misit; unde sequitur et dixit eis: pax vobis: ego sum, nolite timere.
Cyrillus. Pudeat ergo nos pacis munus deserere, quam nobis hinc discedens Christus reliquit. Pax et res
et nomen dulce, quam et dei esse accepimus, iuxta illud: pax dei, et eius esse deum, iuxta illud: deus pacis,
et ipsam esse deum, iuxta illud: ipse est pax nostra. pax bonum commendatum ab omnibus, observatum
autem a paucis. Quae autem est causa? fortassis ambitio dominii aut facultatum, aut livor, aut odium, aut
contemptus, aut aliquid huiusmodi ex his quae dei ignaros videmus incurrere. Dei quippe praecipue pax est,
quae confoederat omnia; cuius nihil est adeo proprium sicut unitas naturae, et pacificus status. transumitur
vero angelis et divinis potestatibus, quae ad deum et ad invicem pacifice se habent; diffunditur vero per
totam creaturam, cuius est decor; tranquillitas in nobis autem manet secundum animam quidem per
investigationem virtutum et communicationem, secundum corpus vero in membrorum et elementorum
commensurationem: quorum alterum pulchritudo, alterum sanitas appellatur.
Beda. Discipuli autem noverant Christum verum hominem, cum quo tanto tempore fuerant conversati; sed
postquam mortuus est, non credunt tertia die potuisse veram carnem de sepulcro resurgere. putant ergo se
videre spiritum, quem emisit in passione; unde sequitur conturbati vero et conterriti, existimabant se
spiritum videre. Error ille apostolorum secta est manichaeorum.
Ambrosius. Adductis autem virtutum exemplis, petrum et ioannem non credimus potuisse dubitare. cur
ergo lucas inducit fuisse turbatos? primo omnium quia paucorum opinionem sententia maioris partis includit;
deinde, quia, etsi petrus de resurrectione crediderat, turbari tamen potuit, quod se dominus cum corpore,
vectibus obseratis improvisus infunderet.

