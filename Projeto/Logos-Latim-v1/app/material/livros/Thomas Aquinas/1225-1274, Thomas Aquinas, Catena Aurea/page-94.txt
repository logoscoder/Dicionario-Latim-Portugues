Catena Aurea (latine)

Pagina 94

Ecclesia contra diligit, unde dicit diligite inimicos vestros; benefacit, unde sequitur benefacite his qui oderunt
vos; et orat, unde sequitur et orate pro persequentibus et calumniantibus vos.
Hieronymus. Multi praecepta Dei imbecillitate sua, non sanctorum viribus aestimantes, impossibilia putant
esse quae praecepta sunt; et dicunt sufficere virtutibus, non odisse inimicos; ceterum diligere plus praecipi
quam humana natura patiatur. Sciendum est ergo Christum non impossibilia praecipere, sed perfecta; quae
fecit David in saul et absalon; stephanus quoque martyr pro lapidantibus deprecatus est, et paulus
anathema cupit esse pro persecutoribus suis. Hoc autem iesus et docuit et fecit, dicens: pater, ignosce illis.
Augustinus enchir. Sed perfectorum sunt ista filiorum Dei: quo quidem se debet omnis fidelis extendere,
et humanum animum ad hunc affectum, orando Deum secumque luctando, perducere. tamen hoc tam
magnum bonum, tantae multitudinis non est, quantam credimus exaudiri, cum in oratione dicitur: dimitte
nobis debita nostra, sicut et nos dimittimus debitoribus nostris.
Augustinus de serm. Dom. Oritur autem hic quaestio, quod huic praecepto domini in quo nos hortatur
orare pro inimicis, multae aliae scripturae partes videntur adversae: quia in prophetis inveniuntur multae
imprecationes adversus inimicos, ut est illud ps. 108,9: fiant filii eius pupilli. Sed sciendum, quod prophetae
solent figura imprecantis futura praedicere. Sed illud magis movet quod dicit Ioannes: est autem peccatum
ad mortem, non pro illo dico ut oret quis; aperte enim ostendit esse aliquos fratres pro quibus orare nobis
non praecipitur, per hoc quod praemittit: si quis scit peccare fratrem suum etc., cum dominus etiam pro
persecutoribus nos iubeat orare. Nec ista quaestio solvi potest, nisi fateamur aliqua peccata esse in
fratribus, quae inimicorum persecutione sunt graviora. nam et stephanus orat pro eis a quibus lapidatur,
quia nondum Christo crediderant; et apostolus paulus non orat pro alexandro, quia frater erat et, per
invidentiam, fraternitatem oppugnando peccaverat. Pro quo autem non oras, iam non contra illum oras. Sed
quid agimus de his contra quos oratum a sanctis accipimus, non ut corrigerentur (nam hoc modo pro ipsis
potius oratum est)., sed illam ultimam damnationem, non sicut contra domini traditorem per prophetam
(nam illa, praedictio futurorum, non optatio supplicii fuit)., sed sicut in apocalypsi legimus martyres orare ut
vindicentur? sed hinc non oportet moveri. quis enim audeat affirmare utrum contra ipsos homines, an contra
regnum peccati petierint? nam ipsa iustitiae et misericordiae vindicta martyrum, ut evertatur regnum peccati,
quo regnante tanta perpessi sunt. Destruitur autem partim correctione hominum, partim damnatione
perseverantium in peccato. Nonne tibi videtur paulus in seipso stephanum vindicasse cum dicit: castigo
corpus meum et in servitutem redigo? .
Augustinus de quaest. Nov. Et vet. Testam. vel animae occisorum clamant, vindicari se postulantes; sicut
sanguis abel clamavit de terra non voce, sed ratione. Nam et opus opificem laudare dicitur per hoc ipsum
quod videntem se oblectet; non enim tam impatientes sunt sancti ut urgeant fieri quod sciunt tempore
praefinito futurum.
Chrysostomus in Matth. vide autem quot gradus ascendit, et qualiter nos in ipsum virtutis verticem statuit.
Primus gradus est non incipere iniuriam; secundus ut iniuriam ulciscens, aequali supplicio sis contentus;
tertius non facere vexanti quae quis passus est; quartus exponere seipsum ad patiendum mala; quintus
amplius se tribuere quam ille vult qui fecit mala; sextus non odio habere eum qui hoc operatur; septimus
diligere; octavus benefacere; nonus pro ipso orare. Et quia magnum erat praeceptum, praeclarum
praemium subdit, scilicet fieri similes Deo; unde dicit ut sitis filii patris vestri qui in caelis est.
Hieronymus. Si quis enim praecepta Dei custodiat, filius Dei efficitur; ergo non in natura filius est, hic
scilicet de quo loquitur, sed arbitrio suo.
Augustinus de serm. Dom. ex illa autem regula intelligendum est quod hic dicitur, qua et Ioannes dicit:
dedit eis potestatem filios Dei fieri. unus enim naturaliter filius est; nos autem potestate accepta efficimur
filii, inquantum illa quae ab eo praecipiuntur implemus. Itaque non ait: facite ista, quia estis filii; sed: facite
ista, ut sitis filii. Cum autem ad hoc nos vocat, ad similitudinem suam vocat; unde sequitur qui solem suum
facit oriri super bonos et malos, et pluit super iustos et iniustos. potest autem per solem intelligi non iste
visibilis, sed ille de quo dicitur: vobis qui timetis nomen domini, orietur sol iustitiae, et per pluviam irrigatio
doctrinae veritatis, quia et bonis et malis apparuit et evangelizatus est Christus.
Hilarius in Matth. Vel in baptismi et spiritus sacramento tribuit solem et pluviam.
Augustinus de serm. dom. Vel potest accipi sol iste visibilis, et pluvia qua fructus gignuntur: quia iniqui in
libro sapientiae plangunt: sol non ortus est nobis. Et de pluvia spirituali dicitur: mandabo nubibus meis ne
pluant super eam. Sed sive hoc sive illud, magna Dei bonitate fit, quae nobis imitanda praecipitur. Non
autem solum ait qui facit solem oriri, sed addidit suum, idest quem ipse fecit; ut hinc admoneremur quanta
liberalitate ex praecepto eius praestare debemus quod non creamus, sed ex muneribus eius accipimus.

