Catena Aurea (latine) 11219

Pagina 824

Theophylactus. Vel dicit desiderio desideravi, quasi dicat: haec ultima mihi coena vobiscum est, propter
quod et amabilis est mihi; sicut et qui peregre profecturi sunt, ultima verba suis dulcius proferunt.
Chrysostomus. Vel hoc dicit, quia post illud pascha crux imminebat. invenimus autem pluries eum
praedicantem suam passionem, et eam cupientem evenire.
Beda. Desiderat ergo primo typicum pascha cum discipulis manducare, et sic passionis suae mundo
mysteria declarare.
Eusebius. Vel aliter. Cum dominus novum pascha celebraret, opportune dixit desiderio desideravi hoc
pascha, idest, novum mysterium novi testamenti, quod tradebat discipulis, quod plures ante eum prophetae
et iusti cupiverant; sed et ipse sitiens communem salutem, hoc tradebat mysterium quod toti mundo
competeret. pascha vero moysi statutum erat in uno loco, scilicet in ierusalem celebrari: unde non
congruebat omnibus gentibus; et ideo non erat desideratum. Epiphanius contra haeres.. Ex hoc ebionitarum
dementia de carnis esu redargui poterat, domino manducante pascha iudaeorum; unde signanter dixit hoc
pascha, ne quis ad aliud invertere posset.
Beda. Sic ergo dominus legalis paschae approbator extitit; et hoc ad suae dispensationis figuram docendo
pertinuisse, vetat ultra carnaliter exhiberi; unde subdit dico enim vobis, quia ex hoc non manducabo illud
donec impleatur in regno dei; idest, nequaquam ultra mosaicum pascha celebrabo, donec in ecclesia
spiritaliter intellectum compleatur: ipsa enim est regnum dei, secundum illud: regnum dei intra vos est. Ad
vetus autem illud pascha, cui finem desiderabat imponere, pertinet etiam illud quod subditur et accepto
calice, gratias egit, et dixit: accipite, et dividite inter vos. Ob hoc gratias egit, quia vetera transitura, et
ventura fuerant omnia nova.
Chrysostomus. Memento ergo cum ad mensam sederis, quod post mensam oportet te orare; atque ideo
ventrem impleas sobrie, ne gravatus nequeas genuflectere, ac supplicare deo. Non igitur post escas ad
lectum, sed ad orationem vertamur: evidenter enim hoc Christus significavit, quod post escas non somnus,
non cubile, sed oratio, et sacrarum lectio scripturarum succedere debeat. sequitur dico enim vobis, quod
non bibam de generatione vitis, donec regnum dei veniat.
Beda. Potest quidem hoc et simpliciter accipi, quod ab hac hora coenae usque ad tempus resurrectionis,
quo in regno dei erat venturus, vinum bibiturus non esset: postea namque cibum potumque sumpsisse eum
testatur petrus dicens: qui manducavimus et bibimus cum illo postquam resurrexit a mortuis.
Theophylactus. dicitur autem resurrectio regnum dei, quia mortem exterminavit: unde et david ait:
dominus regnavit, decorem indutus est, scilicet formosi amictus, secundum isaiam, exuta corporis
corruptela. resurrectione autem adveniente, iterum cum discipulis bibit, ut probaret quod resurrectio non
erat phantastica.
Beda. Sed multo consequentius est, ut sicut supra typicum agni esum, sic et potum paschae neget se
gustaturum, donec ostensa gloria regni dei fides mundi adveniat; ut per duo maxima legis edicta, escam
scilicet et potum paschalem, spiritaliter immutata, disceres omnia legis sacramenta ad spiritalem
observantiam fuisse transferenda.

LUCA 22,19-20
11219 (Lc 22,19-20 )
Beda. Finitis paschae veteris solemniis, transiit ad novum, quod in suae redemptionis memoriam
ecclesiam frequentare desiderat, pro carne agni et sanguine, suae carnis sanguinisque sacramentum in
panis ac vini figura substituens, sacerdos in aeternum factus secundum ordinem melchisedech; unde dicitur
et accepto pane, gratias egit; sicut et de veteribus terminandis gratias egerat, nobis exemplum tribuens in
omni boni operis inchoatione et perfectione deum esse glorificandum. sequitur et fregit. Frangit ipse panem
quem porrigit, ut ostendat corporis sui fractionem non sine sua sponte futuram. et dedit eis dicens: hoc est
corpus meum, quod pro vobis tradetur.
Gregorius nyssenus. Panis enim ante consecrationem communis panis est; sed ubi consecratur mysterio,
fit et dicitur corpus Christi.

