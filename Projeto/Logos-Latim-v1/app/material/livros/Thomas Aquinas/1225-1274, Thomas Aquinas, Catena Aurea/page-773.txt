Catena Aurea (latine)

Pagina 773

saeculi mortalitatem, labores, et dolores, et aerumnas poenam esse peccati: quia omnes in adam morimur
qui factus est transgressione mortalis.
Chrysostomus. dicit etiam recepisti bona in vita tua, quasi debita; quasi dicat: si quid boni fecisti unde
praemium daretur, omnia accepisti in illo mundo, epulans, ditatus, oblectatus successibus prosperis; hic
autem, si quid mali commisit, universa recepit paupertate, fame et extremis oppressus miseriis: et uterque
vestrum huc nudus accessit: hic quidem a peccatis, propter quod et consolationem sortitur; tu vero a iustitia,
propter quod immitigabilem perferes poenam; unde sequitur nunc autem hic consolatur, tu vero cruciaris.
Gregorius in evang.. quaecumque ergo in hoc saeculo bene habetis, cum vos bona egisse recolitis, valde
de ipsis pertimescite, ne concessa vobis prosperitas eorumdem remuneratio sit bonorum; et cum quoslibet
pauperes nonnulla reprehensibilia perpetrare conspicitis; quia fortasse quos superfluitas tenuissimae
pravitatis coinquinat, caminus paupertatis purgat.
Chrysostomus. Sed dices: nonne est aliquis qui et hic et illic venia perfruatur? hoc quidem difficile est, et
de numero impossibilium: nam etsi paupertas non urgeat, urget tamen ambitio; si aegritudo non stimulet, ira
inflammat; si tentationes non impetunt, emergunt saepius cogitationes iniquae. Non est autem parvus labor
iracundiam refrenare, compescere illicita desideria, ostentationes sedare, desperationem remittere, vitam
asperam ducere. Talia vero non agentem impossibile est salvari.
Gregorius. responderi etiam potest, quod mali in hac vita bona recipiunt, quia omne suum gaudium
felicitatem transitoriam putant. iusti autem habere hic quidem possunt bona, nec tamen in recompensatione
recipere: quia dum meliora, idest aeterna, appetunt, eorum iudicio quaelibet bona affuerint, bona minime
videntur.
Chrysostomus. post misericordiam autem dei, in propriis studiis sperandum est de salute, non numerando
patres aut proximos vel amicos: frater enim non liberat; et ideo subditur et in his omnibus magnum chaos
firmatum est inter nos et vos.
Theophylactus. chasma mega, hoc est hiatus ingens, significat iustorum a peccatoribus distantiam: nam
sicut affectus eorum varii fuerant, sic etiam mansiones non modicum differunt.
Chrysostomus. quod firmatum dicitur; quia non potest dissolvi, agitari, vel concuti.
Ambrosius. inter divitem igitur et pauperem chaos magnum est, quia post mortem nequeunt merita mutari;
unde sequitur ut hi qui volunt hinc ad nos transire non possint, neque inde huc transmeare.
Chrysostomus. quasi dicat: videre possumus, transire non possumus; et nos videmus quid fugerimus, et
vos videtis quid perdideritis; et nostra gaudia cumulant vestra tormenta, et vestra tormenta cumulant nostra
gaudia.
Gregorius. Sicut enim transire reprobi ad electos cupiunt, idest a suppliciorum suorum afflictione migrare:
ita ad afflictos atque in tormentis positos transire iustorum est mente ire per misericordiam, eosque velle
liberare. sed iustorum animae, quamvis in suae naturae bonitate misericordiam habeant, iam tamen
auctoris sui iustitiae coniunctae, tanta rectitudine constringuntur ut nulla ad reprobos compassione
moveantur. nec iniusti ergo ad beatorum sortem transeunt, quia damnatione perpetua constringuntur; nec
iusti ad reprobos transire possunt, quia erecti iam per iustitiam iudicii, eis nullo modo ex aliqua compassione
miserentur.
Theophylactus. Hinc elicias argumentum contra origenis sequaces, qui dicunt: cum terminus sit
imponendus suppliciis, erit tempus quo aggregabuntur peccatores iustis et deo.
Augustinus de quaest. Evang.. Ostenditur enim per incommutabilitatem divinae sententiae nullum
auxilium misericordiae posse praeberi peccatoribus a iustis, etiam si velint praebere; quo admonet ut in hac
vita homines subveniant quibus possunt; ne si postea etiam optime recepti fuerint, eis quos diligunt opitulari
non valeant. illud enim quod scriptum est hoc capite: ut et ipsi recipiant vos in aeterna tabernacula, non de
superbis et immisericordibus scriptum est, sed de his qui sibi eos amicos de operibus misericordiae
fecerunt, quod iusti non velut propria potestate, quasi gratificando recipiunt, sed permissione divina.

LUCA 16,27-31

