Catena Aurea (latine) 12427

Pagina 922

IOANNES 4,27-30
12427 (Jn 4,27-30 )
Chrysostomus in Ioannem. expleta doctrina, et convenienter ad tempus, discipuli occurrerunt; unde dicitur
et continuo venerunt discipuli eius, et mirabantur, quia cum muliere loquebatur. admirabantur quidem
superabundantem Christi mansuetudinem et humilitatem, quoniam ita perspicuus existens, sustinuit loqui
cum tanta humilitate mulieri inopi et samaritanae.
Augustinus in Ioannem. quia scilicet quaerebat perditam qui venerat quaerere quod perierat, hoc illi
mirabantur: bonum enim mirabantur, et non malum suspicabantur.
Chrysostomus. sed tamen admirantes non interrogaverunt causam; unde subditur nemo tamen dixit ei:
quid quaeris, aut: quid loqueris cum ea? erant eruditi discipulorum ordinem observare; at eum timebant et
venerabantur. Et nimirum alibi videntur confidenter interrogare, quia ad eos pertinentia necesse habebant
scrutari; hic autem nihil ad eos pertinebat quod fiebat.
Origenes in Ioannem. et fere quidem quasi quodam apostolo ad cives utitur hac muliere, adeo eam
inflammans per verba ut, amphora dimissa, iret in civitatem relatura concivibus; unde sequitur reliquit ergo
mulier hydriam, non curans de corporeo ac viliori propter utilitatem plurium. Interest quoque nostra, omissis
corporeis et neglectis, satagere ad impartiendum aliis de commodis acquisitis.
Augustinus. graeco nomine appellatur, tamquam si aquarium diceretur, quoniam graece aqua hydor
vocatur.
Chrysostomus in Ioannem. Et sicut apostoli vocati dimiserunt retia, ita haec dimittit hydriam, et
evangelistarum opus fecit; et non unum tantum vocat, sed civitatem integram; unde sequitur et abiit in
civitatem, et dicit illis hominibus: venite, et videte hominem, qui dixit mihi omnia quaecumque feci.
Origenes. convocat quidem illos ad videndum hominem continentem verbum supra hominem.
quaecumque autem fecit mulier, erat contubernium quinque coniugum, et post illos conversatio cum sexto
non proprio viro; quem deserens et septimo adhaerens, lagenam dereliquit iam pudica.
Chrysostomus. Non verecundata autem est hoc dicere. Anima enim cum ignita fuerit igne divino, ad nihil
eorum quae sunt in terra, de reliquo inspicit, neque ad gloriam, nec ad verecundiam, sed ad unam solam,
quae detinet eam, flammam. Volebat autem non ex propria annuntiatione eos inducere, sed ex auditu
proprio eos facere communicatores doctrinae Christi; unde dixit venite et videte hominem. Non dixit: venite
et credite, sed venite et videte, quod levius erat. Noverat enim manifeste quoniam solum gustantes de illo
fonte, eadem paterentur quae et ipsa.
Alcuinus. Paulatim autem venit ad praedicandum Christum. primo vocat hominem, ne si diceret Christum,
auditores irascerentur et nollent exire.
Chrysostomus. Unde etiam neque manifeste annuntiavit Christum, neque tamen totaliter siluit; sed dixit
numquid ipse est Christus? et ideo sermonem eius acceperunt; unde sequitur exierunt de civitate, et
veniebant ad eum.
Augustinus lib. 83 quaest.. Quod autem relicta hydria discessit mulier, non negligenter praetereundum
est: hydria enim amorem huius saeculi significat, idest cupiditatem qua homines de tenebrosa profunditate,
cuius imaginem puteus gerit, hoc est de terrena conversatione, hauriunt voluptatem. Oportebat autem ut
Christo credens, saeculo renuntiaret, et relicta hydria, cupiditatem saecularem se reliquisse demonstraret.
Augustinus. Proiecit ergo cupiditatem, et properavit annuntiare veritatem. Discant qui volunt evangelizare,
ut prius hydriam ad puteum proiciant.
Origenes. Facta etiam mulier receptaculum honestae disciplinae, ea quae primitus sapiebat, parvipendens
deponit.

