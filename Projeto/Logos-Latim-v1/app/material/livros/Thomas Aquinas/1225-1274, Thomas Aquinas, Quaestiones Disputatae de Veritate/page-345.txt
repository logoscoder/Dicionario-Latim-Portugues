Ergo et diversae partes animae sunt diversae potentiae. Sed ratio superior et inferior nominantur ab Augustino
diversae portiones rationis. Ergo sunt diversae potentiae.
AG3
Praeterea, omne aeternum est necessarium, et omne mutabile et temporale est contingens, ut patet per
Philosophum in IX metaph..
Sed pars animae quae dicitur scientificum a Philosopho in VI ethic.
Circa necessaria versatur; ratiocinativum autem sive opinativum circa contingentia. Cum ergo ratio superior
secundum Augustinum inhaereat aeternis, inferior vero temporalia et caduca disponat videtur quod idem sit
ratiocinativum quod inferior ratio et scientificum idem quod superior. Sed scientificum et ratiocinativum sunt
diversae potentiae, ut patet per Philosophum, ibidem.
Ergo et ratio superior et inferior sunt diversae potentiae.
AG4
Praeterea, sicut Philosophus, ibidem dicit, ad ea quae sunt genere altera, oportet determinari alteras potentias
animae; cum omnis potentia animae quae ad aliquod genus determinatur, determinetur ad illud propter aliquam
similitudinem; et sic ipsa diversitas obiectorum secundum genus attestatur diversitati potentiarum. Sed aeternum
et corruptibile sunt omnino genere altera, cum corruptibile et incorruptibile nec in genere conveniant, ut dicitur
in X metaph..
Ergo ratio superior, cuius obiectum sunt res aeternae, est alia potentia a ratione inferiori, quae habet pro materia
res caducas.
AG5
Praeterea, potentiae distinguuntur per actus, et actus per obiecta. Sed aliud obiectum est verum contemplabile, et
bonum operabile. Ergo et alia potentia est ratio superior, quae verum contemplatur; et alia ratio inferior, quae
bonum operatur.
AG6
Praeterea, illud quod in se non est unum, multo minus, alii comparatum, est unum. Sed superior ratio non est una
potentia, sed plures, cum in ea sit imago in tribus potentiis consistens. Ergo nec potest dici quod superior et
inferior ratio sint una potentia.
AG7
Praeterea, ratio est simplicior quam sensus. In parte autem sensitiva non invenitur quod eadem potentia habeat
diversa officia.
Ergo multo minus in parte intellectiva una potentia diversa officia habere potest.
Sed ratio superior et inferior per officia geminantur, ut Augustinus dicit, XII de trinitate.
Ergo sunt diversae potentiae.
AG8
Praeterea, quandocumque animae attribuuntur aliqua quae non est reducere in idem principium, oportet
secundum hoc diversas potentias in anima assignare; sicut secundum recipere et retinere distinguitur imaginatio
a sensu. Sed aeternum et corruptibile in eadem principia reduci non possunt; non enim sunt eadem principia
corruptibilium et incorruptibilium proxima, ut probatur in XI metaph..
Ergo non eidem potentiae animae attribui debent; et sic ratio superior et inferior sunt diversae potentiae.
AG9
Praeterea, Augustinus in XII de trinit.
Per tria quae ad peccatum hominis concurrerunt, scilicet virum, mulierem et serpentem, tria significari dicit quae
sunt in nobis, scilicet rationem superiorem, et inferiorem, et sensualitatem. Sed sensualitas est alia potentia ab
inferiori ratione. Ergo et ratio inferior a superiori.
AG10
Praeterea, una potentia non simul potest peccare et non peccare. Sed quandoque peccat ratio inferior superiori
non peccante, ut patet per Augustinum de Trinit..
Ergo ratio inferior et superior non sunt una potentia.
AG11
Praeterea, diversae perfectiones sunt diversorum perfectibilium, cum proprius actus requirat propriam potentiam.
Sed habitus animae sunt perfectiones potentiarum. Ergo diversi habitus sunt diversarum potentiarum.
Sed ratio superior deputatur sapientiae, secundum Augustinum; inferior autem scientiae, quae sunt diversi
habitus. Ergo et ratio superior et inferior sunt diversae potentiae.
AG12
Praeterea, quaelibet potentia perficitur per suum actum. Sed diversitas aliquorum actuum inducit vel manifestat
potentiarum diversitatem. Ergo et ubicumque invenitur diversitas actuum, debet iudicari diversitas potentiarum.
Sed ratio superior et inferior habent diversos actus, quia per officia geminantur, ut Augustinus dicit.
Ergo sunt diversae potentiae.
AG13

345

