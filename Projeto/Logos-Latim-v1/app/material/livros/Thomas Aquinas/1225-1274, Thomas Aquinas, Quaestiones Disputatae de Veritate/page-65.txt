Praeterea, Commentator dicit in III de anima, quod intellectus qui semper est in actu, non cognoscit privationem
omnino. Sed intellectus Dei maxime semper est in actu. Ergo nullam privationem cognoscit.
Sed malum est privatio boni, ut Augustinus dicit. Ergo Deus non cognoscit malum.
AG4
Praeterea, quidquid cognoscitur, cognoscitur vel per simile, vel per contrarium. Sed essentiae Dei, per quam
Deus omnia cognoscit, malum non est simile: neque etiam est ei contrarium, quia ei nocere non potest: malum
autem dicitur quia nocet. Ergo Deus non cognoscit mala.
AG5
Praeterea, illud quod non est addiscibile, non est scibile. Sed, sicut dicit Augustinus in libro de libero arbitrio,
malum non est addiscibile: per disciplinam enim non nisi bona discuntur. Ergo malum non est scibile; ergo non
est cognitum a Deo.
AG6
Praeterea, qui scit grammaticam, grammaticus est. Ergo qui scit malum, malus est.
Sed Deus non est malus; ergo nescit mala.
SC1
Sed contra. Nullus potest ulcisci quae ignorat. Sed Deus est ultor malorum. Ergo cognoscit mala.
SC2
Praeterea, nullum bonum deest Deo. Sed scientia malorum bona est, quia per eam mala vitantur. Ergo Deus
habet scientiam de malis.
CO
Responsio. Dicendum, quod secundum Philosophum in IV metaphysicorum, qui non intelligit aliquid unum,
nihil intelligit. Per hoc autem aliquid est unum, quod est in se indivisum, et ab aliis distinctum; unde oportet
quod quicumque cognoscit aliquid quod sciat distinctionem eius ab aliis.
Prima autem ratio distinctionis est in affirmatione et negatione: et ideo oportet quod quicumque scit
affirmationem, cognoscat negationem; et quia privatio nihil aliud est quam negatio subiectum habens, ut dicitur
in IV metaphysicor., et alterum contrariorum semper est privatio, ut dicitur in eodem, et in I physic., inde est
quod ex hoc ipso quod cognoscitur aliquid, cognoscitur eius privatio et eius contrarium.
Unde, cum Deus habeat propriam cognitionem de omnibus suis effectibus, unumquodque prout est in sua natura
distinctum, cognoscens; oportet quod omnes negationes et privationes oppositas cognoscat, et omnes
contrarietates in rebus repertas; unde, cum malum sit privatio boni, oportet quod ex hoc ipso quod scit quodlibet
bonum et mensuram cuiuscumque, quod cognoscat quodlibet malum.
RA1
Ad primum ergo dicendum, quod propositio illa habet veritatem de scientia quae habetur de re per suam
similitudinem. Malum autem non cognoscitur a Deo per suam similitudinem, sed per similitudinem sui oppositi;
unde non sequitur quod Deus sit causa malorum, quia cognoscit mala; sed sequitur quod sit causa boni, cui
opponitur malum.
RA2
Ad secundum dicendum, quod non ens, ex hoc ipso quod opponitur enti, dicitur quodammodo ens, ut patet in IV
metaphys.; unde et ex hoc ipso quod bono opponitur malum, habet rationem cognoscibilis et veri.
RA3
Ad tertium dicendum, quod opinio Commentatoris fuit, quod Deus cognoscens essentiam suam non determinate
cognosceret singulos effectus, prout sunt in propria natura distincti; sed solummodo cognosceret naturam
essendi, quae in omnibus invenitur. Malum autem non opponitur universali enti, sed enti particulari; unde ex hoc
sequitur quod malum non cognosceret.
Sed haec positio falsa est, ut ex praedictis patet; unde et hoc quod sequitur, scilicet quod privationem et mala non
cognoscat.
Secundum enim intentionem Commentatoris, privatio non cognoscitur ab intellectu nisi per absentiam formae ab
intellectu, quae non potest esse in intellectu qui semper est in actu. Sed hoc non est necessarium, quia ex hoc
ipso quod cognoscitur res, cognoscitur privatio rei; unde utrumque cognoscitur per praesentiam formae in
intellectu.
RA4
Ad quartum dicendum, quod oppositio unius ad aliud potest accipi dupliciter: uno modo in generali, sicut
dicimus malum opponi bono; et hoc modo malum opponitur Deo: alio modo in speciali, prout dicimus hoc
album opponi huic nigro; et sic non est oppositio mali nisi ad illud bonum quod potest per malum privari, et cui
potest esse nocivum; et sic malum non opponitur Deo.
Unde Augustinus dicit in libro XII de civitate Dei, quod vitium opponitur Deo tamquam malum bono; sed
naturae, quam vitiat, non solum opponitur ut malum bono, sed etiam ut nocivum.
RA5

65

