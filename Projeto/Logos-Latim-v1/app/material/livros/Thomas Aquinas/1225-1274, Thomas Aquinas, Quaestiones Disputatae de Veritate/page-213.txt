RA9
Ad nonum dicendum, quod una potentia particularis non comprehendit sub se plures; sed nihil prohibet sub una
generali potentia comprehendi plures ut partes, sicut sub una parte corporis plures partes organicae
comprehenduntur, ut digiti sub manu.
|a2 Articulus 2
TTA
Secundo quaeritur utrum in mente sit memoria.
TTB
Et videtur quod non.
AG1
Quia secundum Augustinum, XII de trinitate, illud quod est commune nobis et brutis non pertinet ad mentem.
Memoria autem nobis et brutis communis est, ut patet per Augustinum, Lib. X confess.. Ergo memoria non est in
mente.
AG2
Praeterea, Philosophus in cap. De memoria et reminiscentia dicit, quod memoria non est intellectivi, sed primi
sensitivi.
Cum ergo mens sit idem quod intellectus, ut ex dictis patet, videtur quod memoria non sit in mente.
AG3
Praeterea, intellectus, et omnia quae ad intellectum pertinent, abstrahunt ab hic et nunc; memoria vero non
abstrahit; concernit namque determinatum tempus, scilicet praeteritum; memoria namque praeteritorum est, ut
dicit tullius. Ergo memoria non pertinet ad mentem vel intellectum.
AG4
Praeterea, cum in memoria conserventur aliqua quae non actu apprehenduntur, ubicumque ponitur memoria,
oportet quod ibi differat apprehendere et retinere. In intellectu autem non differunt, sed solum in sensu.
Propter hoc enim in sensu differre possunt, quia sensus organo corporali utitur; non autem omne quod tenetur in
corpore, apprehenditur.
Intellectus autem non utitur organo corporali; unde nihil in eo retinetur nisi intelligibiliter; et sic oportet quod
actu intelligatur.
Ergo memoria non est in intellectu sive in mente.
AG5
Praeterea, anima non memoratur antequam aliquid apud se retineat. Sed antequam aliquas species recipiat a
sensibus, a quibus omnis cognitio nostra oritur, quas retinere possit, est ad imaginem. Cum ergo memoria sit pars
imaginis, non videtur quod memoria possit esse in mente.
AG6
Praeterea, mens, secundum quod est ad imaginem Dei, fertur in Deum. Sed memoria non fertur in Deum; est
enim memoria eorum quae cadunt sub tempore; Deus autem est omnino supra tempus. Ergo memoria non est in
mente.
AG7
Praeterea, si memoria esset pars mentis, species intelligibiles in ipsa mente reservarentur sicut conservantur in
mente Angeli. Sed Angelus convertendo se ad species quas penes se habet, potest intelligere. Ergo et mens
convertendo se ad species retentas; et ita posset intelligere sine hoc quod ad phantasmata converteretur; quod
manifeste apparet esse falsum. Quantumcumque enim aliquis scientiam in habitu habeat, laeso tamen organo
imaginativae virtutis vel memorativae, in actum exire non potest; quod non esset, si mens in actu intelligere
posset non convertendo se ad potentias quae organis utuntur.
Unde memoria non est in mente.
SC1
Sed contra. Philosophus dicit in III de anima, quod anima est locus specierum, praeter quod non tota, sed
intellectiva.
Loci autem est conservare contenta in eo.
Cum igitur conservare species ad memoriam pertineat, videtur quod in intellectu sit memoria.
SC2
Praeterea, illud quod se habet aequaliter ad omne tempus, non concernit aliquod tempus particulare. Sed
memoria, etiam proprie accepta, se habet aequaliter ad omne tempus, ut dicit Augustinus, XIV de trinitate, et
probat per dicta virgilii, qui proprie nomine memoriae et oblivionis usus est. Ergo memoria non concernit
aliquod tempus particulare, sed omne. Ergo ad intellectum pertinet.
SC3
Praeterea, memoria, proprie accipiendo, est praeteritorum. Sed intellectus non solum est praesentium sed etiam
praeteritorum.

213

