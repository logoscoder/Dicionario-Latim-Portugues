apparet esse falsum, quia potentiae motivae, sufficienter dividuntur per irascibilem, concupiscibilem et
rationabilem, contra quas dividitur synderesis, ut prius, argum. 1, dictum est. Ergo synderesis nullo modo est
potentia.
SC5
Praeterea, sicut in parte operativa animae synderesis nunquam errat, ita in parte speculativa intellectus
principiorum nunquam errat.
Sed intellectus principiorum est habitus quidam; ut patet per Philosophum in VI ethic.. Ergo et synderesis
quidam habitus est.
CO
Responsio. Dicendum, quod circa hanc quaestionem diversae inveniuntur opiniones.
Quidam namque dicunt, quod synderesis absolute potentiam nominat, et potentiam aliam a ratione, ea
superiorem.
Alii vero dicunt, esse quidem synderesim potentiam absolute sed esse rationi eamdem secundum rem, sed
consideratione diversam. Consideratur enim ratio ut ratio, id est in quantum ratiocinatur et confert, et sic
nominatur vis rationalis; et ut natura, id est in quantum aliquid naturaliter cognoscit, et sic dicitur synderesis.
Alii vero dicunt, synderesim nominare ipsam potentiam rationis cum aliquo habitu naturali.
Quid autem horum verius sit, sic videri potest.
Sicut enim dicit dionysius in VII cap. De divin.
Nomin., divina sapientia coniungit fines primorum principiis secundorum; naturae enim ordinatae ad invicem sic
se habent sicut corpora contiguata, quorum inferius in sui supremo tangit superius in sui infimo: unde et natura
inferior attingit in sui supremo ad aliquid quod est proprium superioris naturae, imperfecte illud participans.
Natura autem humanae animae est infra naturam angelicam, si consideremus naturalem modum cognoscendi
utriusque. Naturalis enim modus cognoscendi et proprius naturae angelicae est, ut veritatem cognoscat sine
inquisitione et discursu; humanae vero animae proprium est ut ad veritatem cognoscendam perveniat inquirendo,
et ab uno in aliud discurrendo.
Unde et anima humana, quantum ad id quod in ipsa supremum est, aliquid attingit de eo quod proprium est
angelicae naturae; scilicet ut aliquorum cognitionem habeat subito et sine inquisitione quamvis etiam quantum
ad hoc inveniatur Angelo inferior, in quantum in his etiam veritatem cognoscere non potest nisi a sensu
accipiendo.
Invenitur autem in natura angelica duplex cognitio: speculativa, qua ipsam rerum veritatem simpliciter et
absolute intuetur; et practica, tam secundum Philosophos, qui ponunt Angelos motores orbium, et omnes formas
naturales praeexistere in eorum praeconceptione, quam etiam secundum theologos, qui ponunt Angelos Deo in
spiritualibus officiis ministrare, secundum quae ordines distinguuntur.
Unde et in natura humana, in quantum attingit angelicam, oportet esse cognitionem veritatis sine inquisitione et
in speculativis et in practicis; et hanc quidem cognitionem oportet esse principium totius cognitionis sequentis,
sive practicae sive speculativae, cum principia oporteat esse certiora et stabiliora.
Unde et hanc cognitionem oportet homini naturaliter inesse, cum haec quidem cognitio sit quasi seminarium
quoddam totius cognitionis sequentis; et in omnibus naturis sequentium operationum et effectuum quaedam
naturalia semina praeexistant. Oportet etiam hanc cognitionem habitualem esse, ut in promptu existat ea uti cum
fuerit necesse.
Sicut igitur humanae animae est quidam habitus naturalis quo principia speculativarum scientiarum cognoscit,
quem vocamus intellectum principiorum; ita etiam in ea est quidam habitus naturalis primorum principiorum
operabilium, quae sunt universalia principia iuris naturalis; qui quidem habitus ad synderesim pertinet. Hic
autem habitus non in alia potentia existit, quam ratio; nisi forte ponamus intellectum esse potentiam a ratione
distinctam, cuius contrarium supra, dictum est.
Restat igitur ut hoc nomen synderesis vel nominet absolute habitum naturalem similem habitui principiorum, vel
nominet ipsam potentiam rationis cum tali habitu. Et quodcumque horum fuerit, non multum differt; quia hoc
non facit dubitationem nisi circa nominis significationem.
Quod autem ipsa potentia rationis, prout naturaliter cognoscit, synderesis dicatur, absque omni habitu esse non
potest; quia naturalis cognitio rationi convenit secundum habitum aliquem naturalem, ut de intellectu
principiorum patet.
RA1
Ad primum igitur dicendum, quod aliqua possunt in eamdem divisionem venire secundum quod in aliquo
communi conveniunt, quidquid sit illud commune, sive sit genus, sive sit accidens. In illa igitur divisione
quadrimembri qua synderesis contra tres potentias distinguitur, non distinguuntur ad invicem membra divisionis
secundum quod conveniunt in hoc communi quod est potentia; sed secundum quod conveniunt in hoc communi
quod est principium motivum.
Unde non sequitur quod synderesis sit potentia sed quod sit quoddam principium motivum.
RA2

358

