AG2
Praeterea, secundum Damascenum, Angelus ubi operatur, ibi est. Si ergo Angelus alteri Angelo loquitur, oportet
quod sit ubi est ille cui loquitur, et sic requiritur determinata distantia.
AG3
Praeterea, isa. VI, 3, dicitur quod alter clamabat ad alterum. Sed locutio clamosa non habet locum nisi propter
distantiam eius cui loquimur. Ergo videtur quod distantia impediat locutionem Angeli.
AG4
Praeterea, locutio oportet quod deferatur a loquente in audientem; sed hoc non potest esse si sit localis distantia
inter loquentem Angelum et audientem, quia locutio spiritualis per medium corporale non defertur.
Ergo distantia localis locutionem Angeli impedit.
AG5
Praeterea, anima Petri si esset hic, cognosceret ea quae hic aguntur: cum autem est in caelo, non cognoscit; unde
isa. Lxiiii, super illud Abraham nescivit nos, dicit Glossa Augustini: nesciunt mortui, etiam sancti, quid agant
vivi etiam eorum filii. Ergo distantia localis impedit animae beatae cognitionem; et eadem ratione Angeli et
etiam locutionem.
SC
Sed contra, est, quod maxima distantia est inter Paradisum et infernum. Sed illi mutuo se inspiciunt, maxime
ante diem iudicii, ut patet per id quod habetur Lucae XVI, 23 de Lazaro et divite. Ergo nulla distantia localis
impedit animae separatae cognitionem, et similiter nec Angeli; et eadem ratione nec locutionem.
CO
Respondeo. Dicendum, quod actio sequitur modum agentis; et ideo illa quae corporalia et situalia sunt,
corporaliter et situaliter agunt; quae vero sunt spiritualia, non agunt nisi spiritualiter. Unde, cum Angelus,
inquantum est intelligens, nullo modo sit situalis, actio intellectus ipsius nullo modo habet proportionem ad
situm. Et ideo, cum locutio sit operatio intellectus ipsius, nihil facit ad eam propinquitas vel distantia loci; et sic
aequaliter a propinquo loco vel remoto Angelus locutionem Angeli percipit, illo modo quo Angelos in loco esse
dicimus.
RA1
Ad primum ergo dicendum, quod accessus ille et recessus non est intelligendus secundum locum, sed secundum
conversionem ad alterutrum.
RA2
Ad secundum dicendum, quod cum dicitur, Angelus est ubi operatur, intelligendum est de operatione qua circa
aliquod corpus agit; quae quidem operatio situalis est ex parte eius in quod terminatur. Locutio autem Angeli non
est talis operatio; et ideo ratio non sequitur.
RA3
Ad tertium dicendum, quod clamor ille quo seraphim clamasse dicuntur, designat magnitudinem eorum quae
loquebantur, scilicet unitatem essentiae et trinitatem personarum, dicentes: sanctus, sanctus, etc..
RA4
Ad quartum dicendum, quod Angelus ad quem fit locutio, ut dictum est, non recipit aliquid a loquente; sed per
speciem quam penes se habet, et alium Angelum et locutionem eius cognoscit. Unde non oportet ponere aliquod
medium per quod deferatur aliquid ab uno in alterum.
RA5
Ad quintum dicendum, quod Augustinus loquitur de cognitione naturali animarum, per quam etiam sancti non
possunt cognoscere quae hic aguntur; sed ex virtute gloriae ea cognoscunt, ut expresse dicit Gregorius in Moral.,
exponens illud iob XIV, 21: sive fuerint nobiles filii eius, sive ignobiles, non intelliget. Sed Angeli habent
naturalem cognitionem magis elevatam quam animae; unde non est simile de Angelo et anima.
|a7 Articulus 7
TTA
Septimo quaeritur utrum unus Angelus possit alii loqui, ita quod alii locutionem eius non percipiant.
TTB
Et videtur quod non.
AG1
Ad locutionem enim nihil aliud requiritur quam species intelligibilis, et conversio ad alterum. Sed species illa et
conversio sicut cognoscuntur ab uno Angelo, ita et ab alio. Ergo aequaliter locutio unius Angeli ab omnibus
Angelis percipitur.
AG2
Praeterea, eisdem nutibus unus Angelus ad omnes Angelos loquitur. Si igitur aliquis Angelus cognoscit
locutionem qua aliquis Angelus ei loquitur, eadem ratione cognoscet locutionem qua idem Angelus aliis loquitur.
AG3

208

