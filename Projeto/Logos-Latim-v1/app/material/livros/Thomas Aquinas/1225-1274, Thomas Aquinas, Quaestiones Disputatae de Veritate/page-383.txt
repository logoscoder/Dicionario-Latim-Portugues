AG7
Praeterea, hoc pertinet ad excellentiam angelicae naturae quod Angeli mox in sui creatione cognitione omnium
rerum naturalium implentur, secundum illud in libro de causis: omnis intelligentia est plena formis. Sed humana
natura non pertingit ad excellentiam angelicae naturae. Ergo non fuit competens animae primi hominis statim in
sui principio omnium rerum cognitionem habere.
AG8
Praeterea, impossibile est quod intellectus intelligat nisi quando intellectus fit actu ipsum intelligibile. Sed
intellectus humanus non potest simul in actu fieri plura intelligibilia.
Ergo non potest simul plura intelligibilia cognoscere; et ita non potuit primus homo simul omnium rerum
notitiam habere.
AG9
Praeterea, unius perfectibilis est una perfectio, quia una potentia simul non perficitur nisi uno actu unius generis;
sicut in materia prima non potest esse nisi una forma substantialis, nec in corpore nisi unus color.
Sed intellectus humanus est potentia perfectibilis per habitus scientiarum. Ergo impossibile est quod simul in
anima sint plures habitus. Et ita anima Adae non potuit habere omnium rerum scientiam, cum diversae res per
diversos habitus cognoscantur.
AG10
Praeterea, si Adam cognovit omnes creaturas, aut cognovit eas in verbo, aut in propria natura, aut in sua
intelligentia. Sed non cognovit eas in verbo, quia ista est cognitio beatorum videntium verbum; nec etiam in
propria natura, quia nondum erant omnes creaturae in propria natura; nec iterum in propria intelligentia: non
enim est contra perfectionem primi status ut superior potentia ab inferiori accipiat, sicut imaginatio a sensu, et sic
humanae animae competebat ut intellectus a sensu acciperet; et sic, cum non omnes creaturas percepisset per
sensum, non poterant omnes in intelligentia eius esse. Ergo nullo modo omnium creaturarum scientiam habuit.
AG11
Praeterea, Adam creatus fuit in statu quo proficere posset pari ratione secundum intellectum sicut et secundum
affectum. Sed ille qui habet omnium rerum cognitionem, in ea proficere non potest. Ergo non habuit tunc
omnium rerum scientiam.
AG12
Praeterea, Augustinus videtur dicere, Lib. VIII super genes. Ad litteram, quod Adam positus fuit in Paradisum ad
operandum, non propter necessitatem, sed propter delectationem agriculturae, quae contingit ex hoc quod cum
rerum natura humana ratio quodam modo loquitur, cum positis seminibus, plantatis surculis, tamquam
interrogatur quae vis radicis et germinis quid possit, quidve non possit. Sed interrogare naturam de virtute
naturae nihil est aliud quam vires naturae ex naturae operibus visis agnoscere.
Ergo Adam indigebat accipere notitiam rerum ex rebus; et sic non habebat omnium creaturarum scientiam.
AG13
Praeterea, Adam in statu innocentiae non fuit perfectior Angelis beatis. Sed illi non omnia sciunt; unde beatus
dionysius, VI cap. Ecclesiasticae hierarchiae, dicit quod, inferiores a superioribus purgantur a nescientia. Ergo
nec homo in statu innocentiae omnia scivit.
AG14
Praeterea, sicut dicit Augustinus in Lib. De divinatione Daemonum, Daemones secreta cordium scire non
possunt, nisi quatenus innotescunt ex motibus corporis. Cum igitur intellectus angelicus sit perspicacior
intellectu humano, videtur quod nec Adam in statu innocentiae potuerit secreta cordium cognoscere.
Et sic non habebat omnium creaturarum notitiam.
SC1
Sed contra. Augustinus dicit in libro XIV de civitate Dei, quod in statu illo nihil aberat quod bona voluntas
adipisceretur. Sed hoc bona voluntate velle poterat ut omnium scientiam haberet. Ergo omnium scientiam habuit.
SC2
Praeterea, Adam magis erat ad imaginem secundum animam quam secundum corpus. Sed Adam fuit in ipsa
prima conditione perfectus quantum ad corpus secundum aetatem et staturam, quantum ad omnia membra. Ergo
et fuit secundum animam perfectus quantum ad omnem scientiam.
SC3
Praeterea, perfectio naturae conditae maior est quam perfectio naturae lapsae. Sed cognitio futurorum pertinet ad
conditionem naturae lapsae; unde quidam sanctorum in hanc perfectionem promoti sunt, ut futura cognoscerent
per donum prophetiae post lapsum naturae. Ergo Adam etiam habuit multo fortius cognitionem futurorum, et
multo magis praesentium.
SC4
Praeterea, nomina rerum debent esse consona earum proprietatibus. Sed Adam imposuit rebus nomina, ut patet
genes. II, 19.
Ergo ipse plene naturam rerum cognovit.
CO
383

