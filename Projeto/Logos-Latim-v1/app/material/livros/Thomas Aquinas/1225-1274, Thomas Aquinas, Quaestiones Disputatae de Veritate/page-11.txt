Sed ab aeterno omnia sunt scita a Deo non solum secundum quod sunt in mente eius, sed etiam in propria natura
existentia. Eccli. Cap.
XXIII, 29: Domino Deo nostro, antequam crearentur, nota sunt omnia, sic et post perfectum cognoscit omnia; et
ita non aliter cognoscit res postquam perfectae sunt quam ab aeterno cognoverit. Ergo ab aeterno fuerunt plures
veritates non solum in intellectu divino, sed secundum se.
AG12
Praeterea, secundum hoc dicitur esse aliquid simpliciter, secundum quod est in sui complemento.
Sed ratio veritatis completur in intellectu.
Si ergo in intellectu divino fuerunt ab aeterno plura vera simpliciter, concedendum est plures veritates esse
aeternas.
AG13
Praeterea, sapient., I, 15: iustitia perpetua est et immortalis. Sed veritas est pars iustitiae, ut dicit tullius in
rhetorica.
Ergo est perpetua et immortalis.
AG14
Praeterea, universalia sunt perpetua et incorruptibilia. Sed verum est maxime universale, quia convertitur cum
ente. Ergo veritas est perpetua et incorruptibilis.
AG15
Sed dicebat, quod universale non corrumpitur per se, sed per accidens. Sed contra, magis debet denominari
aliquid per id quod convenit ei per se, quam per id quod convenit ei per accidens. Si ergo veritas per se loquendo
est perpetua et incorruptibilis, non autem corrumpitur vel generatur nisi per accidens, concedendum est quod
veritas universaliter dicta sit aeterna.
AG16
Praeterea, ab aeterno Deus fuit prior mundo. Ergo relatio prioritatis in Deo fuit ab aeterno. Sed posito uno
relativorum, necesse est poni et reliquum. Ergo ab aeterno fuit posterioritas mundi ad Deum. Ergo ab aeterno fuit
aliquid aliud extra Deum cui aliquo modo competit veritas; et sic idem quod prius.
AG17
Sed dicebat, quod illa relatio prioritatis et posterioritatis non est aliquid in rerum natura, sed in ratione tantum.
Contra sicut dicit boetius in fine de consolat., Deus est prior mundo natura, etsi mundus semper fuisset. Ergo illa
relatio prioritatis est relatio naturae, et non rationis tantum.
AG18
Praeterea, veritas significationis est rectitudo significationis. Sed ab aeterno fuit rectum aliquid significari. Ergo
veritas significationis fuit ab aeterno.
AG19
Praeterea, ab aeterno fuit verum, patrem genuisse filium, et spiritum sanctum processisse ab utroque. Sed ista
sunt plura vera. Ergo plura vera sunt ab aeterno.
AG20
Sed dicebat, quod ista sunt vera una veritate; unde non sequitur plures veritates esse ab aeterno. Sed contra, alio
pater est pater et generat filium; alio filius est filius et spirat spiritum sanctum. Sed eo quo pater est pater, haec
est vera: pater generat filium, vel pater est pater; eo autem quo filius est filius, haec est vera: filius est genitus a
patre.
Ergo huiusmodi propositiones non sunt una veritate verae.
AG21
Praeterea, quamvis homo et risibile convertantur, non tamen est eadem veritas utriusque semper istarum
propositionum: homo est homo; et: homo est risibile; propter hoc quod non est eadem proprietas quam praedicat
hoc nomen homo, et quam praedicat hoc nomen risibile: sed similiter non est eadem proprietas quam importat
hoc nomen pater, et hoc nomen filius.
Ergo non est eadem veritas dictarum propositionum.
AG22
Sed dicebat, quod istae propositiones non fuerunt ab aeterno. Sed contra, quandocumque est intellectus qui
potest enuntiare, potest esse enuntiatio. Sed ab aeterno fuit intellectus divinus intelligens patrem esse patrem, et
filium esse filium, et ita enuntians sive dicens; cum, secundum Anselmum, summo spiritui idem sit dicere quod
intelligere. Ergo enuntiationes praedictae fuerunt ab aeterno.
SC1
Sed contra. Nullum creatum est aeternum.
Veritas omnis praeter primam est creata.
Ergo sola prima veritas est aeterna.
SC2
Praeterea, ens et verum convertuntur. Sed solum unum ens est aeternum. Ergo sola una veritas est aeterna.
CO
11

