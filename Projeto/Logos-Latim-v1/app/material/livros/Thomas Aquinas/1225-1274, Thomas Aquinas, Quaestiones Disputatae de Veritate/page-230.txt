Et per hoc patet responsio ad tertium.
RA4
Ad quartum dicendum, quod quamvis anima materiae coniungatur ut forma eius, non tamen materiae subditur ut
materialis reddatur; ac per hoc non sit intelligibilis in actu, sed in potentia tantum per abstractionem a materia.
RA5
Ad quintum dicendum, quod obiectio illa procedit de notitia actuali, secundum quam anima non percipit se esse
nisi percipiendo actum suum et obiectum, ut dictum est.
RA6
Ad sextum dicendum, quod illud verbum Philosophi est intelligendum, secundum quod intellectus intelligit de se
quid est, et non secundum quod habitualiter habet notitiam de se an sit.
RA7
Et similiter dicendum ad septimum.
RA8
Ad octavum dicendum, quod operatio sensitiva perficitur per actionem sensibilis in sensum, quae est actio
situalis, et ideo requirit determinatam distantiam; sed operatio intellectus non determinatur ad aliquem situm; et
ideo non est simile.
RA9
Ad nonum dicendum, quod dupliciter dicitur aliquid alio cognosci. Uno modo sicut ex cuius cognitione
deveniatur in cognitionem ipsius, et sic dicuntur conclusiones principiis cognosci; et hoc modo non potest
aliquid cognosci seipso. Alio modo dicitur aliquid alio cognosci sicut in quo cognoscitur, et sic non oportet ut id
quo cognoscitur, alia cognitione cognoscatur quam id quod eo cognoscitur.
Unde sic nihil prohibet quod aliquid cognoscatur seipso, sicut Deus seipso seipsum cognoscit; et sic etiam anima
quodam (modo) seipsam per essentiam suam cognoscit.
RA10
Ad decimum dicendum, quod circulus quidam in cognitione animae attenditur, secundum quod ratiocinando
inquirit existentium veritatem; unde hoc dicit dionysius ut ostendat in quo animae cognitio deficiat a cognitione
Angeli. Haec autem circulatio attenditur in hoc quod ratio ex principiis secundum viam inveniendi in
conclusiones pervenit, et conclusiones inventas in principia resolvendo examinat secundum viam iudicandi. Et
secundum hoc non est ad propositum.
RA11
Ad undecimum dicendum, quod sicut non oportet ut semper intelligatur in actu, cuius notitia habitualiter habetur
per aliquas species in intellectu existentes; ita etiam non oportet quod semper intelligatur actualiter ipsa mens,
cuius cognitio inest nobis habitualiter, ex hoc quod ipsa eius essentia intellectui nostro est praesens.
RA12
Ad duodecimum dicendum, quod quo intelligitur et quod intelligitur, non hoc modo se habent ad invicem sicut
quo est et quod est. Esse enim est actus entis; sed intelligere non est actus eius quod intelligitur, sed intelligentis;
unde quo intelligitur comparatur ad intelligentem sicut quo est ad quod est.
Et ideo, sicut in anima est aliud quo est et quod est, ita aliud est quo intelligit, idest potentia intellectiva, quae est
principium actus intelligendi, a sua essentia. Non autem ex hoc oportet quod species qua intelligitur, sit aliud ab
eo quod intelligitur.
RA13
Ad decimumtertium dicendum, quod intellectiva potentia est forma ipsius animae quantum ad actum essendi, eo
quod habet esse in anima, sicut proprietas in subiecto; sed quantum ad actum intelligendi nihil prohibet esse e
converso.
RA14
Ad decimumquartum dicendum, quod notitia qua anima seipsam novit, non est in genere accidentis quantum ad
id quo habitualiter cognoscitur, sed solum quantum ad actum cognitionis qui est accidens quoddam; unde etiam
Augustinus dicit quod notitia substantialiter inest menti, in IX de trinitate, secundum quod mens novit se ipsam.
RA15
Ad decimumquintum dicendum, quod illa obiectio procedit de notitia animae prout cognoscitur quantum ad
naturam speciei, in qua omnes animae communicant.
RA16
Ad decimumsextum dicendum, quod cum mens intelligit seipsam, ipsa mens non est forma mentis, quia nihil est
forma sui ipsius; sed se habet per modum formae, inquantum ad se sua actio terminatur qua seipsam cognoscit.
Unde non oportet quod sit seipsa simplicior; nisi forte secundum modum intelligendi, inquantum id quod
intelligitur, accipitur ut simplicius ipso intellectu intelligente, sicut accipitur ut perfectio eius.
RC1
Ad primum autem in contrarium dicendum, quod verbum Augustini est intelligendum quod mens seipsam per
seipsam cognoscit, quod ex ipsa mente est ei unde possit in actum prodire, quo se actualiter cognoscat
percipiendo se esse; sicut etiam ex specie habitualiter in mente retenta inest menti ut possit actualiter rem illam
230

