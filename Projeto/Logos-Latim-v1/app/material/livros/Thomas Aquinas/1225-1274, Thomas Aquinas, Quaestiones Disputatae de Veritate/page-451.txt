AG4
Praeterea, ubicumque invenitur idem obiectum re et ratione, est una potentia. Sed voluntatis et intellectus practici
est idem obiectum re et ratione: utriusque enim obiectum videtur bonum. Ergo intellectus practicus non est alia
potentia quam voluntas. Sed intellectus speculativus non est alia potentia quam practicus, quia secundum
Philosophum in III de anima, speculativus per extensionem fit practicus. Ergo voluntas et intellectus simpliciter
sunt una potentia.
AG5
Praeterea, sicut ad cognoscendum differentiam duorum ad invicem, oportet quod sit idem qui cognoscit
utrumque eorum inter quae differentia consideratur, ita oportet quod idem sit qui cognoscit et vult. Sed ad hoc
quod cognoscatur differentia inter aliqua duo, ut inter album et dulce, oportet quod eadem potentia sit quae
cognoscat utrumque: ex quo probat Philosophus in II de anima, sensum communem esse. Ergo eadem ratione
oportet esse unam potentiam quae cognoscit et vult; et ita intellectus et voluntas sunt una potentia, ut videtur.
SC1
Sed contra. Est quod appetitivum genus animae aliud est ab intellectivo, secundum Philosophum. Sed voluntas
continetur sub appetitivo. Ergo voluntas est alia potentia ab intellectu.
SC2
Praeterea, intellectus cogi potest, secundum Philosophum in V metaph.. Sed voluntas non potest cogi, ut dictum
est.
Ergo intellectus et voluntas non sunt una potentia.
CO
Responsio. Dicendum, quod voluntas et intellectus sunt diversae potentiae, etiam ad diversa genera potentiarum
pertinentes.
Ad cuius evidentiam sciendum est, quod cum distinctio potentiarum attendatur penes actus et obiecta, non
quaelibet obiectorum differentia ostendit diversitatem potentiarum; sed differentia obiectorum, in quantum
obiecta sunt; non autem aliqua accidentalis differentia, quae, dico, accidat obiecto secundum quod est obiectum.
Sensibili enim, in quantum est sensibile, accidit esse animatum vel inanimatum, quamvis ipsis rebus quae
sentiuntur, hae differentiae sint essentiales. Et ideo penes has differentias non diversificantur potentiae
sensitivae, sed penes audibile et visibile et tangibile, quae sunt differentiae sensibilis in quantum est sensibile,
sive per esse sensibile per medium vel sine medio.
Et quando quidem differentiae essentiales obiectorum, in quantum obiecta sunt, sumuntur ut dividentes per se
aliquod speciale obiectum animae, ex hoc diversificantur potentiae, sed non genera potentiarum; sicut sensibile
nominat non obiectum animae simpliciter, sed quoddam obiectum quod praedictis differentiis per se dividitur.
Unde visus, auditus et tactus sunt diversae potentiae speciales ad idem genus potentiarum animae pertinentes,
scilicet ad sensum.
Sed quando differentiae acceptae dividunt ipsum obiectum communiter acceptum, tunc ex tali differentia genera
diversae potentiarum innotescunt.
Dicitur autem aliquid esse obiectum animae, secundum quod habet aliquam habitudinem ad animam. Ubi ergo
invenimus diversas rationes habitudinis ad animam, ibi invenimus per se differentiam obiecti animae,
demonstrantem diversum genus potentiarum animae.
Res autem ad animam invenitur duplicem habitudinem habere: unam secundum quod ipsa res est in anima per
modum animae, et non per modum sui; aliam secundum quod anima comparatur ad rem in suo esse existentem.
Et sic obiectum animae est aliquid dupliciter.
Uno modo in quantum natum est esse in anima non secundum esse proprium, sed secundum modum animae, id
est spiritualiter; et haec est ratio cognoscibilis in quantum est cognoscibile.
Alio modo est aliquid obiectum animae secundum quod ad ipsum anima inclinatur et ordinatur secundum
modum ipsius rei in seipsa existentis; et haec est ratio appetibilis in quantum est appetibile.
Unde cognoscitivum in anima et appetitivum constituunt diversa genera potentiarum. Unde, cum intellectus sub
cognoscitivo comprehendatur, voluntas autem sub appetitivo, oportet voluntatem et intellectum esse potentias
etiam genere diversas.
RA1
Ad primum ergo dicendum, quod distinctio potentiarum non ostenditur ex obiectis secundum rem consideratis,
sed secundum rationem: quia ipsae rationes obiectorum specificant ipsas operationes potentiarum. Et ideo ubi est
diversa ratio obiecti, ibi invenimus diversam potentiam, quamvis sit eadem res quae subest utrique rationi, sicut
est de bono et vero.
Et hoc etiam patet in rebus materialibus: nam aer patitur ab igne in quantum est calidus, secundum quod est in
potentia aer calidus; in quantum vero ignis est lucidus, patitur ab eo secundum quod ipse est diaphanus: nec est
eadem potentia in aere secundum quam dicitur diaphanus, et secundum quam dicitur potentia calidus, quamvis
idem ignis sit qui in utramque potentiam agat.
RA2

451

