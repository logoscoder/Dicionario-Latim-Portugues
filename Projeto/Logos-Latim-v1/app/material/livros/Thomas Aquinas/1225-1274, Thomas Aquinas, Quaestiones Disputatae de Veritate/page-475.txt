Secundum autem quod disponit aliquas res sic vel sic fieri, adaptat eis causas illo modo quem disponit; quem
tamen modum posset rebus inducere etiam illis causis non mediantibus.
Et sic non dicimus quod aliqui divinorum effectuum sint contingentes solummodo propter contingentiam
causarum secundarum, sed magis propter dispositionem divinae voluntatis, quae talem ordinem rebus providit.
RA1
Ad primum ergo dicendum, quod ratio illa sequitur in causis agentibus de necessitate naturae, et quantum ad
effectus immediatos; sed in causis voluntariis non sequitur; quia ex voluntate sequitur aliquid eo modo quo
voluntas disponit, et non eo modo quo voluntas habet esse, sicut accidit in causis naturalibus in quibus attenditur
assimilatio quantum ad eamdem conditionem causae et causati; cum tamen in causis voluntariis attendatur
assimilatio secundum quod in effectu impletur voluntas agentis, ut dictum est in corp. Art.. Nec etiam in causis
naturalibus sequitur quantum ad effectus mediatos.
RA2
Ad secundum dicendum, quod quamvis Deus possit removere omne impedimentum causae secundae cum
voluerit, non tamen semper removere vult; et sic remanet contingentia in causa secunda, et per consequens in
effectu.
RA3
Ad tertium dicendum, quod quamvis non esse effectus divinae voluntatis non possit simul stare cum divina
voluntate, tamen potentia deficiendi effectum simul stat cum divina voluntate; non enim sunt ista
incompossibilia: Deus vult istum salvari, et iste potest damnari; sed ista sunt incompossibilia: Deus vult istum
salvari, et iste damnatur.
RA4
Etiam similiter dicendum est ad quartum de effectu causae mediae.
|a6 Articulus 6
TTA
Sexto quaeritur utrum iustitia in rebus creatis dependeat ex simplici divina voluntate.
TTB
Et videtur quod sic.
AG1
Anselmus enim dicit in monol.: id solum iustum est quod vis. Ergo iustitia dependet solum ex Dei voluntate.
AG2
Praeterea, secundum hoc aliquid est iustum quod concordat legi. Sed lex non videtur esse aliud quam explicatio
voluntatis principis: quia quod principi placet, legis habet vigorem, ut dicit legislator. Cum igitur princeps rerum
omnium sit divina voluntas, videtur quod ex ipsa sola dependeat omnis ratio iustitiae.
AG3
Praeterea, iustitia politica quae est in rebus humanis, exemplatur a iustitia naturali, quae consistit in hoc quod
quaelibet res suam implet naturam. Sed unaquaeque res participat ordinem suae naturae propter divinam
voluntatem: dicit enim Hilarius in libro de symbolo, quod omnibus creaturis essentiam Dei voluntas attulit. Ergo
omnis iustitia dependet solummodo ex Dei voluntate.
AG4
Praeterea, iustitia, cum sit rectitudo quaedam, dependet ex imitatione alicuius regulae.
Regula autem effectus est debita causa eius. Cum igitur potissima omnium rerum causa sit divina voluntas,
videtur quod ipsa sit prima regula, ex qua unumquodque iustum iudicetur.
AG5
Praeterea, voluntas Dei non potest esse nisi iusta. Si ergo ex aliquo alio dependeret ratio iustitiae quam ex divina
voluntate, illud restringeret et quodammodo ligaret divinam voluntatem, quod est impossibile.
AG6
Praeterea, omnis voluntas quae est iusta aliqua alia ratione quam seipsa, ita se habet, quod eius ratio debet
quaeri. Sed voluntatis Dei causa quaerenda non est, ut Augustinus dicit in Lib. Lxxxiii quaestionum.
Ergo ex nullo alio dependet ratio iustitiae nisi ex divina voluntate.
SC1
Sed contra. Opera iustitiae ab operibus misericordiae distinguuntur. Sed opera divinae misericordiae dependent
ab eius voluntate.
Ergo aliquid aliud exigitur ad rationem iustitiae quam sola Dei voluntas.
SC2
Praeterea, secundum Anselmum in lib.
De veritate, iustitia est rectitudo voluntatis. Sed rectitudo voluntatis est aliud a voluntate: in nobis quidem
secundum rem, cum voluntas nostra possit esse recta et non recta; in Deo autem saltem ratione, sive secundum
modum intelligendi. Ergo ratio iustitiae non dependet solum ex divina voluntate.
CO
475

