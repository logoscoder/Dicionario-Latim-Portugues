Praeterea, quicumque intuetur aliquem Angelum, percipit speciem eius, qua intelligit et loquitur. Sed Angeli se
invicem semper intuentur.
Ergo unus Angelus semper cognoscit locutionem alterius, sive sibi sive alteri loquatur.
AG4
Praeterea, si aliquis homo loquatur, aequaliter auditur ab omnibus qui ei aequaliter appropinquant, nisi sit
defectus ex parte audientis, utpote si deficit in auditu. Sed quandoque alius Angelus est propinquior Angelo
loquenti quam ille ad quem loquitur, secundum ordinem naturae, vel etiam secundum locum. Ergo non solum
auditur ab eo ad quem loquitur.
SC
Sed contra. Inconveniens videtur dicere, quod nos aliquid possimus quod Angeli non possint. Sed homo potest
conceptum cordis sui alteri intimare, ita quod alii absconditum remanet. Ergo et Angelus potest alteri loqui sine
hoc quod ab aliquo alio percipiatur.
CO
Responsio. Dicendum, quod sicut ex praedictis patet, ex hoc ipso cogitatio unius Angeli in cognitionem alterius
venit per modum cuiusdam spiritualis locutionis, quod Angelus fit in actu alicuius speciei, non solum secundum
seipsum, sed etiam in ordinem ad alium; et hoc fit per propriam voluntatem Angeli loquentis.
Ea autem quae sunt voluntatis, non oportet quod eodem modo se habeant ad omnes, sed secundum modum a
voluntate praefixum; et ideo locutio praedicta non aequaliter se habebit ad omnes Angelos, sed secundum quod
voluntas Angeli loquentis determinabit.
Unde si Angelus fiat per propriam voluntatem in actu alicuius speciei secundum intellectum in ordine ad unum
tantum Angelum, percipietur eius locutio ab illo tantum; si vero in ordine ad plures, percipietur a pluribus.
RA1
Ad primum igitur dicendum, quod in locutione non requiritur conversio vel directio quasi cognita, sed quasi
cognitionem faciens.
Unde ex hoc ipso quod unus Angelus ad alium convertitur, illa conversio facit eum cognoscere alterius Angeli
cogitationem.
RA2
Ad secundum dicendum, quod in generali est unus nutus, quo ad omnes unus loquitur; sed in speciali sunt tot
nutus, quot sunt conversiones ad diversos; unde unusquisque cognoscit secundum nutum ad se factum.
RA3
Ad tertium dicendum, quod quamvis unus Angelus alium intueatur, non tamen oportet quod speciem, prout ea
actu aliquid cogitat, videat, nisi ille Angelus convertatur ad eum.
RA4
Ad quartum dicendum, quod locutio humana movet auditum actione quae est per necessitatem naturae, quia
impellendo aerem usque ad aurem; sed hoc modo non est in locutione Angeli, ut dictum est, art. 5 et 6, sed totum
dependet ex voluntate Angeli loquentis.
|*DE_VERITATE
|q10 Quaestio 10
Prologus
PR1
Primo utrum mens, prout in ea ponitur imago trinitatis, sit essentia animae.
PR2
Secundo utrum in mente sit memoria.
PR3
Tertio utrum memoria distinguatur ab intelligentia, sicut potentia a potentia.
PR4
Quarto utrum mens cognoscat res materiales.
PR5
Quinto utrum mens nostra possit cognoscere materialia in singulari.
PR6
Sexto utrum mens humana cognitionem accipiat a sensibilibus.
PR7
Septimo utrum in mente sit imago trinitatis, secundum quod materialia cognoscit.
PR8
Octavo utrum mens seipsam per essentiam cognoscat, aut per aliquam speciem.
PR9
Nono utrum mens nostra cognoscat habitus in anima existentes, per essentiam suam.
PR10
Decimo utrum aliquis possit scire se habere caritatem.
209

