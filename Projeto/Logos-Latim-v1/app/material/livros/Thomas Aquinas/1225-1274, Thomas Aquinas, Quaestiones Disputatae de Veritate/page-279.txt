et equi et montes zachariae; et secundum intellectualem, quando aliqua intellectui ostenduntur supra naturalem
facultatem.
Cum autem intellectus humanus sit in potentia naturali ad omnes formas intelligibiles sensibilium rerum, non erit
supernaturalis acceptio, quaecumque species intelligibiles in intellectu fiant, sicut erat supernaturalis acceptio in
visione corporali quando inspiciuntur res quae non sunt secundum naturam formatae, sed solummodo divinitus
ad aliquid ostendendum; et sicut erat supernaturalis acceptio in visione imaginaria, quando videntur aliquae
similitudines non a sensibus acceptae, sed per aliquam vim animae formatae. Sed tunc solum intellectus
supernaturaliter accipit, quando videt ipsas substantias intelligibiles per essentiam suam, utpote Deum et
Angelos, ad quod pertingere non potest secundum virtutem naturae suae.
Inter has autem tres supernaturales acceptiones haec ultima excedit modum prophetiae, unde dicitur Num. XI: si
quis fuerit inter vos propheta Domini, in somnio aut visione loquar ad eum. At non talis servus meus Moyses,
qui palam, et non per figuras et aenigmata, videt Deum. Videre igitur Deum in essentia sua, sicut videtur in
raptu, vel sicut videtur a beatis; aut etiam videre alias substantias intelligibiles per essentiam suam, modum
propheticae visionis excedit.
Sed prima supernaturalis acceptio, scilicet quae est secundum corporalem visionem, est infra propheticam
acceptionem; quia per hanc acceptionem non praefertur propheta aliis quibuscumque; cum speciem divinitus
formatam ad videndum, omnes aequaliter videre possint.
Supernaturalis ergo acceptio quae est propria prophetiae, est acceptio imaginariae visionis.
Sic ergo omnis propheta vel habet iudicium tantum supernaturale de his quae ab alio videntur, sicut ioseph de
visis a Pharaone; vel habet acceptionem simul cum iudicio secundum imaginariam visionem.
Iudicium igitur supernaturale prophetae datur secundum lumen ei infusum, ex quo intellectus roboratur ad
iudicandum; et quantum ad hoc nullae species exiguntur. Sed quantum ad acceptionem requiritur nova formatio
specierum, sive ut fiant in mente prophetae species quae prius non fuerunt, utpote si alicui caeco nato
imprimerentur species colorum; sive ut species praeexistentes ordinentur et componantur divinitus tali modo
quod competat significationi rerum quae debent prophetae ostendi.
Et per hunc modum concedendum est, quod prophetae revelatio non solum fit secundum lumen, sed secundum
species etiam; quandoque vero secundum species; quandoque vero secundum lumen tantum.
RA1
Ad primum igitur dicendum, quod quamvis propheta non dicatur nisi qui habet intellectualem visionem, non
tamen sola visio intellectualis ad prophetiam pertinet, sed etiam imaginaria, in qua species formari possunt
convenientes etiam ad singularium repraesentationem.
RA2
Unde patet responsio ad secundum.
RA3
Ad tertium dicendum, quod illarum rerum quas propheta vidit, non oportet ut ei denuo species infundantur; sed
ut ex speciebus reservatis in thesauro virtutis imaginariae fiat quaedam ordinata aggregatio, conveniens
designationi rei prophetandae.
RA4
Ad quartum dicendum, quod divina essentia, quantum in se est, expressius repraesentat res quaslibet quam
quaelibet species vel figura; sed ex hoc quod aspectus intuentis vincitur ab eminentia illius essentiae, contingit
quod essentiam videns non omnia videt quae repraesentat. Species vero in imaginatione impressae, sunt nobis
proportionatae; unde ex eis in rerum cognitionem possumus pervenire.
RA5
Ad quintum dicendum, quod sicut in eo qui ex signis scientiam accipit, signorum cognitio est via ducens ad res
ipsas; ita e converso in eo qui significat aliquid, cognitio rei significandae praesupponitur ad formationem
signorum: non enim potest aliquis rei quam ignorat, congrua signa adhibere. Quamvis igitur homo quilibet possit
quaslibet imagines formare naturali virtute, tamen quod formentur convenienter rei futurae significandae, non
potest fieri nisi ab eo qui rerum illarum cognitionem habet et secundum hoc formatio imaginariae visionis in
propheta supernaturalis existit.
RA6
Ad sextum dicendum, quod species illae quae praeexistunt in VI imaginaria prophetae, prout ibi existunt, non
sufficiunt ad significationem rerum futurarum; et ideo oportet quod divinitus aliter transformentur.
RA7
Ad septimum dicendum, quod species praeexistentes in imaginatione prophetae sunt quasi elementa illius
visionis imaginariae, quae divinitus ostenduntur, cum ex eis quodammodo componatur; et exinde contingit quod
propheta utitur similitudinibus rerum in quibus conversatus est.
RC
Sed quia non semper per aliquas species fit revelatio prophetica, ut dictum est, ideo ad rationes in contrarium
adductas respondere oportet.
RC1
279

