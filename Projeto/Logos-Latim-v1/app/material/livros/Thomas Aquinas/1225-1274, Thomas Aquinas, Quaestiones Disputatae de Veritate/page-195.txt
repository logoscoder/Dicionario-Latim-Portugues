Praeterea, cognitio matutina et vespertina distinguitur per hoc quod est cognoscere res in verbo, et res in propria
natura; et per hoc quod est cognoscere res factas et fiendas. Sed haec possunt quadrupliciter diversificari.
Uno modo, ut dicantur cognoscere res fiendas in verbo; alio modo factas in verbo; tertio modo factas in propria
natura; quarto fiendas in propria natura, quae quidem videtur esse inutilis coniugatio, quia in propria natura non
cognoscitur aliquid antequam sit. Ergo saltem oportet tres esse cognitiones angelicas; et sic insufficienter
distinguitur per duas.
AG4
Praeterea, vespere et mane dicuntur in cognitione angelica ad similitudinem diei temporalis.
Sed in die temporali inter mane et vespere est meridies. Ergo et in Angelis inter cognitionem matutinam et
vespertinam debet poni meridiana.
AG5
Praeterea, Angelus non solum cognoscit creaturas, sed etiam ipsum creatorem. Sed cognitio matutina et
vespertina in Angelis distinguitur quantum ad cognitionem creaturae.
Ergo praeter cognitionem vespertinam et matutinam est assignare cognitionem tertiam in Angelis.
AG6
Non pertinet nisi ad cognitionem gratiae; alias Angeli mali haberent cognitionem matutinam vel vespertinam:
quod non videtur esse verum, cum in Daemonibus non sit dies, vespere autem et mane sint diei partes. Ergo, cum
cognitio naturalis sit in Angelis praeter gratuitam, videtur quod sit in eis ponere tertiam cognitionem.
SC
Sed contra. Cognitio matutina et vespertina distinguuntur per creatum et increatum.
Sed inter haec nihil est medium. Ergo nec inter cognitionem matutinam et vespertinam.
CO
Responsio. Dicendum, quod de cognitione matutina et vespertina dupliciter loqui possumus.
Uno modo quantum ad id quod cognitionis est; et sic inter utramque cognitionem nihil cadit medium.
Cognitio enim vespertina a matutina distinguitur, ut supra dictum est, per medium cognoscendi: quod quidem si
creatum est, facit cognitionem vespertinam quocumque modo; si autem increatum, facit cognitionem matutinam.
Non potest autem aliquid esse medium inter creatum et increatum.
Si autem considerentur quantum ad rationem matutini et vespertini, sic cadit inter eas aliquod medium, duplici
ratione.
Primo, quia mane et vespere sunt partes diei; dies autem est in Angelis per illustrationem gratiae, secundum
Augustinum: unde non se extendunt ultra cognitionem gratuitam bonorum Angelorum; et sic naturalis cognitio
est praeter has duas.
Secundo, quia vespere, inquantum huiusmodi, terminatur ad mane, et mane ad vespere; unde cognitio rerum in
propria natura, non quaelibet potest dici vespertina, sed illa tantum quae refertur in laudem creatoris: sic enim
vespere redit ad mane. Et sic cognitio Daemonum quam habent de rebus, nec est matutina, nec vespertina; sed
solummodo cognitio gratuita, quae est in Angelis beatis.
RA1
Ad primum igitur dicendum, quod cognitio rerum in propria natura semper est vespertina; nec relatio eius ad
cognitionem in verbo facit eam matutinam, sed facit eam terminari ad matutinam. Non ergo dicitur quod ex hoc
Angelus matutinam cognitionem habeat quod cognitionem rerum in propria natura ad verbum referat, quasi ipsa
cognitio relata sit cognitio matutina; sed quia ex hoc quod refert, meretur matutinam cognitionem accipere.
RA2
Ad secundum dicendum, quod ratio illa procederet, si matutina cognitio et vespertina distinguerentur ex parte rei
cognitae; sic enim esset triplex cognitio secundum triplex esse cognoscibile de rebus. Cum autem cognitio
matutina distinguatur a vespertina penes medium cognoscendi, quod est creatum vel increatum, per utrumlibet
istorum mediorum cognoscitur quodlibet illorum esse; et sic non oportet tertiam cognitionem ponere.
RA3
Ad tertium dicendum, quod omnis cognitio quae est in verbo, vocatur cognitio matutina, sive sit res iam facta,
sive non sit facta; quia talis cognitio est conformis divinae cognitioni, qui cognoscit omnia similiter antequam
fiant et postquam facta sunt. Et tamen omnis cognitio rei in verbo est rei ut fiendae, sive res iam sit facta, sive
non: ut ly fiendum non dicat tempus, sed exitum creaturae a creatore; sicut est cognitio artificiati in arte est eius
secundum suum fieri, quamvis etiam ipsum artificiatum iam sit factum.
RA4
Ad quartum dicendum, quod Augustinus nominat matutinam cognitionem quae est in plena luce, unde continet
sub se meridianam; unde quandoque nominat eam diurnam, quandoque autem matutinam. Vel potest dici, quod
omnis cognitio intellectus angelici habet tenebras admixtas ex parte cognoscentis. Unde nulla cognitio alicuius
intellectus creati potest dici meridiana, sed sola cognitio qua Deus cognoscit omnia in seipso.
RA5
Ad quintum dicendum, quod eadem cognitione verbum et res in verbo (cognoscuntur); unde etiam cognitio verbi
dicitur matutina.
195

