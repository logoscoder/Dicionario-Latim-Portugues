SC2
Praeterea unumquodque debet suae regulae conformari. Sed voluntas divina nostrae voluntatis est regula, cum in
Deo primo rectitudo voluntatis inveniatur. Ergo voluntas nostra debet divinae voluntati conformari.
CO
Respondeo. Dicendum, quod quilibet tenetur suam voluntatem conformare divinae.
Cuius ratio ex hoc accipi potest: quod in quolibet genere est unum primum, quod est mensura omnium quae sunt
in illo genere, in quo perfectissime natura generis invenitur: sicut natura coloris in albedine, quae pro tanto
mensura omnium colorum dicitur, quia de unoquoque colore cognoscitur quantum participet de natura generis ex
propinquitate ad albedinem, vel ex remotione ab ipsa, ut dicitur in X metaph..
Et per hunc modum ipse Deus est mensura omnium entium, ut ex verbis Commentatoris ibidem haberi potest.
Tantum enim unumquodque habet de esse, quantum ei per similitudinem appropinquat; secundum vero quod ei
dissimile invenitur, ad non esse accedit. Et sic de omnibus quae in Deo et creaturis pariter inveniuntur, dici
oportet.
Unde et intellectus eius omnis cognitionis est mensura, et bonitas omnis bonitatis, et, ut specialius loquar, bona
voluntas omnis bonae voluntatis. Ex hoc ergo unaquaeque voluntas bona est quod divinae voluntati conformatur.
Unde, cum quilibet teneatur ad habendam bonam voluntatem, tenetur pariter ad habendam voluntatem divinae
voluntati conformem.
Sed sciendum, quod ista conformitas multipliciter attendi potest. Loquimur enim hic de voluntate quae est actus:
conformitas enim nostri ad Deum secundum potentiam voluntatis est naturalis, ad imaginem pertinens; unde sub
praecepto non cadit.
Actus vero divinae voluntatis non solum hoc habet quod sit voluntatis actus, sed simul habet quod sit causa
omnium quae sunt actus. Ergo actus nostrae voluntatis divinae voluntati conformari potest vel sicut effectus
causae, vel sicut voluntas voluntati.
Conformitas autem effectus ad causam aliter invenitur in naturalibus et in voluntariis causis.
In naturalibus enim causis attenditur conformitas secundum similitudinem naturae, sicut quod homo generat
hominem, et ignis ignem; sed in voluntariis dicitur effectus causae conformari ex hoc quod in effectu impletur
sua causa: sicut artificiatum assimilatur suae causae, non quod sit eiusdem naturae cum arte quae est in mente
artificis, sed quia forma artis in artificiato impletur.
Et similiter conformatur voluntati effectus eius, quando hoc fit quod voluntas disposuit.
Et ita ex hoc actus nostrae voluntatis divinae voluntati conformatur, quod volumus id quod Deus vult nos velle.
Voluntatis vero ad voluntatem secundum actum conformitas potest attendi dupliciter: uno modo quasi secundum
formam speciei, ut homo similatur homini; alio modo secundum formam superinductam, sicut sapiens sapienti
similatur: et dico assimilari secundum speciem, quando est convenientia in obiecto, a quo actus speciem trahit.
Sed in obiecto voluntatis duo sunt consideranda: unum quod est quasi materiale, scilicet ipsa res volita; aliud
quod est quasi formale, scilicet ratio volendi, quae est finis: sicut in obiecto visus color est quasi materiale, lux
vero quasi formale, quia per eam efficitur color visibilis in actu.
Et sic ex parte obiecti duplex conformitas inveniri potest.
Una ex parte voliti, ut quando homo vult aliquid quod Deus vult; et hoc est quasi secundum causam materialem:
obiectum enim est quasi materia actus. Unde est minima inter alias.
Alia ex parte rationis volendi, sive ex parte finis, ut cum aliquis propter hoc vult aliquid propter quod Deus: et
haec conformitas est secundum causam finalem.
Forma vero superveniens actui est modus quem consequitur ex habitu eliciente. Et sic voluntas nostra dicitur
conformis esse divinae, quando aliquis vult aliquid ex caritate sicut Deus; et hoc est quasi secundum causam
formalem.
RA1
Ad primum ergo dicendum, quod voluntas Dei plenarie nobis nota esse non potest: unde nec plenarie voluntatem
nostram eius voluntati possumus conformare; sed secundum quod cognoscimus, conformare possumus et
tenemur.
RA2
Ad secundum dicendum, quod uno actu homo non committit duo peccata, cum ipsa essentia peccati sit actus; sed
tamen in uno actu possunt esse duae peccati deformitates: et hoc quando actui alicuius peccati specialis
supervenit aliqua circumstantia, quae transfert eum in alterius peccati deformitatem; ut cum quis aliqua rapit ut
in meretrices expendat, actus rapinae accipit deformitatem luxuriae ex circumstantia propter quid.
Quando vero aliquid ad deformitatem pertinens invenitur in actu alicuius peccati, praeter specialem
deformitatem illius peccati, quod quidem sit omni peccato commune, per hoc nec peccatum geminatur, neque
peccati deformitas; eo quod huiusmodi quae communiter in omnibus peccatis inveniuntur, sunt quasi principia
essentialia peccati in quantum est peccatum, et includuntur in deformitate cuiuslibet specialis peccati, sicut
principia generis in ratione speciei; et ideo non ponunt in numerum contra specialem deformitatem peccati: sicut
hoc quod est averti a Deo, non obedire divinae legi, et huiusmodi, inter quae computari debet defectus
conformitatis de qua loquimur.
478

