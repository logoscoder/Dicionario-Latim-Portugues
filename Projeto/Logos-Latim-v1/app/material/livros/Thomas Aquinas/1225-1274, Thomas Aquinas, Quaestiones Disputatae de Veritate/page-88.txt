Et videtur quod sic.
AG1
Sicut enim dicit basilius in III sermone de spiritu sancto, sicut filius se habet ad patrem, eodem modo spiritus se
habet ad filium; et propter hoc Dei quidem verbum filius, verbum autem filii spiritus. Ergo spiritus sanctus
dicitur verbum.
AG2
Praeterea, Hebr. I, 3, dicitur de filio: cum sit splendor gloriae et figura substantiae eius, portansque omnia verbo
virtutis suae. Ergo filius habet verbum a se procedens, quo omnia portantur. Sed in divinis non procedit a filio
nisi spiritus sanctus. Ergo spiritus sanctus dicitur verbum.
AG3
Praeterea, verbum ut dicit Augustinus, IX de trinitate, est notitia cum amore. Sed, sicut notitia appropriatur filio,
ita amor spiritui sancto. Ergo, sicut verbum convenit filio, ita et spiritui sancto.
AG4
Praeterea, Hebr., I, 3, super illud, portans omnia verbo virtutis suae, dicit Glossa, quod verbum accipitur ibi pro
imperio.
Sed imperium ponitur inter signa voluntatis.
Cum ergo spiritus sanctus per modum voluntatis procedat, videtur quod verbum possit dici.
AG5
Praeterea, verbum de sui ratione manifestationem importat. Sed, sicut filius manifestat patrem, ita spiritus
sanctus manifestat patrem et filium; unde dicitur Ioan., XVI, 13, quod spiritus sanctus docet omnem veritatem.
Ergo spiritus sanctus debet dici verbum.
SC
Sed contra est quod Augustinus dicit VI de Trinit., quod filius eo dicitur verbum quo filius. Sed filius dicitur
filius eo quod genitus; ergo et verbum dicitur eo quod est genitus; sed spiritus sanctus non est genitus. Ergo non
est verbum.
CO
Responsio. Dicendum, quod usus horum nominum, scilicet verbum et imago, aliter est apud nos et sanctos
nostros, et aliter apud antiquos doctores Graecorum. Illi enim usi sunt nomine verbi et imaginis pro omni eo
quod in divinis procedit; unde indifferenter spiritum sanctum et filium, verbum et imaginem appellabant. Sed
nos et sancti nostri in usu nominum horum aemulamur consuetudinem canonicae Scripturae, quae aut vix aut
nunquam verbum aut imaginem ponit nisi pro filio.
Et de imagine quidem ad praesentem quaestionem non pertinet. Sed de verbo satis rationabilis usus noster
apparet.
Verbum enim manifestationem quamdam importat; manifestatio autem per se non invenitur nisi in intellectu. Si
enim aliquid quod est extra intellectum, manifestare dicatur, hoc non est nisi secundum quod ex ipso aliquid in
intellectu relinquitur, quod postea est principium manifestativum in eo. Proximum ergo manifestans est in
intellectu: sed remotum potest esse etiam extra eum; et ideo nomen verbi proprie dicitur de eo quod procedit ab
intellectu. Quod vero ab intellectu non procedit, non potest dici verbum nisi metaphorice, inquantum, scilicet, est
aliquo modo manifestans.
Dico ergo, quod in divinis solus filius procedit per viam intellectus, quia procedit ab uno; spiritus enim sanctus,
qui procedit a duobus, procedit per viam voluntatis; et ideo spiritus sanctus non potest dici verbum nisi
metaphorice, secundum quod omne manifestans verbum dicitur. Et hoc modo exponenda est auctoritas basilii.
RA1
Et sic patet responsio ad primum.
RA2
Ad secundum dicendum, quod verbum, secundum basilium, accipitur ibi pro spiritu sancto, et sic dicendum sicut
ad primum. Vel potest dici secundum Glossam, quod accipitur pro imperio filii; quod metaphorice dicitur
verbum, quia verbo consuevimus imperare.
RA3
Ad tertium dicendum, quod notitia est de ratione verbi quasi importans essentiam verbi; sed amor est de ratione
verbi non quasi pertinens ad essentiam eius, sed quasi concomitans ipsum, ut ipsa auctoritas inducta ostendit; et
ideo non potest concludi quod spiritus sanctus sit verbum, sed quod procedat ex verbo.
RA4
Ad quartum dicendum, quod verbum manifestat non solum quod est in intellectu, sed etiam quod est in
voluntate, secundum quod ipsa voluntas est etiam intellecta; et ideo imperium quamvis sit signum voluntatis,
tamen potest dici verbum, et ad intellectum pertinet.
RA5
Ad quintum patet solutio ex dictis.
|a4 Articulus 4
88

