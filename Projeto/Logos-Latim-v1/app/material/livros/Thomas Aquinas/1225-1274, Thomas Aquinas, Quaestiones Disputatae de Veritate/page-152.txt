Ad decimum dicendum, quod ratio dionysii procedit de cognitione viae, quae est secundum formas existentium
creatorum; et ideo non potest pertingere ad id quod est superexistens. Hoc autem non erit in visione patriae. Et
ideo ratio eius non est ad propositum.
RA11
Ad undecimum dicendum, quod auctoritas illa dionysii est intelligenda de visione viae, qua cognoscitur Deus per
aliquam formam creatam; et hoc ratione iam dicta.
RA12
Ad duodecimum dicendum, quod ideo oportet esse maiorem efficaciam visus ad hoc quod a remotiori videatur,
quia visus potentia passiva est. Potentia autem passiva quanto est perfectior, tanto a minori potest moveri; sicut e
contrario potentia activa quanto est perfectior, tanto maius potest movere.
Tanto enim est magis calefactibile, quanto a minori calore calefit; quanto autem aliquid a remotiori videtur, tanto
sub minori angulo videtur, et ita minus est quod ad visum de visibili pervenit; sed si aequalis forma perveniret a
propinquo et remoto, non minus videretur remotum quam propinquum. Ipse autem Deus quamvis in infinitum
distet ab intellectu angelico, tamen tota essentia sua intellectui coniungitur; et ideo non est simile.
RA13
Ad decimumtertium dicendum, quod duplex est iudicium. Unum quo iudicamus qualiter res esse debeat; et hoc
iudicium non est nisi superioris de inferiori. Aliud est quo iudicatur qualiter res sit; et hoc iudicium potest esse et
de superiori et de aequali; non enim minus possum iudicare de rege an stet vel sedeat, quam de rustico; et tale
iudicium est in cognitione.
RA14
Ad decimumquartum dicendum quod iudicium non est actio quae egrediatur ab agente in rem exteriorem quae
per eam transmutetur, sed est operatio quaedam in ipso iudicante consistens ut perfectio ipsius. Et ideo non
oportet quod id de quo iudicat intellectus vel sensus sit ut passum, quamvis per modum passi significetur; immo
magis sensibile et intelligibile, de quo est iudicium, se habet ad intellectum et sensum ut agens inquantum sentire
vel intelligere pati quoddam est.
RA15
Ad decimumquintum dicendum, quod intellectus creatus nunquam pertingit ad essentiam divinam, ut sit eiusdem
naturae cum ea; pertingit tamen ad ipsam ut ad formam intelligibilem.
|a2 Articulus 2
TTA
Secundo quaeritur utrum intellectus Angeli vel hominis beati essentiam divinam comprehendat.
TTB
Et videtur quod sic.
AG1
Simplex enim, si videtur, totum videtur.
Sed essentia divina est simplex. Ergo cum Angelus beatus eam videat, totam videt, et sic comprehendit.
AG2
Sed dicebat, quod licet videatur tota, non tamen totaliter. Sed contra, totaliter dicit quemdam modum. Sed omnis
modus divinae essentiae est ipsamet essentia. Ergo si videbitur ipsa essentia tota, videbitur totaliter.
AG3
Praeterea, efficacia actionis mensuratur secundum formam quae est principium agendi ex parte ipsius agentis,
sicut de calore et calefactione patet. Sed forma qua intellectus intelligit, est principium intellectualis visionis.
Ergo tanta erit efficacia intellectus videntis Deum, quanta est perfectio essentiae divinae; ergo comprehendet
ipsam.
AG4
Praeterea, sicut per demonstrationem scire est perfectissimus modus cognoscendi complexa, ita scire quod quid
est, est nobilissimus modus cognoscendi incomplexa. Sed omne complexum quod scitur per demonstrationem,
comprehenditur. Ergo omne id de quo scitur quid est, comprehenditur. Sed illi qui vident Deum per essentiam,
sciunt de eo quid est, cum nihil aliud sit scire quid est quam scire essentiam rei. Ergo comprehendunt Angeli
essentiam Dei.
AG5
Praeterea, philipp., III, 12, dicitur: sequor autem, si quo modo comprehendam, sicut et comprehensus sum.
Sed Deus perfecte comprehendebat apostolum.
Ergo apostolus ad hoc tendebat ut perfecte comprehenderet Deum.
AG6
Praeterea, Glossa ibidem dicit: ut comprehendam, id est ut cognoscam quae sit immensitas Dei, quae omnem
intellectum excedit. Sed non est incomprehensibilis nisi ratione immensitatis. Ergo beati perfecte comprehendunt
divinam essentiam.
SC1
152

