Si autem comparetur ad intellectum secundum quod est repraesentativum rei alterius, cum quandoque
repraesentet ei aliter quam sit, secundum hoc sensus falsus dicitur, in quantum natus est facere falsam
existimationem in intellectu, quamvis non necessario faciat, sicut et de rebus dictum est: quia intellectus iudicat
sicut de rebus, ita et de his quae a sensibus offeruntur.
Sic ergo sensus intellectui comparatus semper facit veram existimationem in intellectu de dispositione propria,
sed non semper de dispositione rerum.
Si autem consideretur sensus secundum quod comparatur ad res, tunc in sensu est falsitas et veritas per modum
quo est in intellectu.
In intellectu autem primo et principaliter invenitur veritas et falsitas in iudicio componentis et dividentis; sed in
formatione quidditatum non nisi per ordinem ad iudicium quod ex formatione praedicta consequitur; unde et in
sensu proprie veritas et falsitas dicitur secundum hoc quod iudicat de sensibilibus; sed secundum hoc quod
sensibile apprehendit, non est ibi proprie veritas vel falsitas sed solum secundum ordinem ad iudicium; prout
scilicet ex apprehensione tali natum est sequi tale vel tale iudicium.
Sensus autem iudicium de quibusdam est naturale, sicut de propriis sensibilibus; de quibusdam autem quasi per
quamdam collationem, quam facit in homine vis cogitativa, quae est potentia sensitivae partis, loco cuius in aliis
animalibus est aestimatio naturalis; et sic iudicat vis sensitiva de sensibilibus communibus et de sensibilibus per
accidens.
Naturalis autem actio alicuius rei semper est uno modo, nisi per accidens impediatur, vel propter defectum
intrinsecus, vel extrinsecus impedimentum; unde sensus iudicium de sensibilibus propriis semper est verum, nisi
sit impedimentum in organo, vel in medio; sed de sensibilibus communibus vel per accidens interdum iudicium
sensus fallitur.
Et sic patet qualiter in iudicio sensus potest esse falsitas.
Sed circa apprehensionem sensus sciendum est, quod est quaedam vis apprehensiva, quae apprehendit speciem
sensibilem sensibili re praesente, sicut sensus proprius; quaedam vero quae apprehendit eam re absente, sicut
imaginatio; et ideo semper sensus apprehendit rem ut est, nisi sit impedimentum in organo, vel in medio; sed
imaginatio ut plurimum apprehendit rem ut non est, quia apprehendit eam ut praesentem, cum sit absens; et ideo
dicit Philosophus in IV metaph., quod sensus non est dicens falsitatis, sed phantasia.
RA
Ad primum ergo dicendum, quod in maiori mundo superiora nihil accipiunt ab inferioribus, sed e converso; sed
in homine intellectus, qui est superior, aliquid accipit a sensu; et ideo non est simile.
Ad alia patet solutio de facili ex dictis.
|a12 Articulus 12
TTA
Duodecimo quaeritur utrum falsitas sit in intellectu.
TTB
Et videtur quod non.
AG1
Quia intellectus habet duas operationes: scilicet unam qua format quidditates, in qua non est falsum, ut
Philosophus dicit in III de anima; aliam qua componit et dividit; et in hac etiam non est falsum, ut patet per
Augustinum in Lib. De vera religione, qui dicit sic: nec quisquam intelligit falsa. Ergo falsitas non est in
intellectu.
AG2
Praeterea, Augustinus in libro LXXXIII quaestionum, quaestio 32: omnis qui fallitur, id in quo fallitur, non
intelligit. Ergo in intellectu non potest esse falsitas.
AG3
Item Algazel dicit: aut intelligimus aliquid sicut est, aut non intelligimus. Sed quicumque intelligit rem sicut est,
vere intelligit.
Ergo intellectus semper est verus; ergo non est in eo falsitas.
SC
Sed contra est quod Philosophus dicit in III de anima, quod ubi est compositio intellectuum, ibi iam verum et
falsum est. Ergo falsitas invenitur in intellectu.
CO
Responsio. Dicendum, quod nomen intellectus sumitur ex hoc quod intima rei cognoscit; est enim intelligere
quasi intus legere: sensus enim et imaginatio sola accidentia exteriora cognoscunt; solus autem intellectus ad
interiora et essentiam rei pertingit.
Sed ulterius intellectus ex essentiis rerum apprehensis diversimode negotiatur ratiocinando et inquirendo.
Nomen ergo intellectus dupliciter accipi potest.
Uno modo secundum quod se habet ad hoc tantum a quo primo nomen impositum fuit; et sic dicimur proprie
intelligere cum apprehendimus quidditatem rerum, vel cum intelligimus illa quae statim nota sunt intellectui
24

