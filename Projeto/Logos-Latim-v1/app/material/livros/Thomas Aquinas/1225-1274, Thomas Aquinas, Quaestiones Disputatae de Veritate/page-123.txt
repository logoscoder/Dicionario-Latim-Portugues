voluntatem: quia praedestinatio est aeterna, appositio autem gratiae est temporalis. Ergo praedestinatio magis
debet poni in genere scientiae quam voluntatis.
SC4
Praeterea, habitus cognitivi et operativi inter intellectuales virtutes a Philosopho computantur, qui ad rationem
pertinent magis quam ad appetitum, ut patet de prudentia et arte in VI ethic.. Sed praedestinatio importat
principium cognitivum et operativum quia est et praescientia et praeparatio, ut ex definitione inducta patet. Ergo
praedestinatio magis pertinet ad cognitionem quam ad voluntatem.
SC5
Praeterea, contraria sunt in eodem genere.
Sed praedestinationi est contraria reprobatio.
Cum ergo reprobatio sit in genere scientiae, quia Deus praescit malitiam reproborum et non facit eam, videtur
quod etiam praedestinatio sit in genere scientiae.
CO
Responsio. Dicendum, quod destinatio, unde nomen praedestinationis accipitur, importat directionem alicuius in
finem: unde aliquis dicitur nuntium destinare qui eum dirigit ad aliquid faciendum. Et quia id quod proponimus,
ad executionem dirigimus, sicut ad finem; ideo id quod proponimus, dicimur destinare, secundum illud II
machab., cap.
VI, 20, de eleazaro, quod destinavit in corde suo non admittere illicita propter vitae amorem.
Sed haec praepositio prae, quae adiungitur, adiungit ordinem ad futurum; unde cum destinare non sit nisi eius
quod est, praedestinare potest esse etiam eius quod non est: et quantum ad haec duo praedestinatio sub
providentia collocatur ut pars eius. Dictum est enim in praecedenti quaestione quod ad providentiam pertinet
directio in finem: providentia etiam a tullio ponitur respectu futuri; et a quibusdam definitur, quod providentia
est praesens notio futurum pertractans eventum.
Sed tamen praedestinatio quantum ad duo a providentia differt: providentia enim dicit universaliter ordinationem
in finem, et ideo se extendit ad omnia quae a Deo in finem aliquem ordinantur, sive rationalia sive irrationalia,
sive bona sive mala; sed praedestinatio respicit tantum illum finem qui est possibilis rationali creaturae, utpote
gloriam; et ideo praedestinatio non est nisi hominum, et respectu horum quae pertinent ad salutem.
Differt etiam alio modo. In qualibet enim ordinatione ad finem est duo considerare: scilicet ipsum ordinem, et
exitum vel eventum ordinis: non enim omnia quae ad finem ordinantur, finem consequuntur.
Providentia ergo, ordinem in finem respicit tantum, unde per Dei providentiam homines omnes ad beatitudinem
ordinantur. Sed praedestinatio respicit etiam exitum vel eventum ordinis, unde non est nisi eorum qui gloriam
consequentur. Sicut igitur se habet providentia ad impositionem ordinis, ita se habet praedestinatio ad ordinis
exitum vel eventum: quod enim aliqui finem gloriae consequantur, non est principaliter ex propriis viribus, sed
ex auxilio gratiae divinitus dato.
Unde, sicut de providentia, supra dictum est, quod consistit in actu rationis, sicut et prudentia cuius est pars, eo
quod solius rationis est dirigere vel ordinare; ita etiam et praedestinatio in actu rationis consistit dirigentis vel
ordinantis in finem. Sed ad directionem in finem praeexigitur voluntas finis: nullus enim aliquid in finem ordinat
quem non vult: unde etiam et perfecta prudentiae electio non potest esse nisi in eo qui habet virtutem moralem,
secundum Philosophum in VI ethicorum: per virtutem enim moralem affectus alicuius in fine stabilitur, ad quem
prudentia ordinat.
Finis autem in quem praedestinatio dirigit, non est universaliter consideratus, sed secundum comparationem eius
ad illum qui finem ipsum consequitur, quem oportet esse distinctum apud dirigentem ab his qui finem illum non
consequentur: et ideo praedestinatio praesupponit dilectionem, per quam Deus vult salutem alicuius. Ut sicut
prudens non ordinat in finem nisi inquantum est temperatus vel iustus, ita Deus non praedestinat nisi inquantum
est diligens.
Praeexigitur etiam et electio, per quam ille qui in finem infallibiliter dirigitur ab aliis separatur qui non hoc modo
in finem ordinantur.
Haec autem separatio non est propter aliquam diversitatem inventam in his qui separantur quae posset ad
amorem incitare: quia cum nondum nati essent aut aliquid boni egissent aut mali, dictum est: Iacob dilexi, esau
autem odio habui; ut dicitur Roman., cap. IX, 11-13. Et ideo praedestinatio praesupponit electionem et
dilectionem; electio vero dilectionem.
Ad praedestinationem vero duo sequuntur: scilicet consecutio finis, quod est glorificatio, et collatio auxilii ad
consequendum finem, quod est appositio gratiae, quae ad vocationem pertinet; unde et praedestinationi duo
effectus assignantur, scilicet gratia et gloria.
RA1
Ad primum ergo dicendum, quod in actibus animae ita est quod praecedens actus includitur quodammodo virtute
in sequenti: et quia praedestinatio praesupponit dilectionem, quae est actus voluntatis, ideo in ratione
praedestinationis aliquid includitur ad voluntatem pertinens, et propter hoc, propositum, et alia ad voluntatem
pertinentia, in definitione praedestinationis quandoque ponuntur.
RA2
123

