Sed contra, est quod Gregorius dicit in II Moral., quod Deus loquitur Angelis, et Angeli loquuntur Deo. Ergo
eadem ratione et superiores Angeli inferioribus, et e converso.
CO
Responsio. Dicendum, quod ad evidentiam huius quaestionis oportet scire qualiter illuminatio et locutio in
Angelis differant; quod quidem sic potest accipi.
Intellectus aliquis deficit a cognitione alicuius cognoscibilis, propter duo. Uno modo propter absentiam
cognoscibilis; sicut non cognoscimus gesta praeteritorum temporum, vel aliorum locorum remotorum, quae ad
nos non pervenerunt. Alio modo propter defectum intellectus, qui non est adeo fortis ut possit pertingere ad illa
cognoscibilia quae penes se habet, sicut intellectus omnes conclusiones penes se habet in primis principiis
naturaliter notis, quae tamen non cognoscit nisi roboratus exercitio vel doctrina.
Locutio igitur proprie est qua aliquis ducitur in cognitionem ignoti, per hoc quod fit sibi praesens quod alias erat
ei absens; sicut apud nos patet dum unus alteri refert aliqua quae ille non vidit, et sic facit ei quodammodo
praesentia per loquelam. Sed illuminatio est quando intellectus confortatur ad aliquid cognoscendum supra id
quod cognoscebat, ut ex praedictis patet.
Sed tamen sciendum, quod locutio potest esse in Angelis et in nobis sine illuminatione; quia quandoque contingit
aliqua nobis manifestari per locutionem, ex quibus intellectus nullo modo ad intelligendum magis roboratur;
sicut cum recitantur mihi aliquae historiae, vel cum unus Angelus alteri conceptionem suam demonstrat;
huiusmodi enim indifferenter possunt cognosci et ignorari ab eo qui habet debilem intellectum et fortem.
Sed illuminatio semper habet locutionem adiunctam et in Angelis et in nobis. Nos enim secundum hoc alium
illuminamus quod ei aliquod medium tradimus, quo intellectus eius roboratur ad aliquid cognoscendum; quod
per locutionem fit. Similiter etiam oportet quod et in Angelis fiat per locutionem.
Superior enim Angelus habet cognitionem de rebus per formas magis universales; unde inferior Angelus non est
proportionatus ad accipiendum cognitionem a superiori Angelo, nisi superior Angelus cognitionem suam
quodammodo dividat et distinguat, concipiendo in se illud de quo vult illuminare, per modum talem quo sit
comprehensibile ab inferiori Angelo. Et talem conceptum suum Angelo alteri manifestando, cum illum illuminat;
unde dicit dionysius, cap. XV cael. Hierarch.: unaquaeque intellectualis essentia donatam sibi a diviniore
uniformem intelligentiam, provida virtute dividit et multiplicat ad inferioris ductricem analogiam; et est simile de
magistro, qui videt discipulum non posse capere ea quae ipse cognoscit, per illum modum quo ipse cognoscit; et
ideo studet distinguere et multiplicare per exempla, ut sic possit a discipulo comprehendi.
Dicendum est igitur, quod illa locutione quae illuminationi adiungitur, superiores solum inferioribus, loquuntur;
sed secundum aliam locutionem indifferenter loquuntur et superiores inferioribus, et e converso.
RA1
Ad primum igitur dicendum, quod Glossa illa loquitur de locutione adiuncta illuminationi.
RA2
Ad secundum dicendum, quod Angelus loquens nihil facit in Angelo cui loquitur; sed fit aliquid in Angelo ipso
loquente, et ex hoc ab alio cognoscitur modo prius dicto; unde etiam non oportet quod loquens aliquid infundat
ei cui loquitur.
RA3
Et sic patet solutio ad tertium.
RA4
Ad quartum patet responsio ex dictis.
RA5
Ad quintum dicendum, quod Angelus cui aliquis loquitur, fit actu cognoscens de potentia cognoscente; non per
hoc quod ipse reducatur de potentia in actum, sed per hoc quod ipse Angelus loquens reducit seipsum de potentia
in actum, dum facit se in actu perfecto alicuius formae secundum ordinem ad alterum.
RA6
Ad sextum dicendum, quod doctrina est proprie de his quibus perficitur intellectus.
Hoc autem quod unus Angelus cognoscat cogitationem alterius, non pertinet ad perfectionem intellectus eius;
sicut nec pertinet ad perfectionem intellectus mei, quod cognoscam res absentes quae ad me non pertinent.
|a6 Articulus 6
TTA
Sexto quaeritur utrum requiratur determinata distantia localis ad hoc quod unus Angelus alii loquatur.
TTB
Et videtur quod sic.
AG1
Quia ubicumque requiritur accessus et recessus, necessaria est determinata distantia.
Sed Angeli accedentes in alterutrum et discedentes, sibi suos sensus mutuo conspiciunt, ut maximus dicit super
cap. II cael. Hierarchiae.
Ergo, etc..
207

