Ergo Adam in primo statu desiderabat Deum per essentiam videre. Sed quicumque caret eo quod desiderat,
affligitur. Si igitur Adam tunc Deum per essentiam non vidit, affligebatur.
Hoc autem est falsum, quia afflictio, cum sit poena, culpam praecedere non potest. Ergo Deum per essentiam
vidit.
AG7
Praeterea, anima hominis ita facta est ad Dei imaginem, ut nulla interposita creatura ab ipsa prima veritate
formetur, ut dicitur in libro de spiritu et anima.
Sed imago manebat integra et pura in homine in statu innocentiae.
Igitur in ipsam summam veritatem ferebatur nullo mediante; et ita Deum per essentiam videbat.
AG8
Praeterea, ad hoc quod aliquid intelligamus in actu, nihil aliud requiritur nisi ut species fiat intelligibilis in actu
per abstractionem a materia et a conditionibus materiae: quod pertinet ad intellectum agentem; et ut in intellectu
recipiatur: quod pertinet ad intellectum possibilem. Sed essentia divina est per se intelligibilis, utpote omnino a
materia separata. Erat etiam animae ipsius hominis intima, cum in omnibus per essentiam Deus esse dicatur.
Cum igitur nullum esset impedimentum in anima hominis in statu innocentiae, videtur quod Deum per essentiam
videbat.
AG9
Praeterea, cum anima Adae in statu innocentiae esset debito modo ordinata, non erat ratio superior minus
perfecta circa suum obiectum quam inferior circa obiectum proprium. Sed inferior ratio, cuius est temporalia
intendere, ipsa temporalia immediate videre poterat. Ergo et ratio superior, cuius est aeterna conspicere, poterat
immediate aeternam Dei essentiam videre.
AG10
Praeterea, illud quo aliquid fit sensibile in actu, immediate a sensu visus cognoscitur, scilicet lux. Ergo et illud
quo fit aliquid actu intelligibile, immediate ab intellectu hominis cognoscitur. Sed non fit aliquid intelligibile
actu ab aliquo nisi in quantum est actu; et ita, cum solus Deus sit actus purus, ipse est quo omnia intelligibilia
fiunt. Ergo intellectus hominis in primo statu Deum immediate videbat, cum tunc nullum haberet
impedimentum.
AG11
Praeterea, Damascenus dicit, quod homo in statu innocentiae beatam vitam habuit, et omnium divitem. Sed
beatitudo vitae consistit in hoc quod Deus per essentiam videatur.
Ergo Deum per essentiam tunc vidit.
AG12
Praeterea, Damascenus idem dicit, quod homo tunc reficiebatur fruitione dulcissimae contemplationis, sicut alius
Angelus.
Sed Angeli vident Deum per essentiam.
Ergo et Adam in statu illo Deum per essentiam vidit.
AG13
Praeterea, natura hominis erat perfectior in statu innocentiae quam post statum peccati. Sed aliquibus post statum
peccati concessum est ut Deum per essentiam viderent adhuc in hac mortali vita existentibus, sicut de Paulo et
Moyse Augustinus dicit, XII super genes. Ad litteram, et in Lib. De videndo Deum.
Ergo multo fortius Adam in statu innocentiae Deum per essentiam vidit.
AG14
Praeterea, genes. II, 21, super illud: immisit Dominus Deus soporem in Adam etc., dicit Glossa: extasis recte
intelligitur ad hoc immissa, ut mens Adae particeps angelicae curiae et intrans in sanctuarium Dei, novissima
intelligeret.
Ex quo videtur quod sopor ille raptus quidam fuerit. Sed illi qui rapiuntur Deum per essentiam vident. Ergo et
Adam per essentiam vidit.
AG15
Praeterea, secundum Damascenum, Adam non tantum in corporali Paradiso fuit collocatus, sed etiam in
spirituali. Spiritualis autem Paradisus nihil est aliud quam beatitudo in visione Dei per essentiam consistens.
Ergo vidit Deum per essentiam.
AG16
Praeterea, Augustinus dicit, XIV de civitate Dei, quod in statu innocentiae non aberat quidquam quod bona
voluntas adipisceretur. Sed bona voluntas hoc adipisci poterat, ut Deum per essentiam videret. Ergo hoc a primis
parentibus non aberat; et ita Deum per essentiam videbant.
SC1
Sed contra. Est quod Augustinus dicit in I de trinitate, quod Dei visio per essentiam est tota merces sanctorum.
Sed Adam in statu innocentiae beatus non erat. Ergo Deum per essentiam non vidit.
SC2

376

