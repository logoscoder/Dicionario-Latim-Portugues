AG8
Praeterea, praedestinatio non potest esse iniusta, cum universae viae Domini sint misericordia et veritas; nec
potest ibi alia iustitia attendi inter Deum et homines quam distributiva; non enim cadit ibi commutativa iustitia,
cum Deus, qui bonorum nostrorum non eget, nihil a nobis recipiat. Iustitia autem distributiva, inaequalia nonnisi
inaequalibus dat; inaequalitas autem non potest attendi inter homines nisi secundum diversitatem meritorum.
Ergo, quod Deus aliquem praedestinat et alium non, ex praescientia meritorum diversorum procedit.
AG9
Praeterea, praedestinatio praesupponit electionem, ut supra dictum est. Sed electio non potest esse rationabilis,
nisi sit aliqua ratio propter quam unus ab altero discernatur: nec in electione de qua loquimur, potest alia ratio
discretionis assignari nisi ex meritis. Ergo, cum electio Dei irrationabilis esse non possit, ex praevisione
meritorum procedit, et per consequens etiam praedestinatio.
AG10
Praeterea, Augustinus exponens illud Malach., I, 2: Iacob dilexi, esau autem odio habui, dicit, quod voluntas ista
Dei qua unum elegit, et alium reprobavit, non potest esse iniusta; venit enim ex occultissimis meritis.
Sed haec occultissima merita non possunt accipi in proposito, nisi secundum quod sunt in praescientia. Ergo
praedestinatio de praescientia meritorum venit.
AG11
Praeterea, sicut se habet abusus gratiae ad effectum reprobationis, ita bonus usus gratiae ad ultimum
praedestinationis effectum. Sed abusus gratiae in Iuda fuit ratio reprobationis eius; secundum hoc enim reprobus
effectus est quod sine gratia decessit. Quod autem tunc gratiam non habuit, non fuit causa quia Deus ei dare
noluerit, sed quia ipse accipere noluit, ut Anselmus dicit, et dionysius. Ergo et bonus gratiae usus in Petro vel
alio quolibet, est causa quare ipse est electus vel praedestinatus.
AG12
Praeterea, unus potest alteri mereri primam gratiam; et eadem ratione videtur quod possit ei mereri gratiae
continuationem usque in finem. Sed ad gratiam finalem sequitur esse praedestinatum. Ergo praedestinatio potest
ex meritis provenire.
AG13
Praeterea, prius est a quo non convertitur consequentia, secundum Philosophum; sed hoc modo se habet
praescientia ad praedestinationem, quia omnia Deus praescit quae praedestinat; mala autem praescit, quae non
praedestinat. Ergo praescientia est prius quam praedestinatio. Sed prius in quolibet ordine est causa posterioris.
Ergo praescientia est causa praedestinationis.
AG14
Praeterea, nomen praedestinationis a destinatione vel missione imponitur. Sed missionem vel destinationem
cognitio praecedit: nullus enim mittit nisi quem cognoscit. Ergo et cognitio est prior praedestinatione; et ita
videtur esse causa ipsius; et sic idem quod prius.
SC1
Sed contra. Est quod dicitur Rom. IX, 12, in Glossa super illud: non ex operibus, sed ex vocante dictum est, quae
sic dicit: sicut non pro meritis praecedentibus illud fuisse dictum ostendit, scilicet Iacob dilexi, etc., ita nec pro
meritis futuris. Et infra, super illud: numquid iniquitas est apud Deum? nemo dicat Deum, quia futura opera
praevidebat, alterum elegisse, alterum reprobasse. Et sic ut prius.
SC2
Praeterea, gratia est effectus praedestinationis, est autem principium meriti. Ergo non potest esse quod
praescientia meritorum sit praedestinationis causa.
SC3
Praeterea, ad Tit., III, 5, dicit apostolus: non ex operibus iustitiae quae fecimus nos. Sed secundum suam
misericordiam etc..
Ergo praedestinatio salutis humanae non provenit ex praescientia meritorum.
SC4
Praeterea, si praescientia meritorum esset praedestinationis causa, nullus esset praedestinatus qui non esset
merita habiturus. Sed aliqui sunt huiusmodi, sicut patet de pueris.
Ergo praescientia meritorum non est praedestinationis causa.
CO
Responsio. Dicendum, quod hoc distat inter causam et effectum, quod quidquid est causa causae, oportet esse
causam effectus; non autem quod est causa effectus, oportet quod sit causa causae; sicut patet quod causa prima
per causam secundam producit effectum suum, et sic causa secunda causat aliquo modo effectum causae primae;
cuius tamen causae causa non est.
In praedestinatione autem est duo accipere; scilicet ipsam praedestinationem aeternam, et effectum eius
temporalem duplicem, scilicet gratiam et gloriam: quorum alter habet causam meritoriam actum humanum,
scilicet gloria; sed gratiae causa non potest esse humanus actus per modum meriti, sed sicut dispositio materialis
quaedam, inquantum per actus praeparamur ad gratiae susceptionem.
126

