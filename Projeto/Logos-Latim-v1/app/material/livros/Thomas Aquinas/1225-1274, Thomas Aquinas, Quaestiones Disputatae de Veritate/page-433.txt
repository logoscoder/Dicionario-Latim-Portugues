Sed in animali cognitio appetitum praecedit; cognitio autem nullo modo se extendit ad non animata, ut dicamus
ea cognoscere naturaliter. Ergo nec appetitus ad eadem se extendet, ut dicamus ea naturaliter appetere bonum.
AG3
Praeterea, secundum boetium in libro de hebdomadibus, unumquodque dicitur appetere aliquid in quantum est
sibi simile.
Si igitur res aliqua appetit bonum, oportet quod sit similis bono. Cum autem similia sint quorum est qualitas vel
forma una, oportet formam boni esse in appetente bonum. Sed non potest esse quod sit ibi secundum esse
naturae, quia iam ulterius bonum non appeteret; quod enim habet quis, iam non appetit.
Ergo oportet quod in appetente bonum forma boni praeexistat per modum intentionis.
Sed in quocumque est aliquid per hunc modum, illud est cognoscens. Ergo appetitus boni non potest esse nisi in
cognoscentibus; et sic idem quod prius.
AG4
Praeterea, si omnia bonum appetunt oportet hoc intelligi de bono quod omnia possunt habere; quia nihil appetit
naturaliter vel rationaliter illud quod impossibile est ipsum habere. Sed bonum extendens se ad omnia entia, non
est nisi esse. Ergo idem est dicere omnia bonum appetere, et omnia esse appetere. Sed non omnia appetunt esse;
immo, ut videtur, nulla; quia omnia esse habent, et nihil appetit nisi quod non habet, ut patet per Augustinum in
Lib. De trinitate, et per Philosophum in I phys.. Ergo non omnia bonum appetunt.
AG5
Praeterea, unum et verum et bonum aequaliter cum ente convertuntur. Sed non omnia entia appetunt unum et
verum. Ergo nec bonum.
AG6
Praeterea, secundum Philosophum, quidam habentes rectam rationem, contra rationem operantur.
Non autem operarentur, nisi appeterent vel vellent. Quod autem est contra rationem, est malum. Ergo quidam
appetunt malum; non igitur omnia appetunt bonum.
AG7
Praeterea, bonum quod omnia appetere dicuntur, ut Commentator dicit in princ.
Ethicorum, est esse. Sed quidam non appetunt esse, sed magis non esse, ut damnati in inferno, qui etiam mortem
animae desiderant, ut penitus non essent. Igitur non omnia bonum appetunt.
AG8
Praeterea, sicut vires apprehensivae comparantur ad sua obiecta, ita etiam et appetitivae.
Sed vis apprehensiva debet esse denudata a specie sui obiecti, ad hoc quod cognoscat, sicut pupilla a colore.
Ergo et appetens bonum debet esse denudatum a specie boni. Sed omnia habent speciem boni. Ergo nihil appetit
bonum.
AG9
Praeterea, operari aliquid propter finem convenit et creatori, et naturae, et agenti a proposito. Sed creator, et
agens a proposito, creatura ut homo, operando propter finem, et desiderando vel diligendo bonum, habent
cognitionem finis vel boni. Ergo et natura, quae est quasi media inter duo, utpote praesupponens opus creationis,
et praesupposita in opere artis, si debeat appetere finem propter quem operatur, oportet quod ipsum cognoscat.
Sed non cognoscit. Ergo etiam naturalia non appetunt bonum.
AG10
Praeterea, omne illud quod appetitur, quaeritur. Sed secundum Platonem nihil potest quaeri cuius cognitio non
habetur: sicut si aliquis quaereret servum fugitivum, nisi eius notitiam haberet, cum inveniret, se invenisse
nesciret. Ergo illa quae non habent cognitionem boni, non appetunt ipsum.
AG11
Praeterea, appetere finem est eius quod ordinatur in finem. Sed ultimus finis, qui est Deus, non ordinatur in
finem. Ergo non appetit finem vel bonum; et ita non omnia bonum appetunt.
AG12
Praeterea, natura determinata est ad unum. Si ergo res naturaliter appetunt bonum, non deberent aliquod bonum
aliud naturaliter appetere. Sed naturaliter omnia appetunt pacem, ut patet per Augustinum, XIX de civitate Dei,
et per dionysium, XII cap. De divinis nominibus; et iterum pulchrum omnia appetunt, ut etiam per dionysium
patet, IV cap. De divinis nominibus.
Ergo non omnia appetunt bonum naturaliter.
AG13
Praeterea, sicut aliquis appetit finem quando non habet, ita delectatur in eo iam habito. Sed non dicimus res
inanimatas delectari in bono. Ergo nec debet dici quod bonum appetant.
SC1
Sed contra. Est quod dionysius dicit, cap. IV de divinis nominibus: existentia pulchrum et bonum desiderant; et
omnia quaecumque faciunt, propter hoc quod videtur eis bonum, faciunt; et omnium existentium intentio
principium habet et finem bonum.
SC2
433

