Praeterea, omnis cognitio est per assimilationem cognoscentis ad cognitum. Sed intellectus divinus non potest
assimilari ad non ens. Ergo non potest cognoscere non ens.
AG3
Praeterea, cognitio Dei est de rebus per ideas. Sed non entis non est idea. Ergo Deus non cognoscit non ens.
AG4
Praeterea, quidquid Deus cognoscit, est in verbo eius. Sed, sicut dicit Anselmus in Monologion, eius quod nec
fuit, nec est, nec erit, non est aliquod verbum.
Ergo talia Deus non cognoscit.
AG5
Praeterea, Deus non cognoscit nisi verum.
Sed verum et ens convertuntur. Ergo ea quae non sunt, Deus non cognoscit.
SC
Sed contra, Roman., IV, 17: vocat ea quae non sunt, tamquam ea quae sunt. Sed non vocaret non entia, nisi ea
cognosceret. Ergo cognoscit non entia.
CO
Responsio. Dicendum, quod Deus habet cognitionem de rebus creatis per modum quo artifex cognoscit
artificiata, quae est artificiatorum causa. Unde in contraria habitudine habet se illa cognitio ad res cognitas, et
nostra cognitio: nostra enim cognitio, quia est a rebus accepta, naturaliter est posterior rebus; cognitio autem
creatoris de creaturis, et artificis de artificiatis naturaliter praecedit res cognitas. Remoto autem priori removetur
posterius, sed non e converso; et inde est quod scientia nostra de rebus naturalibus esse non potest nisi res ipsae
praeexistant; sed apud intellectum divinum, vel artificis, indifferenter est cognitio rei, sive sit sive non sit.
Sed sciendum, quod artifex de operabili habet duplicem cognitionem: scilicet speculativam et practicam.
Speculativam quidem, sive theoricam cognitionem habet, cum rationes operis cognoscit sine hoc quod ad
operandum per intentionem applicet; sed tunc proprie habet practicam cognitionem quando extendit per
intentionem rationes operis ad operationis finem; et secundum hoc medicina dividitur in theoricam et practicam,
ut Avicenna dicit.
Ex quo patet quod cognitio artificis practica sequitur cognitionem eius speculativam, cum practica efficiatur per
extensionem speculativae ad opus. Remoto autem posteriori remanet prius.
Patet igitur quod apud artificem potest esse cognitio alicuius artificiati quandoque quidem quod facere disponit,
quandoque vero quod facere nunquam disponit, ut cum confingit aliquam formam artificii, quod facere non
intendit; hoc autem artificium quod facere non disponit, non semper intuetur ut in potentia sua existens, quia
quandoque excogitat tale artificium ad quod faciendum vires ei non suppetunt; sed considerat ipsum in fine suo,
prout scilicet videt quod ad talem finem posset per tale artificium deveniri; quia, secundum Philosophum VI
ethic., et VII, fines in operabilibus sunt sicut principia in speculativis; unde, sicut conclusiones cognoscuntur in
principiis, ita artificiata in finibus.
Patet ergo quod Deus potest cognitionem habere aliquorum non entium; et horum quidem quorumdam habet
quasi practicam cognitionem, eorum scilicet quae fuerunt, vel sunt, vel erunt, quae ex eius scientia secundum
eius dispositionem prodeunt; quorumdam vero quae nec fuerunt, nec sunt, nec erunt, quae scilicet nunquam
facere disposuit, habet quasi speculativam cognitionem; et quamvis possit dici quod intueatur ea in sua potentia,
quia nihil est quod ipse non possit, tamen accommodatius dicitur quod intuetur ea in sua bonitate, quae est finis
omnium quae ab eo fiunt; secundum, quod scilicet, intuetur multos alios modos esse communicationis propriae
bonitatis, quam sit communicata rebus existentibus, praeteritis, praesentibus, vel futuris; quia omnes res creatae
eius bonitatem aequare non possunt, quantumcumque de ea participare videantur.
RA1
Ad primum igitur dicendum, quod illa quae nec fuerunt, nec sunt, nec erunt, sunt aliquo modo existentia in
potentia Dei sicut in principio activo, vel in bonitate eius sicut in causa finali.
RA2
Ad secundum dicendum, quod cognitio quae accipitur a rebus cognitis, consistit in assimilatione passiva, per
quam cognoscens assimilatur rebus cognitis prius existentibus; sed cognitio quae est causa rerum cognitarum,
consistit in assimilatione activa, per quam cognoscens assimilat sibi cognitum; et quia Deus potest sibi assimilare
illud quod nondum est sibi assimilatum, ideo potest etiam non entis cognitionem habere.
RA3
Ad tertium dicendum, quod si idea sit forma cognitionis practicae, sicut magis est in communi usu loquentium,
sic non est idea nisi eorum quae fuerunt, vel sunt, vel erunt; si autem sit forma etiam speculativae cognitionis sic
nihil prohibet etiam aliorum quae non fuerunt, nec sunt, nec erunt, esse ideam.
RA4
Ad quartum dicendum, quod verbum nominat potentiam operativam patris, per quam scilicet omnia operatur; et
ideo ad ea tantum se extendit verbum ad quae se extendit divina operatio; unde et in Psal. XXXII, 9, dicitur:
dixit, et facta sunt; quamvis enim verbum alia cognoscat, non tamen aliorum est verbum.
RA5
48

