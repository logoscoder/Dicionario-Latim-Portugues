Sic igitur patet quod prophetiae inspiratio quandoque fit cum abstractione a sensibus, quandoque non: unde ad
utrasque rationes est respondendum.
RA1
Ad primum igitur dicendum, quod in verbis illis Dominus intendit ostendere praeeminentiam Moysi ad alios
prophetas quantum ad acceptionem supernaturalem, quia scilicet Moyses supernaturaliter ad hoc promotus est ut
ipsam Dei essentiam in seipsa videret; sed omnia quae prophetae acceperunt, non acceperunt nisi in
similitudinibus somnii vel visionis.
Sed tamen iudicium prophetae non est per similitudines aliquas somnii et visionis; unde iudicium prophetiae fit
sine abstractione a sensibus.
RA2
Ad secundum dicendum, quod quando vis interior intenditur in visione sui obiecti, abstrahitur, si sit perfecta
attentio, ab exteriori visione. Sed quantumcumque sit perfectum iudicium interioris virtutis, non abstrahit ab
operatione exteriori, quia ad interiorem virtutem pertinet de exteriori iudicare; unde iudicium superioris in idem
ordinatur cum operatione exteriori; et ideo non mutuo se impediunt.
RA3
Ad tertium dicendum, quod ratio illa procedit de visione intellectuali et imaginaria, secundum acceptionem, et
non secundum iudicium, ut dictum est.
RA4
Ad quartum dicendum, quod ex hoc ipso potentiae animae mutuo se in suis operationibus impediunt, quod in una
essentia animae sunt fundatae; unde quanto aliquae vires animae sunt sibi magis propinquae, tanto magis natae
sunt se impedire, si ad diversa ferantur; unde ratio non sequitur.
RA5
Ad quintum dicendum, quod ratio illa procedit quantum ad acceptionem supernaturalem virtutis imaginariae vel
intellectualis; et non quantum ad iudicium.
RC1
Ad primum autem in contrarium dicendum, quod apostolus loquitur quantum ad prophetiae denuntiationem, quia
suo arbitrio subiacet denuntiare de quibus inspiratur vel non: quantum autem ad revelationem, ipse propheta
spiritui subiicitur; non enim fit revelatio secundum arbitrium prophetae, sed secundum arbitrium spiritus
revelantis.
RC2
Ad secundum dicendum, quod hoc est ex lumine prophetiae quod mens prophetae sic illustratur ut etiam in ipsa
abstractione a sensibus verum iudicium habeat de his quae videt in somnio vel visione.
RC3
Ad tertium dicendum, quod error montani fuit in duobus. Primo quia subtrahebat prophetis lumen mentis, quo de
visis verum iudicium haberent. Secundo quod in ipsa denuntiatione eos a sensibus abstractos dicebat, sicut in
furiosis contingit, vel in his qui loquuntur in dormiendo. Hoc autem non sequitur ex positione praedicta.
RC4
Ad quartum dicendum quod hoc quod prophetia dicitur fieri per dicta vel facta, referendum est ad
denuntiationem prophetiae magis quam ad propheticam visionem.
|a10 Articulus 10
TTA
Decimo quaeritur utrum prophetia convenienter dividatur in prophetiam praedestinationis, praescientiae et
comminationis.
TTB
Et videtur quod non.
AG1
Quia Glossa in principio Psalterii dividit prophetiam, dicens, quod alia est secundum praescientiam, quam
necesse est omnibus modis impleri secundum tenorem verborum, ut: ecce virgo concipiet; alia secundum
comminationem, ut: quadraginta dies sunt, et Ninive subvertetur; quae non secundum verborum superficiem, sed
tacitae intelligentiae significatione completur. Ergo videtur superfluere tertium membrum, quod Hieronymus
apponit, scilicet de prophetia secundum praedestinationem.
AG2
Praeterea, illud quod consequitur omnem prophetiam, non debet poni ut membrum dividens prophetiam. Sed
omnem prophetiam consequitur esse secundum praescientiam divinam: quia ut, Glossa dicit, isa., XXXVIII, 1,
prophetae in libro praescientiae legunt. Ergo prophetia secundum praescientiam non debet poni membrum
dividens prophetiam.
AG3

283

