AG6
Praeterea, sicut tenebra opponitur luci, ita malum bono. Sed visus qui est naturaliter determinatus ad
cognoscendum lucem et lucida, ita naturaliter ea videt, quod illud quod est tenebrosum, videre non potest. Ergo
et voluntas, cuius obiectum est bonum, ita immutabiliter vult bonum, quod malum nullo modo velle poterit. Et
sic voluntas habet aliquam necessitatem non solum respectu finis ultimi, sed etiam respectu aliorum.
SC1
Sed contra. Augustinus dicit, quod voluntas est qua peccatur et recte vivitur. Ergo voluntas non se habet
immutabiliter neque ad bonum neque ad malum.
SC2
Praeterea, secundum Augustinum, peccatum adeo est voluntarium, quod nisi sit voluntarium non est peccatum.
Si igitur peccatum nullo modo est a voluntate, peccatum nullo modo erit; quod experimento patet esse falsum.
CO
Responsio. Dicendum, quod ex hoc aliquid dicitur esse necessarium, quod est immutabiliter determinatum ad
unum. Unde, cum voluntas indeterminate se habeat respectu multorum, non habet respectu omnium
necessitatem, sed respectu eorum tantum ad quae naturali inclinatione determinatur, ut dictum est.
Et quia omne mobile reducitur ad immobile, et indeterminatum ad determinatum, sicut ad principium; ideo
oportet quod id ad quod voluntas est determinata, sit principium appetendi ea ad quae non est determinata; et hoc
est finis ultimus, ut dictum est.
Invenitur autem indeterminatio voluntatis respectu trium: scilicet respectu obiecti, respectu actus, et respectu
ordinis in finem.
Respectu obiecti quidem est indeterminata voluntas quantum ad ea quae sunt ad finem, non quantum ad ipsum
finem ultimum, ut dictum est. Quod ideo contingit, quia ad finem ultimum multis viis perveniri potest, et diversis
diversae viae competunt perveniendi in ipsum. Et ideo non potuit esse appetitus voluntatis determinatus in ea
quae sunt ad finem, sicut est in rebus naturalibus, quae ad certum finem et determinatum non habent nisi certas et
determinatas vias.
Et sic patet quod res naturales, sicut de necessitate appetunt finem, ita et ea quae sunt ad finem; ut nihil sit in eis
accipere quod possint appetere vel non appetere. Sed voluntas de necessitate appetit finem ultimum, ut non
possit ipsum non appetere; sed non de necessitate appetit aliquid eorum quae sunt ad finem. Unde respectu huius
modi est in eius potestate appetere hoc vel illud.
Secundo est voluntas indeterminata etiam respectu actus; quia etiam circa obiectum determinatum potest uti actu
suo cum voluerit, vel non uti; potest enim exire in actum volendi respectu cuiuslibet, vel non exire. Quod in
rebus naturalibus non contingit: grave enim semper descendit Deorsum in actu, nisi aliquid prohibeat.
Quod exinde contingit, quod res inanimatae non sunt motae a seipsis, sed ab aliis; unde non est in eis moveri vel
non moveri: res autem animatae moventur a seipsis; et inde est quod voluntas potest velle et non velle.
Tertio indeterminatio voluntatis est respectu ordinis ad finem, in quantum voluntas potest appetere id quod
secundum veritatem in finem debitum ordinatur, vel quod secundum apparentiam tantum.
Et haec indeterminatio ex duobus contingit: scilicet ex indeterminatione circa obiectum in his quae sunt ad
finem, et iterum ex indeterminatione apprehensionis, quae potest esse recta vel non recta; sicut enim ex aliquo
principio vero dato non sequitur falsa conclusio nisi per aliquam falsitatem rationis vel assumentis aliquam
falsam, vel falso ordinantis principium in conclusionem.
Ita etiam ex quo inest appetitus rectus ultimi finis, non posset sequi quod aliquis inordinate aliquid appeteret, nisi
ratio acciperet aliquid ut ordinabile in finem quod non est in finem ordinabile; sicut qui appetit naturaliter
beatitudinem appetitu recto, nunquam deduceretur in appetendam fornicationem, nisi in quantum apprehendit
eam ut quoddam hominis bonum, in quantum est quiddam delectabile, et sic ut ordinabilem in beatitudinem,
velut quamdam imaginem eius.
Et ex hoc sequitur indeterminatio voluntatis, qua potest bonum vel malum appetere.
Cum autem voluntas dicatur libera, in quantum necessitatem non habet, libertas voluntatis in tribus
considerabitur: scilicet quantum ad actum, in quantum potest velle vel non velle; et quantum ad obiectum, in
quantum potest velle hoc vel illud, etiam eius oppositum; et quantum ad ordinem finis, in quantum potest velle
bonum vel malum.
Sed quantum ad primum horum inest libertas voluntati in quolibet statu naturae respectu cuiuslibet obiecti.
Cuiuslibet enim voluntatis actus est in potestate ipsius respectu cuiuslibet obiecti.
Secundum vero horum est respectu quorumdam obiectorum, scilicet respectu eorum quae sunt ad finem, et non
ipsius finis; et etiam secundum quemlibet statum naturae.
Tertium vero non est respectu omnium obiectorum, sed quorumdam, scilicet eorum quae sunt ad finem; nec
respectu cuiuslibet status naturae, sed illius tantum in quo natura deficere potest. Nam ubi non est defectus in
apprehendendo et conferendo, non potest esse voluntas mali etiam in his quae sunt ad finem, sicut patet in beatis.
Et pro tanto dicitur, quod velle malum nec est libertas, nec pars libertatis, quamvis sit quoddam libertatis signum.
RA1

445

