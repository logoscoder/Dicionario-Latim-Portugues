Ad secundum dicendum, quod quando ex accidente supervenit subiecto aliquid speciale praeter id quod competit
sibi ex sua natura, tunc nihil prohibet accidens dividi contra subiectum, vel subiectum cum accidente contra
subiectum absolute sumptum; sicut si dividerem superficiem coloratam contra superficiem absolute sumptam. In
quantum superficies absolute sumpta, est quid mathematicum; per hoc vero quod dicitur colorata, trahitur ad
genus naturae.
Ita etiam et ratio nominat cognitionem secundum modum humanum; sed per habitum naturalem trahitur ad
alterius generis conditionem, ut ex dictis, in corp. Art., patet. Unde nihil prohibet vel ipsum habitum dividi
contra potentiam in divisione qua dividitur principium motivum; vel ipsam potentiam habitualem dividi contra
potentiam absolute sumptam.
RA3
Ad tertium dicendum, quod alii habitus qui insunt potentiae rationali, eodem modo movent, per illum modum
qui est proprius rationi in quantum est ratio; et ideo illi habitus distingui non possunt contra rationem, sicut
habitus naturalis, a quo synderesis nominatur.
RA4
Ad quartum dicendum, quod synderesis non dicitur significare potentiam et habitum quasi eadem res sit potentia
et habitus; sed quia uno nomine significatur ipsa potentia cum habitu cui substernitur.
RA5
Ad quintum dicendum, quod scribi aliquid in alio intelligitur dupliciter. Uno modo sicut in subiecto: et sic in
anima non potest aliquid scribi nisi quantum ad potentiam.
Vel sicut in continente: et sic nihil prohibet etiam habitui aliquid inscribi, secundum quod dicimus, singula quae
ad geometriam pertinent, ipsi geometriae inscribi.
RA6
Ad sextum dicendum, quod ratio illa procedit quando aliquid fit unum ex duobus per modum mixtionis. Sic
autem non fit unum ex habitu et potentia; sed sicut ex accidente et subiecto.
RA7
Ad septimum dicendum, quod hoc quod sensualitas inclinat semper ad malum, habet ex corruptione fomitis;
quae quidem corruptio inest ei per modum cuiusdam habitus. Et sic etiam synderesis ex habitu aliquo naturali
habet quod semper ad bonum inclinet.
RA8
Ad octavum dicendum, quod homo albus non potest definiri definitione proprie dicta, qualis est definitio
substantiarum quae significat unum per se; sed potest definiri definitione quadam secundum quid, in quantum ex
accidente et subiecto fit unum secundum quid.
Et talis unitas sufficit ad hoc quod unum nomen possit imponi; unde etiam ibidem Philosophus, dicit, quod
subiectum cum accidente uno nomine nominari potest.
RA9
Ad nonum dicendum, quod synderesis neque nominat superiorem rationem neque inferiorem, sed aliquid
communiter se habens ad utramque. In ipso enim habitu universalium principiorum iuris continentur quaedam
quae pertinent ad rationes aeternas, ut hoc quod est Deo esse obediendum; quaedam vero quae pertinent ad
rationes inferiores, utpote secundum rationem esse vivendum.
Aliter autem synderesis dicitur incommutabilibus intendere et aliter ratio superior.
Dicitur enim aliquid incommutabile per incommutabilitatem naturae; et sic divina incommutabilia sunt. Et hoc
modo ratio superior incommutabilibus dicitur inhaerere.
Dicitur etiam aliquid immutabile per necessitatem veritatis, quamvis etiam sit circa res secundum naturam
mutabiles, sicut ista veritas: omne totum maius est sua parte, incommutabilis est etiam in mutabilibus rebus. Et
hoc modo synderesis incommutabilibus inhaerere dicitur.
RA10
Ad decimum dicendum, quod quamvis omne quod est in anima, sit solum habitus, vel solum potentia, vel solum
passio; tamen non omne quod in anima nominatur, est alterum horum tantum: ea enim quae secundum rem
distincta sunt, potest intellectus coniungere, et uno nomine nominare.
RA11
Ad undecimum dicendum, quod habitus ille inclinans ad malum innatus pertinet ad inferiorem partem animae,
qua corpori coniungitur; habitus vero naturaliter inclinans ad bonum pertinet ad superiorem partem.
Et ideo hi duo contrarii habitus non sunt eiusdem secundum idem.
RA12
Ad duodecimum dicendum, quod habitus cum potentia sufficit ad actum qui est illius habitus. Actus autem huius
habitus naturalis, quem synderesis nominat, est remurmurare malo, et inclinare ad bonum: et ideo ad hunc actum
homo naturaliter potest. Non autem ex hoc sequitur quod in opus meritorium peragendum homo ex puris
naturalibus possit. Haec enim naturali facultati solummodo deputare, pelagianae impietatis est.
RA13

359

