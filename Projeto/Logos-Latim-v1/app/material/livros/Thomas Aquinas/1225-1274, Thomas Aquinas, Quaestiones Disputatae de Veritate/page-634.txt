mystica, nihil deest ad gloriam, qui delectantur non solum de visa divina essentia, sed etiam de Christi
humanitate glorificata.
RA10
Ad decimum dicendum, quod post passionem Christi humana conditio est multum immutata; quia, iam expiato
reatu naturae humanae, homines possunt libere ad patriam evolare; poenae etiam aeternae pro peccatis
personalibus debitae per fidem passionis Christi remittuntur, et diminuuntur temporales virtute clavium, in
quibus Christi passio operatur; Daemones etiam reprimuntur virtute passionis Christi, ut non possint tam
violenter tentare; fidelibus auxilia multa dantur ad resistendum tentationibus; gratia etiam per virtutem passionis
Christi datur in sacramentis ad merendum.
RA11
Ad undecimum dicendum, quod Christus et membra eius sunt una persona mystica, unde opera capitis sunt
aliquo modo membrorum.
Et sic, cum propter opera Christi aliquid nobis a Deo datur, non fit contra id quod dicitur in Ps. Lxi, 13: tu reddes
unicuique iuxta opera sua. Et tamen ita merita Christi nobis prosunt, ut in nobis per sacramenta gratiam causent,
per quam ad opera meritoria incitamur.
RA12
Ad duodecimum dicendum, quod meritum Christi comparatur ad praemium nostrum sicut causa prima et remota,
unde ei non commensuratur, sed illi merito quod est causa proxima; quod consistit in actu proprio illius cui
praemium redditur.
RA13
Ad decimumtertium dicendum, quod hoc ipsum gratis alicui nostrum a Deo confertur quod efficaciam meriti
Christi consequatur; unde per hoc ratio gratiae non evacuatur.
|a8 Articulus 8
TTA
Octavo quaeritur utrum Christus in primo instanti suae conceptionis mereri potuerit.
TTB
Et videtur quod non.
AG1
Ad meritum enim deliberatio requiritur.
Sed deliberatio requirit tempus. Ergo in primo instanti suae creationis anima Christi mereri non potuit.
AG2
Praeterea, sicut meritum, ita et demeritum in actu liberi arbitrii consistit. Sed Angelus non potuit peccare in
primo instanti suae creationis, quia sic in primo instanti suae creationis malus fuisset; quod est erroneum.
Ergo nec anima Christi in primo instanti suae creationis mereri potuit.
AG3
Praeterea, quandocumque sunt duo motus ordinati ad invicem, impossibile est quod in eodem instanti terminetur
uterque. Sed creatio animae Christi et motus liberi arbitrii ipsius sunt quidam motus ordinati, nam motus liberi
arbitrii creationem praesupponit. Ergo impossibile est quod motus liberi arbitrii terminetur in primo instanti in
quo creatio terminatur, cum scilicet primo creata est anima.
AG4
Sed diceretur, quod anima Christi adiuvabatur ad merendum in primo instanti per gratiam. Sed contra: nulla
gratia creaturae collata trahit eam extra limites creaturae.
Sed hoc convenit animae in quantum est creata, ut in primo instanti quo est, motum liberi arbitrii habere non
possit; ut ex ratione inducta patet. Ergo per gratiam non potest ad hoc adiuvari ut in primo instanti mereatur.
AG5
Praeterea, gratia perficit animam per modum cuiusdam habitus. Habitus vero, cum potentiam praesupponat, non
dat animae posse agere simpliciter quod alias non posset agere; sed posse taliter agere, qualiter sine habitu non
posset. Ergo si anima Christi secundum suam naturam non poterat usum liberi arbitrii in primo instanti suae
creationis habere, videtur quod hoc ei gratia non contulit quod in primo instanti mereretur.
AG6
Praeterea, sicut se habet punctum ad lineam, ita se habet instans ad tempus. Sed secundum Philosophum in libro
VIII physic., quando aliquod mobile utitur uno puncto ut duobus, scilicet ut principio unius lineae et fine
alterius, de necessitate intercedit quies media, ut patet in motu reflexo. Cum ergo instans in quo anima Christi
creata est, accipiatur ut terminus creationis, et ut principium motus liberi arbitrii, et sic uno instanti utimur ut
duobus; videtur quod incidit tempus medium; et sic non in primo instanti suae creationis anima Christi
merebatur.
AG7

634

