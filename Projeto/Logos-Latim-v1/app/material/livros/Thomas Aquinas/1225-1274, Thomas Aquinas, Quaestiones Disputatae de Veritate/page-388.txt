Adam autem in statu innocentiae erat in statu viatoris; unde in omni gratiae cognitione oportebat quod aspiceret
ad phantasmata. Isto autem modo cognoscendi non possunt essentiae Angelorum videri, ut iam dictum est.
Unde nec naturali cognitione nec gratuita Adam Angelos per essentiam cognovit; nisi forte ponamus eum per
gratiam in altiorem statum elevatum, sicut fuit Paulus in raptu.
RA1
Ad primum igitur dicendum, quod ex illa auctoritate Gregorii non potest haberi nisi quod Adam Angelos
cognoverit in quadam celsitudine visionis, non tamen tanta quae pertingeret ad eorum essentiam cognoscendam.
RA2
Ad secundum dicendum, quod si sopor Adae intelligitur talis extasis fuisse qualis raptus Pauli, nihil prohiberet
dici quin in illo raptu Angelos per essentiam viderit; sed hoc erit supra communem modum cognitionis qui sibi
tunc competebat. Si autem sopor ille non talis extasis fuisse dicatur, ut Adam secundum quid in statum beatorum
elevaretur, sed sicut solet mens prophetarum elevari ad divina mysteria intuenda, sicut verba Glossae sonare
videntur; tunc dicitur particeps angelicae curiae fuisse per quamdam cognitionis eminentiam, quae tamen usque
ad eorum essentias non pertingebat.
RA3
Ad tertium dicendum, quod Adam habuit cognitionem Angelorum, in quantum erant propter ipsum facti. Scivit
enim eos esse consortes suae beatitudinis, et ministros suae salutis in via, in quantum cognovit distinctionem
ordinum et eorum officia multo perfectius quam nos cognoscamus.
RA4
Ad quartum dicendum, quod difficultas in intelligendo accidit dupliciter; uno modo ex parte cognoscibilis, alio
modo ex parte cognoscentis.
Ex parte cognoscibilis difficilius est facere aliquid intelligibile et intelligere ipsum, quam intelligere id quod est
in se intelligibile; sed ex parte cognoscentis potest esse difficilius ad cognoscendum id quod est in se
intelligibile.
Et hoc convenit intellectui humano propter hoc quod non est proportionatus ad intelligendum naturaliter
essentias separatas, ratione iam dicta, in corp. Art..
RA5
Ad quintum dicendum, quod intellectus Adae non patiebatur defectum alicuius perfectionis quae tunc sibi inesse
deberet. Habebat tamen aliquos defectus naturales, inter quos unus erat quod oportebat eum in cognoscendo ad
phantasmata inspicere; quod quidem intellectui humano naturaliter contingit ex hoc ipso quod est corpori unitus,
et ex hoc quod secundum naturam suam est infimus in ordine intellectuum.
RA6
Ad sextum dicendum, quod intellectus potest abstrahendo pervenire ad quidditatem rei materialis non habentem
aliam quidditatem; quam quidem intelligere potest, quia eam a phantasmatibus abstrahit et est facta intelligibilis
per lumen intellectus agentis, ex quo habet quod ea possit perfici sicut propria perfectione. Sed ex hac quidditate
non potest assurgere ad cognoscendum essentiam substantiae separatae, eo quod ista quidditas est omnino
deficiens a repraesentatione illius quidditatis; cum non omnino eodem modo quidditas inveniatur in substantiis
separatis et rebus materialibus, sed quasi aequivoce, ut dicit Commentator in III de anima.
Dato etiam quod per hanc quidditatem posset cognoscere talem esse quidditatem substantiae separatae in
quodam communi, non tamen adhuc videret essentiam Angeli, ita quod sciret differentiam uniuscuiusque
essentiae separatae ab aliis essentiis separatis.
RA7
Ad septimum dicendum, quod intellectus humanus quamvis ab intelligibili excellenti non corrumpatur, tamen
invenitur in eo defectus proportionis ad hoc quod naturaliter possit pertingere ad maxime intelligibilia. Unde ex
verbis Philosophi non potest haberi quod summe intelligibilia intelligat, sed solum hoc quod si ea intelligeret,
non minus intelligeret alia.
RA8
Ad octavum dicendum, quod hanc quaestionem Philosophus insolutam dimisit in III de anima, ubi quaerit, utrum
intellectus coniunctus possit separata intelligere; nec alibi invenitur eam solvisse in libris eius qui ad nos
pervenerunt. Sequentes vero ipsum, in hoc discordaverunt.
Quidam enim dixerunt, quod intellectus noster non potest pertingere ad intelligendas essentias separatas. Quidam
vero posuerunt quod ad hoc pertingere possit.
Horum autem quidam usi sunt rationibus insufficientibus, sicut Avempace, cuius est ratio inducta de quidditate,
et themistius, cuius est ratio inducta de facilitate intelligendi, quas etiam Commentator in Lib. III de anima
solvit. Quidam vero usi sunt positionibus extraneis et contra fidem, sicut Alexander, et ipse Commentator
Averroes.
Alexander enim dicit, quod intellectus possibilis cum sit generabilis et corruptibilis, secundum eum, nullo modo
pertingere potest ad hoc quod substantias separatas intelligat; sed in fine suae perfectionis pertingit ad hoc quod
intelligentia agens, quam ponit quamdam substantiam separatam, coniungatur nobis quasi forma: et in illo statu
intelligemus per intelligentiam agentem sicut nunc intelligimus per intellectum possibilem. Et quia intelligentia
388

