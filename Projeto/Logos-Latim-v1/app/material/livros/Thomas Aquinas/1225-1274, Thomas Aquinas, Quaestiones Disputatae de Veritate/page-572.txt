Aliter enim in peccato mortali existens posset dici in gratia esse, si gratia solam acceptationem divinam diceret;
cum contingat aliquem peccatorem esse praedestinatum ad vitam aeternam habendam.
Sic igitur gratia gratum faciens potest dici gratis data, sed non e converso; quia non omne donum gratis datum
nos dignos vita aeterna facit.
RA1
Ad primum ergo dicendum, quod anima est causa formalis vitae corporalis; unde nulla forma mediante corpus
vivificat. Deus autem vivificat animam non sicut causa formalis, sed sicut causa efficiens; unde aliqua forma
cadit media; sicut pictor album facit parietem effective albedine mediante: albedo vero nulla forma mediante,
quia facit album formaliter.
RA2
Ad secundum dicendum, quod ipsa acceptatio quae est in voluntate divina respectu aeterni boni, producit in
homine acceptato aliquid unde dignus sit consequi bonum illud; quod non contingit in acceptatione humana.
Et secundum hoc gratia gratum faciens aliquid creatum est in anima.
RA3
Ad tertium dicendum, quod esse naturale per creationem Deus facit in nobis nulla causa agente mediante, sed
tamen mediante aliqua causa formali: forma enim naturalis principium est esse naturalis. Et similiter esse
spirituale gratuitum Deus facit in nobis nullo agente mediante, sed tamen mediante aliqua forma creata, quae est
gratia.
RA4
Ad quartum dicendum, quod sanitas est quaedam qualitas corporalis ex humoribus adaequatis causata: ponitur
enim in prima specie qualitatis; et sic ratio procedit ex falso.
RA5
Ad quintum dicendum, quod ex ipsa liberalitate Dei qua nobis bonum aeternum vult, sequitur quod sit aliquid in
nobis ab eo datum, quo illo bono digni efficiamur.
RA6
Ad sextum dicendum, quod nulla creatura simpliciter est anima Christi nobilior; sed secundum quid omne
accidens animae est ea nobilior, in quantum comparatur ad ipsam ut forma eius. Vel potest dici, quod gratia in
quantum creatum, non est nobilior anima Christi; sed in quantum est quaedam similitudo divinae bonitatis
expressior quam similitudo naturalis quae est in anima Christi.
RA7
Ad septimum dicendum, quod una est veritas prima increata, a qua tamen multae veritates, quasi primae veritatis
similitudines, in mentibus creatis causantur; ut dicit Glossa super illud Psal. XI, 1: diminutae sunt veritates, etc.;
similiter una est bonitas increata, cuius sunt multae similitudines in creatis mentibus per participationem gratiae.
Tamen sciendum est, quod non eodem modo se habet gratia ad affectum sicut veritas ad intellectum: nam veritas
se habet ad intellectum ut obiectum, gratia autem ad affectum ut forma informans. Contingit autem idem esse
subiectum diversorum, non autem eamdem formam.
RA8
Ad octavum dicendum, quod omne quod est in genere substantiae, est compositum reali compositione; eo quod
id quod est in praedicamento substantiae est in suo esse subsistens, et oportet quod esse suum sit aliud quam
ipsum, alias non posset differre secundum esse ab illis cum quibus convenit in ratione suae quidditatis; quod
requiritur in omnibus quae sunt directe in praedicamento: et ideo omne quod est directe in praedicamento
substantiae, compositum est saltem ex esse et quod est.
Sunt tamen quaedam in praedicamento substantiae per reductionem, ut principia substantiae subsistentis, in
quibus praedicta compositio non invenitur; non enim subsistunt, ideo proprium esse non habent. Similiter
accidentia, quia non subsistunt, non est eorum proprie esse; sed subiectum est aliquale secundum ea; unde
proprie dicuntur magis entis quam entia.
Et ideo, ad hoc quod aliquid sit in praedicamento aliquo accidentis, non requiritur quod sit compositum
compositione reali, sed solummodo compositione rationis ex genere et differentia: et talis compositio in gratia
invenitur.
RA9
Ad nonum dicendum, quod quamvis per unum actum peccati mortalis gratia amittatur, non tamen facile gratia
amittitur; quia habenti gratiam non est facile illum actum exercere, propter inclinationem in contrarium; sicut
Philosophus dicit in V ethic., quod iusto difficile est operari iniusta.
RA10
Ad decimum dicendum, quod inter mentem nostram et Deum nihil cadit medium nec per modum efficientis, quia
immediate a Deo creatur et iustificatur; nec per modum obiecti beatificantis, quia ex ipsa Dei fruitione anima fit
beata: potest tamen aliquid esse medium formale, quo anima Deo assimiletur.
RA11
Ad undecimum dicendum, quod aliae creaturae irrationales acceptantur a Deo solummodo respectu bonorum
naturalium; unde divina acceptatio nihil in eis addit supra naturalem conditionem, per quam huiusmodi bonis
572

