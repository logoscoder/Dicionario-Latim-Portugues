Sed Angeli non accipiunt cognitionem a rebus. Ergo aequaliter se habent ad cognoscenda praesentia et futura; et
sic idem quod prius.
AG8
Praeterea, intellectiva cognitio non concernit aliquod tempus, quia abstrahit ab hic et nunc, et sic aequaliter se
habet ad omne tempus. Sed Angelus non habet cognitionem nisi intellectivam. Ergo aequaliter se habet ad
cognoscenda praesentia et futura; et sic idem quod prius.
AG9
Praeterea, plura cognoscit Angelus quam possit homo cognoscere. Sed homo in statu innocentiae cognoscebat
futura; unde et genes., cap. II, 24: Adam dixit: propter hoc relinquet homo patrem et matrem etc.; ergo et Angeli
cognoscunt futura.
SC1
Sed contra. Est quod dicitur isa., c. XLI, vers. 23: quae ventura sunt annuntiate; et dicemus quia dii estis vos; et
sic scire futura, est divinitatis indicium. Sed Angeli non sunt dii. Ergo futura ignorant.
SC2
Praeterea, cognitio certitudinalis haberi non potest nisi eorum quae habent veritatem determinatam. Sed futura
contingentia non sunt huiusmodi, ut patet in I periher..
Ergo Angeli futura contingentia non cognoscunt.
SC3
Praeterea, futura cognosci non possunt nisi vel per speciem artis, sicut artifex cognoscit ea quae facturus est; vel
in causis, sicut cognoscitur frigus futurum in signis et dispositionibus stellarum. Sed Angeli non cognoscunt
futura per artem, quia ipsi non sunt rerum operatores; nec iterum in causis suis, quia futura contingentia non sunt
determinata in suis causis, alias essent necessaria.
Ergo Angeli nullo modo futura contingentia cognoscunt.
SC4
Praeterea, Hugo de sancto victore dicit in libro de sacramentis, quod monstratum est Angelis quid facturi essent,
non autem quid eis esset futurum.
Ergo multo minus alia futura cognoscunt.
CO
Responsio. Dicendum, quod unumquodque hoc modo cognoscitur in aliquo quo modo est in eo.
Quaedam igitur futura sunt quae in causis suis proximis determinata sunt hoc modo, ut ex eis necessario
contingant, sicut solem oriri cras; et tales effectus futuri in suis causis cognosci possunt.
Quidam vero futuri effectus in causis suis non sunt determinate, ut aliter evenire non possit; sed tamen eorum
causae magis se habent ad unum quam ad alterum; et ista sunt contingentia, quae ut in pluribus vel paucioribus
accidunt; et huiusmodi effectus in causis suis non possunt cognosci infallibiliter, sed cum quadam certitudine
coniecturae.
Quidam autem effectus futuri sunt quorum causae indifferenter se habent ad utrumque; haec autem vocantur
contingentia ad utrumlibet, ut sunt illa praecipue quae dependent ex libero arbitrio. Sed quia ex causa ad
utrumlibet, cum sit quasi in potentia, non progreditur aliquis effectus, nisi per aliquam aliam causam
determinetur magis ad unum quam ad aliud, ut probat Commentator in II phys.; ideo huiusmodi effectus in
causis quidem ad utrumlibet nullo modo cognosci possunt per se acceptis. Sed si adiungantur causae illae quae
causas ad utrumlibet inclinant magis ad unum quam ad aliud, potest aliqua certitudo coniecturalis de effectibus
praedictis haberi: sicut de his quae ex libero arbitrio dependent, aliqua futura coniicimus ex consuetudinibus et
complexionibus hominum, quibus inclinantur ad unum.
Omnes autem huiusmodi effectus, qualescumque sint eorum causae proximae, tamen in causa prima omnes sunt
determinati, quae sua praesentia omnia intuetur, et sua providentia omnibus modum apponit. Angeli autem et
divinam essentiam intuentur, et per formas innatas cognitionem omnium rerum et causarum naturalium habent.
Cognitione igitur naturali quae est per formas innatas illa tantum futura praescire possunt quae in causis
naturalibus sunt determinata, vel in una tantum causa, vel in collectione plurium; quia aliquid est contingens
respectu unius causae quod respectu concursus plurium causarum est necessarium. Angeli autem omnes
naturales causas cognoscunt; unde quaedam quae contingentia videntur, aliquibus causis eorum pensatis, Angeli
ut necessaria cognoscunt, dum omnes causas ipsorum cognoscunt.
Si autem divinam providentiam comprehenderent, omnes futuros eventus certitudinaliter scirent. Sed quia
quidam perfectius aliis divinam providentiam intuentur, quamvis nullus eorum perfecte comprehendat, ideo
quidam in verbo plura futura etiam de contingentibus ad utrumlibet, aliis sciunt.
RA1
Ad primum igitur dicendum, quod species quae sunt in mente Angeli, non se habent aequaliter ad praesentia et
futura, quia illa quae sunt praesentia, sunt similia in actu formis in Angelis existentibus, et sic per ea possunt
cognosci; illa vero quae sunt futura, nondum sunt similia; et ideo per formas praedictas non cognoscuntur, ut
supra declaratum est.
RA2
182

