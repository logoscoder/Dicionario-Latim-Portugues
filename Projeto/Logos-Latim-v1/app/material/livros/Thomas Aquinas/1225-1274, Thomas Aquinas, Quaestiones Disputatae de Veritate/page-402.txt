occupatur: et hoc est mens, quae de talibus imaginibus iudicare potest. Non tamen oportet quod mens de solis his
imaginibus iudicet; sed etiam de his, quae neque sunt corpora neque corporum similitudines, interdum iudicat.
|a2 Articulus 2
TTA
Secundo quaeritur utrum anima separata singularia cognoscat.
TTB
Et videtur quod non.
AG1
Quia si cognoscit singularia, aut hoc est per species concreatas, aut per species acquisitas.
Non autem per acquisitas, quia in intellectiva parte animae non recipiuntur species singulares, sed universales; et
hoc solum animae genus separatur a corpore, sicut perpetuum a corruptibili, secundum Philosophum.
Similiter nec per species concreatas, quia cum singularia sint infinita, oporteret ponere infinitas species ei esse
concreatas, quod est impossibile. Ergo anima separata singularia non cognoscit.
AG2
Sed dicebat, quod cognoscit singularia per speciem universalem. Sed contra: species indistincta non potest esse
distinctae cognitionis principium. Sed species universalis est indistincta; cognitio autem singularium est distincta
cognitio. Ergo per species universales anima separata cognoscere singularia non potest.
AG3
Sed dicebat, quod anima separata ad praesentiam singularis conformat se singulari, et sic illud cognoscit. Sed
contra: quando singulare est praesens animae, aut aliquid a singulari transit in animam, aut nihil. Si aliquid, ergo
anima separata aliquid a singularibus recipit, quod absonum videtur. Si autem nihil, ergo species in anima
existentes remanent communes, et ita per eas non potest aliquid singulare cognosci.
AG4
Praeterea, nihil existens in potentia educit se de potentia in actum. Sed anima cognoscitiva est in potentia ad res
cognoscibiles.
Ergo ipsa non potest se educere in actum, ut ipsamet eis se conformet. Et ita videtur quod anima separata
singularia non cognoscat apud singularium praesentiam.
SC1
Sed contra. Est quod, Luc. XVI, 23, dicitur, quod dives in inferno cognovit Abraham et Lazarum, et etiam de
fratribus suis adhuc viventibus notitiam retinebat. Ergo anima separata singularia cognoscit.
SC2
Praeterea, dolor non est sine cognitione.
Sed anima ex igne et aliis poenis inferni dolorem sustinebit. Ergo singularia cognoscet.
CO
Responsio. Dicendum, quod sicut dictum est, anima separata duobus modis cognoscit: uno modo per species sibi
infusas in ipsa separatione; alio modo per species quas in corpore accepit.
Et quantum ad primum modum, attribuenda est animae separatae cognitio similis angelicae cognitioni; unde,
sicut Angeli singularia cognoscunt per species concreatas, ita et anima per species sibi in ipsa separatione
inditas.
Cum enim ideae in mente divina existentes sint factrices rerum quantum ad formam et materiam, oportet quod
sint earum exemplaria et similitudines secundum utrumque. Unde per eas cognoscitur res non solum secundum
naturam generis et speciei, quae penes principia formalia sumitur, sed etiam secundum suam singularitatem,
cuius principium est materia.
Formae autem mentibus angelicis concreatae, et quas animae in sua separatione adipiscuntur sunt quaedam
similitudines illarum idealium rationum quae sunt in mente divina; ita quod, sicut ab illis ideis effluunt res ut
subsistant in forma et materia, ita effluunt species in mentibus creatis, quae sint cognoscitivae rerum et quantum
ad formam, et quantum ad materiam, id est et quantum ad naturam universalem, et quantum ad singularem: et sic
per huiusmodi species anima separata singularia cognoscit.
Species autem quae sunt acceptae a sensibus, sunt similes rebus secundum hoc tantum quod res agere possunt;
hoc est secundum formam. Et ideo per eas non possunt singularia cognosci, nisi forte in quantum recipiuntur in
aliqua potentia utente organo corporali, in qua quodammodo materialiter et sic particulariter recipiuntur.
In intellectu vero, qui est omnino a materia immunis, non possunt esse principium nisi universalis cognitionis,
nisi forte per quamdam reflexionem ad phantasmata, a quibus intelligibiles species abstrahuntur. Quae etiam
reflexio post mortem, corruptis phantasmatibus, esse non poterit. Poterit tamen anima huiusmodi formas
universales ad singularia applicare, quorum notitiam per aliam cognitionem habet.
RA1
Ad primum igitur dicendum, quod anima separata non cognoscit singularia per species in corpore acquisitas, nec
per species concreatas, sed per species sibi inditas in separatione.

402

