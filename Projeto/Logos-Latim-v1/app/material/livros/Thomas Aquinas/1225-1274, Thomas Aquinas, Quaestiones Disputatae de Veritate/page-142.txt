De verbo, art. 1 et 2, dictum est; liber autem non importat originem ex sua ratione, secundum quam ad divina
transumitur; et ideo non est simile.
RA3
Ad tertium dicendum, quod quamvis liber apud nos realiter procedat a scriptore, sicut verbum a prolatore, tamen
ista processio non importatur in nomine libri, sicut importatur in nomine verbi; non enim plus importatur in
nomine libri processio a scriptore quam in nomine domus processio ab aedificatore.
RA4
Ad quartum dicendum, quod ratio illa procederet, si in ratione libri esset ratio verbi scripti; hoc autem non est
verum; unde ratio non sequitur.
RA5
Ad quintum dicendum, quod ratio illa tenet in his quae proprie dicuntur; in his autem quae metaphorice dicuntur,
sicut liber, non oportet quod conveniat ei de quo praedicatur secundum omnia praedicta quae ei conveniunt
proprie; alias oporteret quod Deus, qui dicitur leo metaphorice, haberet ungulas et pilos.
RA6
Ad sextum patet ex dictis, et similiter ad septimum.
|a3 Articulus 3
TTA
Tertio quaeritur utrum liber vitae approprietur filio.
TTB
Et videtur quod non.
AG1
Liber enim vitae ad vitam pertinet; sed vita spiritui sancto attribuitur in Scripturis; Ioan., VI, 64: spiritus est qui
vivificat. Ergo et liber vitae spiritui sancto appropriari debet, et non filio.
AG2
Praeterea, principium in unoquoque potissimum est. Sed pater dicitur caput sive principium libri, ut patet in
Psalmo XXXIX, 9: in capite libri scriptum est de me. Ergo patri appropriari debet nomen libri.
AG3
Praeterea, illud in quo aliquid scribitur, habet proprie rationem libri. Sed in memoria dicitur aliquid scribi. Ergo
memoria habet rationem libri. Sed memoria appropriatur patri, sicut intelligentia filio, et sicut voluntas spiritui
sancto. Ergo liber vitae debet patri appropriari.
AG4
Praeterea, caput libri pater est. Sed in capite libri, ut in psalm. Habetur, scribitur de filio. Ergo pater est liber filii,
et sic patri debet liber appropriari.
SC1
Sed contra. Est Augustinus dicit, quod liber vitae, est praescientia Dei. Sed scientia filio appropriatur, I corinth.,
cap. I, 24: Christum Dei virtutem et Dei sapientiam. Ergo et liber vitae filio appropriatur.
SC2
Praeterea, liber repraesentationem importat, sicut et speculum et imago et figura et character. Sed omnia ista filio
attribuuntur. Ergo et liber vitae filio appropriari debet.
CO
Responsio. Dicendum, quod appropriare nihil est aliud, quam commune trahere ad proprium.
Illud autem quod est commune toti trinitati, non potest trahi ad proprium alicuius personae, ex hoc quod magis
uni personae quam alii conveniat: hoc enim aequalitati personarum repugnaret; sed ex hoc quod id quod est
commune, habet maiorem similitudinem cum proprio unius personae quam cum proprio alterius; sicut bonitas
habet quamdam convenientiam cum proprio spiritus sancti, qui procedit ut amor (est enim bonitas obiectum
amoris) unde spiritui sancto appropriatur; et similiter potentia patri, quia potentia inquantum huiusmodi est
quoddam principium: patri autem proprium est esse principium totius Deitatis; et eadem ratione sapientia
appropriatur filio, quia habet convenientiam cum proprio eius: procedit enim filius a patre ut verbum, quod
nominat processionem intellectus.
Unde, cum liber vitae ad notitiam pertineat, filio appropriari debet.
RA1
Ad primum igitur dicendum, quod quamvis vita approprietur spiritui sancto, cognitio vitae appropriatur filio:
hanc autem liber vitae importat.
RA2
Ad secundum dicendum, quod pater dicitur caput libri, non quia sibi ratio libri magis conveniat quam filio, sed
quia filius, cui appropriatur liber vitae, a patre oritur.
RA3
Ad tertium dicendum, quod non est inconveniens aliquid appropriari diversis personis ratione diversa, sicut
donum sapientiae appropriatur spiritui sancto inquantum est donum: omnis enim doni principium est amor; sed
142

