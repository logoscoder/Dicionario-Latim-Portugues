Praeterea, prophetia comminationis quamvis non impleatur secundum superficiem verborum, impletur tamen
tacitae intelligentiae significatione, ut cassiodorus dicit; sicut quod dictum est, per ionam, Ninive subvertetur,
impletum est secundum Augustinum in Lib. De civitate Dei, quia quamvis Ninive steterit in moenibus, corruit
tamen in pravis moribus. Sed hoc etiam invenitur in prophetia praedestinationis et praescientiae, quod non
impletur secundum exteriorem verborum superficiem, sed secundum spiritualem sensum: sicut quod dictum est
isa., LIV, 11: fundabo ierusalem in saphiris, et Daniel. II, 34: quod lapis abscissus de monte sine manibus
confregit statuam; et multa alia huiusmodi. Ergo prophetia comminationis non debet distingui contra prophetiam
praescientiae et praedestinationis.
AG14
Praeterea, si alicui demonstrantur aliquae futurorum similitudines, non dicitur propheta, nisi intelligat ea quae
per illas significantur; sicut Pharao non est dictus propheta, qui spicas et boves vidit: intelligentia enim opus est
in visione, ut dicitur Daniel.
Cap. X, 1. Sed illi per quos comminationes divinae fiunt, intelligunt tantum hoc quod proponunt secundum
verborum superficiem; non autem illuminantur de his quae per illa significantur, sicut patet de iona, qui intellexit
Ninive materialiter subvertendam; unde ea non subversa, sed correcta, doluit, quasi sua prophetia non esset
impleta. Ergo propheta ex hoc dici non debuit. Et sic nec comminatio debet poni species prophetiae; unde videtur
praedicta distinctio nulla esse.
SC
Sed contrarium, apparet ex Glossa, quae habetur super illud Matth. I, 23: ecce virgo concipiet; ubi praedicta
divisio ponitur et explanatur.
CO
Responsio. Dicendum, quod prophetia a divina praescientia derivatur, ut supra dictum est. Sciendum est autem,
quod Deus alio modo praescit futura ab aliis qui futura praecognoscunt.
Circa futurorum enim cognitionem duo est considerare: scilicet ipsum ordinem causarum ad futuros effectus; et
exitum sive executionem huius ordinis in hoc quod effectus actu procedunt ex suis causis.
Quaecumque igitur virtus creata aliquam cognitionem habet de futuris, sua cognitio non fertur nisi ad ordinem
causarum; sicut medicus secundum hoc dicitur futuram mortem praescire, inquantum scit naturalia principia esse
ordinata ad defectum mortis; et eodem modo astrologus dicitur praecognoscere futuras pluvias aut ventos. Unde,
si sint tales causae quarum effectus impediri possint, non semper evenit quod sic praescitur esse futurum.
Sed Deus non solum cognoscit futura ratione ordinis causarum, sed etiam quantum ad ipsum exitum vel
executionem ordinis.
Cuius ratio est, quia eius intuitus aeternitate mensuratur, quae omnia tempora in uno nunc indivisibili
comprehendit: unde uno simplici intuitu videt et ad quid causae sunt ordinatae, et qualiter ordo ille impleatur vel
impediatur.
Hoc autem creaturae est impossibile, cuius intuitus limitatur ad aliquod tempus determinatum.
Unde cognoscit ea quae sunt in illo tempore. Futura vero in tempore quando adhuc sunt futura, non sunt nisi in
ordine suarum causarum; unde sic solummodo a nobis praecognosci possunt: ut recte considerantibus appareat,
in hoc quod futura praescire dicimur, magis nos praesentium quam futurorum scientiam habere; et sic remaneat
solius Dei proprium esse vere scire futura.
Quandoque igitur a divina praescientia derivatur prophetia ratione ordinis causarum; quandoque vero etiam
ratione executionis vel impletionis illius ordinis.
Cum ergo fit prophetae revelatio solummodo de ordine causarum, dicitur prophetia comminationis; tunc enim
nihil aliud prophetae revelatur nisi quod secundum ea quae nunc sunt, talis ad hoc vel illud est ordinatus.
Impletio vero ordinis causarum fit dupliciter.
Quandoque quidem ex sola operatione divinae virtutis, ut suscitatio Lazari, conceptio Christi, et huiusmodi; et
secundum hoc est prophetia praedestinationis, quia, ut dicit Damascenus, ea Deus praedestinat, quae non sunt in
nobis; unde et praedestinatio quasi quaedam Dei praeparatio dicitur. Hoc autem aliquis praeparat quod facturus
est ipse, non quod alius.
Quaedam vero explentur etiam operatione causarum aliarum sive naturalium sive voluntariarum; et haec,
inquantum per alias causas complentur, non sunt praedestinata, sunt tamen praescita; unde horum dicitur esse
prophetia secundum praescientiam. Quia tamen praescientia propter homines fit; circa ea quae per homines fiunt
libero arbitrio, praecipue prophetia praescientiae consistit. Unde praetermissis aliis causis creatis, Hieronymus
prophetiam praescientiae notificans, de solo libero arbitrio mentionem facit.
RA1
Ad primum igitur dicendum, quod ista trimembris divisio quam Hieronymus ponit, reducitur ad bimembrem, ut
dictum est, quia quaedam respicit ordinem causarum, quaedam autem exitum ordinis: et in hac divisione
cassiodorus stetit. Hieronymus vero alterum membrum subdivisit: et ideo duo cassiodorus membra divisionis
posuit; Hieronymus autem tria. Praescientiam etiam cassiodorus accepit secundum sui communitatem: est enim
de omnibus eventibus, sive virtute creata sive increata fiant. Sed Hieronymus accepit praescientiam secundum

285

