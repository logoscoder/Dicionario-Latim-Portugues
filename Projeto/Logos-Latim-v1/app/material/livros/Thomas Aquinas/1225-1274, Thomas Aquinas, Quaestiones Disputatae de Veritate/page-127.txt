Sed ex hoc non sequitur quod actus nostri, sive gratiam praecedant, sive sequantur, sint ipsius praedestinationis
causa.
Ad inveniendum autem causam praedestinationis oportet accipere quod prius dictum est, scilicet quod
praedestinatio est quaedam directio in finem, quam facit ratio a voluntate mota; unde secundum hoc potest
aliquid esse praedestinationis causa, prout potest esse voluntatis motivum. Circa quod sciendum est, quod aliquid
movet voluntatem dupliciter: uno modo per modum debiti, alio modo sine debiti ratione.
Per modum autem debiti movet aliquid dupliciter voluntatem: uno modo absolute, et alio modo ex suppositione
alterius.
Absolute quidem ipse finis ultimus, qui est voluntatis obiectum: et hoc modo voluntatem movet, ut ab ipso
divertere non possit; unde nullus homo potest non velle esse beatus, ut Augustinus dicit in Lib. De libero arbit..
Sed ex suppositione alterius movet secundum debitum illud sine quo finis haberi non potest. Illud autem sine quo
finis haberi potest, sed facit ad bene esse finis ipsius, non movet voluntatem secundum debitum, sed est libera
inclinatio voluntatis in ipsum. Sed tamen ex quo voluntas libere inclinata est iam in ipsum, inclinatur in omnia
sine quibus hoc haberi non potest, per modum debiti, ex praesuppositione tamen illius quod primo volitum
ponebatur: sicut rex ex sua liberalitate facit aliquem militem; sed quia non potest esse miles nisi habeat equum,
efficitur debitum et necessarium ex suppositione liberalitatis praedictae quod ei det equum.
Finis autem divinae voluntatis est ipsa eius bonitas, quae non dependet ab aliquo alio; unde ad hoc quod habeatur
a Deo, nullo alio indiget; et ideo voluntas eius non inclinatur ad aliquid primo faciendum per modum alicuius
debiti, sed liberaliter tantum, in quantum sua bonitas in eius opere manifestatur.
Sed ex quo supponitur quod Deus aliquid facere velit; per modum cuiusdam debiti ex suppositione liberalitatis
ipsius sequitur quod faciat ea sine quibus res illa volita esse non potest; sicut si facere vult hominem, quod det ei
rationem. Ubicumque autem occurrerit aliquid sine quo aliud a Deo volitum esse possit, hoc non procedit ab eo
secundum rationem alicuius debiti, sed secundum meram liberalitatem. Perfectio autem gratiae et gloriae sunt
huiusmodi bona quod sine eis natura esse potest, excedunt enim naturalis virtutis limites; unde quod Deus velit
alicui dare gratiam et gloriam, hoc ex mera liberalitate procedit.
In his autem quae ex liberalitate tantum procedunt causa volendi est ipsa superabundans affectio volentis ad
finem, in quo attenditur perfectio bonitatis ipsius. Unde causa praedestinationis nihil est aliud quam bonitas Dei.
Et modo etiam praedicto potest solvi quaedam controversia quae inter quosdam versabatur: quibusdam
dicentibus omnia a Deo secundum simplicem voluntatem procedere, quibusdam vero asserentibus omnia
procedere a Deo secundum debitum. Quarum opinionum utraque falsa est: prima enim tollit necessarium
ordinem qui est inter effectus divinos ad invicem; secunda autem ponit omnia a Deo procedere secundum
necessitatem naturae.
Media autem via est eligenda; ut ponatur ea quae sunt a Deo primo volita, procedere ab ipso secundum
simplicem voluntatem; ea vero quae ad hoc requiruntur, procedere secundum debitum, ex suppositione tamen:
quod debitum non ostendit Deum esse rebus debitorem, sed suae voluntati, ad cuius expletionem debetur id quod
dicitur a Deo secundum debitum procedere.
RA1
Ad primum igitur dicendum, quod debitus gratiae usus est quiddam ad quod divina providentia gratiam collatam
ordinat: unde non potest esse quod ipse rectus gratiae usus praescitus sit causa movens ad gratiam dandum.
Quod ergo Ambrosius dicit: dabo illi gratiam quem scio, ad me toto corde reversurum, non est intelligendum
quasi perfecta cordis reversio sit inclinans voluntatem ad dandum gratiam, sed quia gratiam datam ad hoc ordinat
ut aliquis ex accepta gratia, perfecte convertatur in Deum.
RA2
Ad secundum dicendum, quod praedestinatio includit voluntatem consequentem, quae respicit aliquo modo id
quod est ex parte nostra, non quidem sicut inclinans divinam voluntatem ad volendum, sed sicut id ad cuius
productionem divina voluntas gratiam ordinat; vel etiam sicut id quod ad gratiam quodammodo disponit, et
gloriam meretur.
RA3
Ad tertium dicendum, quod scientia est movens voluntatem; non autem quaelibet scientia, sed scientia finis,
quod est obiectum movens voluntatem; et ideo ex cognitione suae bonitatis procedit quod Deus suam bonitatem
amet; et ex hoc procedit quod eam in alios diffundere velit; non autem propter hoc sequitur quod meritorum
scientia sit causa voluntatis, secundum quod in praedestinatione includitur.
RA4
Ad quartum dicendum, quod quamvis secundum diversitatem effectuum sumatur diversa ratio attributorum
divinorum, non tamen propter hoc sequitur quod effectus sint attributorum divinorum causae: non enim hoc
modo accipiuntur rationes attributorum secundum ea quae in nobis sunt, sicut secundum causas, sed magis sicut
secundum signa quaedam causarum; et ideo non sequitur quod ea quae ex parte nostra sunt, sint causa quare
unus reprobetur et alius praedestinetur.
RA5
Ad quintum dicendum, quod habitudinem Dei ad res possumus dupliciter considerare.
127

