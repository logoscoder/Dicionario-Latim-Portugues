Quod etiam Philosophorum opinio non fuerit, quod Angelus per essentiam suam ab alio videatur, hoc manifeste
patet eorum dicta intuenti. Dicit enim Commentator in XI metaphys., quod illud quod intelligit motor orbis
Saturni de motore primi orbis, est aliud ab eo quod intelligit de ipso motor orbis iovis. Quod non potest esse
verum nisi quantum ad id quo uterque intelligit.
Et hoc non esset, si uterque intelligeret motorem orbis superioris per essentiam eius.
In commento etiam libri de causis, dicitur, quod intelligentia inferior scit quod est supra se, per modum
substantiae suae, et non per modum substantiae superioris.
Avicenna etiam in sua metaphysica dicit, quod intelligentias esse in nobis nihil est aliud quam impressiones
earum in nobis esse; non quod per essentiam suam sint in intellectu.
Quod vero supra inductum est ex verbis Commentatoris in XI metaph., intelligendum est, quando aliqua
substantia separata a materia intelligit seipsam. Tunc enim non oportet quod sit aliud forma in intellectu, et
forma qua res in se subsistit; eo quod ipsa forma, qua talis res in se subsistit, est intelligibilis in actu propter
immunitatem suam a materia. Dionysii etiam verba non sunt secundum hunc intellectum accipienda; sed eosdem
vocat intelligibiles et intellectuales, vel superiores vocat intelligibiles et inferiorum cibum, inquantum in eorum
lumine inferiores intelligunt.
Ex aliorum autem dictis videtur quod Angelus per essentiam suam, id est videntis, alium Angelum videat. Et hoc
videtur ex verbis Augustini, X de trinitate, ubi dicit sic: mens ipsa sicut corporearum rerum notitias per corporis
sensus colligit, ita et incorporearum per semetipsam.
Ex quo videtur etiam similiter de mente Angeli, quod cognoscendo seipsam, cognoscat alios Angelos. Huic
etiam videtur attestari quod dicitur in libro de causis, quod intelligentia intelligit quod est supra se et infra se, per
modum substantiae suae.
Sed istud non videtur sufficere: cum enim omnis cognitio sit per assimilationem, Angelus per essentiam suam
non potest de alio Angelo plus cognoscere quam hoc in quo essentiae suae est similis. Unus autem Angelus alteri
Angelo non similatur nisi in natura communi: et sic sequeretur quod unus alium non cognosceret cognitione
completa, et praecipue quantum ad illos qui ponunt plures Angelos esse unius speciei.
Quantum enim ad illos qui ponunt omnes Angelos specie ab invicem differre, forte posset aliquo modo sustineri
modus iste. Quilibet enim Angelus cognoscendo essentiam suam, cognoscit perfecte intellectualem naturam.
Cognita autem natura intellectuali perfecte, cognoscuntur omnes gradus naturae intellectualis.
Diversae autem species in Angelis non distinguuntur nisi secundum gradus perfectionis intellectualis naturae. Et
secundum hoc, unus Angelus essentiam suam videns, concipit singulos gradus naturae intellectualis, et per
huiusmodi conceptiones de omnibus aliis Angelis completam cognitionem habet.
Et sic potest salvari quod alii quidam dicunt, quod unus cognoscit alium per formam acquisitam, ut praedicta
conceptio forma acquisita dicatur; sicut si albedo seipsam intelligeret, perfecte cognosceret naturam coloris, et
per consequens omnes species colorum secundum gradus coloris distincte, et ulterius etiam omnes individuos
colores, si in una specie non esset nisi unum individuum.
Sed adhuc etiam hic modus non videtur sufficere.
Quamvis enim in una specie non sit nisi unus Angelus, tamen in Angelo alicuius speciei aliud erit quod ei
conveniet ex ratione suae speciei, et aliud quod ei conveniet inquantum est quoddam individuum, sicut
operationes particulares ipsius; et has secundum modum praedictum alius Angelus de eo cognoscere nullatenus
posset. Auctoritas autem Augustini, non sonat quod mens per seipsam sicut per medium cognoscendi cognoscat
alia, sed sicut per potentiam cognoscitivam: sic enim et per sensus corporalia cognoscit.
Unde alius modus est eligendus: ut dicatur, quod unus Angelus alios cognoscit per similitudines eorum in
intellectu eius existentes; non quidem abstractas, aut impressas ab alio Angelo, vel aliquo modo acquisitas, sed a
creatione divinitus impressas; sicut et res materiales per huiusmodi similitudines cognoscit: et hoc magis per
sequentia patebit.
RA1
Ad primum igitur dicendum, quod ordinationem suam in se consideratam Angeli cognoscunt, non autem
comprehendunt eam secundum quod providentiae divinae substat; hoc enim esset ipsam providentiam
comprehendere.
RA2
Ad secundum dicendum, quod ratio causae et causati non est ratio cognitionis, nisi quatenus causatum habet
similitudinem suae causae, et e converso. Unde si in uno Angelo ponamus similitudinem alterius, praeter hoc
quod sit causa vel causatum eius, remanebit sufficiens ratio cognitionis, cum cognitio sit per assimilationem.
RA3
Ad tertium dicendum, quod auctoritas boetii intelligitur de particularibus materialibus quae sensui substant:
huiusmodi autem particulare non est Angelus; et ideo ratio non sequitur.
Rationes autem illas quae probant quod Angelus non cognoscat alium Angelum per essentiam Angeli visi vel
videntis, concedimus; quamvis ad eas posset responderi aliquo modo.
Ad rationes vero illas quae probant quod unus Angelus alium per similitudinem non cognoscit, respondendum
est.
170

