temporum esse completa; unde per dies illos non temporum distinctiones vult intelligi, sed Angelorum
cognitionem.
Sicut enim praesentatio lucis corporalis super haec inferiora diem facit temporalem, sic praesentatio vel
comparatio luminis intellectus angelici ad res creatas diem spiritualem facit. Et secundum hoc multi dies
distinguuntur, quod intellectus Angeli diversis rerum generibus cognoscendis comparatur, ut sic ordo dierum non
sit ordo temporis, sed ordo naturae, qui in cognitione Angeli attenditur secundum ordinem cognitorum ad
invicem, prout alterum altero est prius natura.
Sicut autem in die temporali mane est diei principium, vespere vero finis, ita in cognitione Angeli respectu
eiusdem rei est considerare principium et finem secundum ordinem rei cognitae. Principium autem cuiuslibet rei
est in sua causa a qua fluit; terminus autem esse ipsius est in ipsa re ad quam actio causae producentis terminatur.
Unde primitiva alicuius rei cognitio est secundum quod consideratur in causa sua, quae est verbum aeternum;
unde cognitio rerum in verbo dicitur cognitio matutina. Ultima autem rei cognitio est secundum quod
cognoscitur in seipsa; et talis cognitio dicitur vespertina.
Sciendum tamen, quod ista distinctio potest dupliciter intelligi. Uno modo ex parte rei cognitae; alio modo ex
parte medii cognoscendi.
Ex parte quidem rei cognitae, ut dicatur res in verbo cognosci, quando cognoscitur esse eius quod habet in verbo;
in propria vero natura secundum quod cognoscitur ipsum esse rei quod habet in seipsa: et hic non est conveniens
intellectus; quia esse rei quod habet in verbo, non est aliud ab esse verbi; quia, ut Anselmus dicit, creatura in
creatore est creatrix essentia; unde cognoscere hoc modo creaturam in verbo non esset cognitio creaturae, sed
magis creatoris.
Et ideo oportet hanc distinctionem intelligi ex parte medii cognoscendi; ut dicatur res cognosci in verbo, quando
per verbum ipsa res in propria natura cognoscitur; in propria vero natura, quando cognoscitur per formas aliquas
creatas rebus creatis proportionatas, sicut cum cognoscit per formas sibi inditas; vel etiam si per formas
acquisitas cognosceret, quantum ad hoc pertinet, nihil differret.
RA1
Ad primum igitur dicendum, quod non accipitur similitudo in cognitione Angeli vespere et mane, secundum hoc
quod vespere et mane diei temporalis sunt cum tenebrarum admixtione; sed magis secundum rationem principii
et termini, ut dictum est, in corpore art.. Vel potest dici, quod omnis intellectus creatus, inquantum est ex nihilo,
tenebrosus est, comparatus claritati intellectus divini; habet autem lucis admixtionem inquantum divinum
intellectum imitatur.
RA2
Ad secundum dicendum, quod quamvis per verbum eodem modo cognoscant Angeli res fiendas et factas, tamen
alio modo cognoscunt res fiendas per verbum et alio modo res factas per propriam naturam secundum
similitudinem eius, quam penes se habet; et secundum hoc matutina cognitio a vespertina distinguitur.
RA3
Ad tertium dicendum, quod quamvis res expressius repraesententur in verbo quam in formis intellectus angelici,
tamen formae intellectus angelici sunt magis rebus proportionatae, et quasi eis adaequatae; et ideo ista cognitio
dicitur esse rerum in propria natura, et non prima.
RA4
Ad quartum dicendum, quod sicut una tota scientia comprehendit sub se diversas scientias particulares, quibus
conclusiones diversae cognoscuntur; ita etiam ipsa una cognitio Angeli, quae est quasi quoddam totum,
comprehendit sub se cognitionem matutinam et vespertinam quasi partes, sicut mane et vespere sunt partes diei
temporalis.
RA5
Ad quintum dicendum, quod non oportet quantum ad omnia, spiritualia corporalibus similia esse. Non igitur
propter hoc cognitio rerum in verbo dicitur matutina, quia in aliquam maiorem cognitionem crescat: sed quia ad
aliquam cognitionem inferiorem terminatur, ut dictum est, in corp. Art..
RA6
Ad sextum dicendum, quod cognitio matutina praecedit vespertinam ordine naturae respectu unius et eiusdem
rei; sed respectu diversarum rerum vespertina cognitio prioris intelligitur esse prior cognitione matutina
posterioris, prout in cognitione attenditur ordo ex parte rerum cognitarum. Et ideo Genesi I vespere ante mane
ponitur hac necessitate, quia opus primae diei est lux, quam Augustinus intelligit spiritualem, quae illuminatur
per conversionem ad verbum.
Angelus autem seipsum primo in seipso cognovit naturali cognitione; et se cognito, non in seipso permansit,
quasi seipso fruens et in se finem ponens (sic enim nox factus esset, ut Angeli qui peccaverunt), sed cognitionem
suam in Dei laudem retulit; et sic ex sui contemplatione conversus est in verbi contemplationem, in quo est mane
sequentis diei, secundum quod in verbo accepit cognitionem sequentis creaturae, scilicet firmamenti.
Sicut autem videmus in tempore continuo, quod idem nunc est duorum temporum, prout est finis praeteriti et
principium futuri; ita matutina cognitio secundae diei est primae diei terminus, et secundae diei initium, et sic
Deinceps usque ad diem septimam.
193

