ex parte formae, sed ex parte materiae; et tamen intellectus possibilis noster est simplicior quam aliqua forma
materialis. Ita etiam et intellectus Angeli illuminatur secundum id quod habet de potentialitate, quamvis ipse sit
nobilior intellectu agente nostro, qui non illuminatur.
RA13
Ad decimumtertium dicendum, quod auctoritas illa est intelligenda de his quae pertinent ad cognitionem
beatitudinis, in quibus omnes Angeli immediate illuminantur a Deo.
RA14
Ad decimumquartum dicendum, quod ista illuminatio de qua loquimur, fit per lumen gratiae perficiens lumen
naturae. Nec tamen sequitur quod homo in statu viae possit Angelum illuminare: non enim habet maiorem
gratiam in actu, sed solum in virtute; quia habet gratiam ex qua potest mereri perfectiorem statum; sicut etiam
pullus equi statim natus est maior virtute quam asinus, minor autem actuali quantitate.
RA15
Ad decimumquintum dicendum, quod cum dicitur quod illuminatio est divinae scientiae assumptio, scientia
dicitur divina, quia ex divina illuminatione originem habet.
RA16
Ad decimumsextum dicendum, quod formae innatae sufficiunt ad omnia cognoscenda quae naturali cognitione
ab Angelo cognoscuntur; sed ad ea quae sunt supra naturalem cognitionem, indigent lumine altiori.
RA17
Ad decimumseptimum dicendum, quod in Angelis specie differentibus non oportet quod sit lumen intelligibile
specie differens; sicut et in corporibus specie differentibus est idem specie color. Et hoc est praecipue verum de
lumine gratiae, quae etiam in hominibus et in Angelis est eadem specie.
RA18
Ad decimumoctavum dicendum, quod lumen intellectus agentis in nobis sufficit ad ea quae sunt cognitionis
naturalis; sed ad alia requiritur altius lumen, ut fidei vel prophetiae.
|a2 Articulus 2
TTA
Secundo quaeritur utrum inferior Angelus semper illuminetur a superiori, vel quandoque a Deo immediate.
TTB
Et videtur quod immediate a Deo.
AG1
Angelus enim inferior est in potentia ad gratiam affectus, et ad illuminationem intellectus.
Sed tantum suscipit de gratia a Deo, quantum est capax. Ergo tantum suscipit de illuminatione a Deo, quantum
est capax; et ita immediate a Deo illuminatur, non per Angelum intermedium.
AG2
Praeterea, sicut inter Deum et inferiores Angelos sunt medii superiores, ita inter superiores et nos sunt medii
inferiores. Sed superiores Angeli quandoque illuminant nos immediate, sicut seraphim illuminavit Isaiam, ut
patet isa., VI, 6. Ergo et inferiores Angeli quandoque illuminantur immediate a Deo.
AG3
Praeterea, sicuti est ordo quidam determinatus in substantiis spiritualibus, ita et in substantiis corporalibus. Sed
quandoque in rebus corporalibus divina virtus operatur praetermissis causis mediis; sicut cum suscitat mortuum
non cooperante corpore caelesti. Ergo etiam et quandoque illuminat inferiores Angelos sine ministerio
superiorum.
AG4
Praeterea, quidquid potest virtus inferior, potest et superior. Si ergo Angelus superior potest illuminare
inferiorem Angelum, multo fortius Deus potest immediate eum illuminare; et ita non oportet quod illuminationes
divinae semper deferantur per superiores ad inferiores.
SC1
Sed contra. Est quod dicit dionysius, hanc legem esse divinitatis immobiliter firmatam, ut inferiora reducantur in
Deum mediantibus superioribus. Ergo nunquam illuminantur inferiores immediate a Deo.
SC2
Praeterea, sicut Angeli secundum naturam sunt superiores corporibus, ita superiores inferioribus praeeminent.
Sed nihil fit a Deo in corporalibus rebus nisi ministerio Angelorum, quantum ad eorum gubernationem pertinet;
ut patet per Augustinum, III de trinitate. Ergo etiam nihil fit a Deo in inferioribus Angelis nisi mediantibus
superioribus.
SC3
Praeterea, a corporibus superioribus non moventur inferiora corpora nisi per media; sicut terra a caelo mediante
aere. Sed ita est ordo in corporibus sicut in spiritibus. Ergo et summus spiritus non illuminat inferiores nisi per
medios.
CO
200

