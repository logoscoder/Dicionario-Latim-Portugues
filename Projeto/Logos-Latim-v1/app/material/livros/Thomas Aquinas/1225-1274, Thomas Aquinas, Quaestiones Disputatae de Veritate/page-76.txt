Praeterea, quidquid habet naturam aliquam, habet ideam in Deo. Sed vitium, cum sit virtuti contrarium, ponit
aliquam naturam in genere qualitatis. Ergo habet ideam in Deo. Sed ex hoc ipso quod est vitium, est malum.
Ergo malum habet ideam in Deo.
AG6
Praeterea, si malum non habet ideam, non est hoc nisi quia malum non est ens.
Sed formae cognitivae possunt esse de non entibus; nihil enim prohibet imaginari montes aureos, aut chimaeram.
Ergo nihil etiam prohibet mali ideam esse in Deo.
AG7
Praeterea, inter res signatas non habere signum est esse signatum, ut patet in ovibus quae signantur. Sed idea est
quoddam signum ideati. Ergo ex hoc ipso quod, rebus bonis habentibus ideam in Deo, malum non habet, debet
dici ipsum esse ideatum vel formatum.
AG8
Praeterea, quidquid est a Deo, habet ideam in eo. Sed malum est a Deo, poenae scilicet. Ergo habet ideam in
ipso.
SC1
Sed contra. Omne ideatum habet esse terminatum per ideam. Sed malum non habet esse terminatum, cum non
habeat esse, sed privatio sit entis. Ergo malum non habet ideam in Deo.
SC2
Praeterea, secundum dionysium, idea vel exemplar est praedefinitio divinae voluntatis.
Sed voluntas Dei non habet se nisi ad bona. Ergo malum non habet ideam in Deo.
SC3
Praeterea, malum est privatio speciei, modi et ordinis, secundum Augustinum.
Sed ipsas ideas Plato species appellavit. Ergo malum non potest habere ideam.
CO
Responsio. Dicendum, quod idea secundum propriam sui rationem, ut patet ex dictis, importat formam, quae est
principium formationis alicuius rei. Unde, cum nihil quod est in Deo, possit esse mali principium, non potest
malum ideam habere in Deo, si proprie accipiatur idea. Sed nec etiam si accipiatur communiter pro ratione vel
similitudine; quia, secundum Augustinum, malum dicitur ex hoc ipso quod non habet formam. Unde, cum
similitudo attendatur secundum formam aliquo modo participatam, non potest esse quod malum similitudinem
aliquam in Deo habeat, cum aliquid dicatur malum ex hoc ipso quod a participatione divinitatis recedit.
RA1
Ad primum igitur dicendum, quod scientia simplicis notitiae non solum est de malis, sed etiam de quibusdam
bonis, quae nec sunt, nec erunt, nec fuerunt: et respectu horum ponitur idea in scientia simplicis notitiae, non
autem respectu malorum.
RA2
Ad secundum dicendum, quod non negatur malum habere ideam in Deo ratione oppositionis tantum; sed quia
non habet aliquam naturam per quam aliquo modo participet aliquid quod sit in Deo, ut sic similitudo eius accipi
possit.
RA3
Ad tertium dicendum, quod illa communitas qua aliquid communiter praedicatur de ente et non ente, est rationis
tantum, quia negationes et privationes non sunt nisi entia rationis: talis autem communitas non sufficit ad
similitudinem de qua nunc loquimur.
RA4
Ad quartum dicendum, quod hoc principium: nullum totum est maius sua parte, esse falsum, quoddam verum
est; unde cognoscere hoc esse falsum, est cognoscere quoddam verum. Falsitas tamen eius principii non
cognoscitur nisi per privationem veritatis, sicut caecitas per privationem visus.
RA5
Ad quintum dicendum, quod sicut actiones malae quantum ad id quod habent de entitate, bonae sunt, et a Deo
sunt, ita est etiam et de habitibus qui sunt earum principia vel effectus; unde ex hoc quod sunt mala, non ponunt
aliquam naturam, sed solum privationem.
RA6
Ad sextum dicendum, quod aliquid dicitur non ens dupliciter. Uno modo, quia non esse cadit in definitione eius,
sicut caecitas dicitur non ens; et talis non entis non potest concipi aliqua forma neque in intellectu neque in
imaginatione; et huiusmodi non ens est malum. Alio modo, quia non invenitur in rerum natura, quamvis ipsa
privatio entitatis non claudatur in eius definitione; et sic nihil prohibet imaginari non entia, et eorum formas
concipere.
RA7
Ad septimum dicendum, quod ex hoc ipso, quod malum non habet ideam in Deo, a Deo cognoscitur per ideam
boni oppositi; et per hunc modum se habet ad cognitionem ac si haberet ideam; non autem ita quod privatio ideae
respondeat ei pro idea, quia in Deo privatio esse non potest.
76

