Praeterea, sicut se habet quod est omnibus modis simplex, ad actum compositum, ita se habet illud quod est
simpliciter compositum, ad actum simplicem. Sed intellectus divinus, qui est omnibus modis simplex, non habet
actum aliquem compositum, sed simplicissimum.
Ergo et ratio nostra, quae composita est, in quantum est collativa, non habet actum simplicem. Actus autem
intellectus est simplex: est enim intelligentia indivisibilium, ut dicitur in III de anima. Ergo intellectus et ratio
non sunt una potentia.
AG6
Praeterea, anima rationalis secundum Philosophum in III de anima, et Commentatorem ibidem, seipsam
cognoscit per aliquam similitudinem. Mens autem, in qua est imago, secundum Augustinum in IX de trinitate se
per seipsam cognoscit.
Ergo ratio et mens, sive intellectus, non sunt idem.
AG7
Praeterea, potentiae diversificantur penes actus, et actus penes obiecta. Sed obiecta rationis et intellectus sunt
maxime differentia: ut enim dicitur in Lib. De spiritu et anima, anima sensu percipit corpora, imaginatione
corporum similitudines, ratione corporum naturas, intellectu spiritum creatum, intelligentia spiritum increatum.
Maxime autem differt natura corporea a spiritu creato. Ergo intellectus et ratio sunt diversae potentiae.
AG8
Praeterea, boetius dicit in V de consolatione: ipsum hominem aliter sensus, aliter imaginatio, aliter ratio, aliter
intelligentia intuetur: sensus enim figuram in subiecta materia constitutam; imaginatio vero solam sine materia
iudicat figuram; ratio vero hanc quoque transcendit, speciem quoque ipsam quae in singularibus inest, universali
consideratione perpendit; intelligentia vero celsior oculus existit: supergressa namque universitatis ambitum
ipsam illam simplicem formam pura mentis acie intuetur. Sicut ergo imaginatio est diversa potentia a sensu, ex
hoc quod imaginatio considerat formam non in materia, sensus vero in materia, constitutam; ita intelligentia,
quae considerat formam absolute, est alia potentia a ratione, quae considerat formam universalem in
particularibus existentem.
AG9
Praeterea, boetius dicit in IV de consolatione: uti est ad intellectum ratiocinatio; ad id quod est, id quod gignitur;
ad aeternitatem tempus; ad punctum medium circulus: ita est fati series mobilis ad providentiae divinae stabilem
simplicitatem.
Sed constat quod providentia a fato, circulus a centro, tempus ab aeternitate, generatio ab ipso esse per essentiam
differunt.
Ergo et ratio ab intellectu.
AG10
Praeterea, ut dicit boetius in V de consolatione, ratio humani tantum generis est, sicut intelligentia sola divini.
Sed id quod est divinum et humanum, non potest communicare in eadem ratione potentiae.
Ergo non sunt una potentia.
AG11
Praeterea, secundum ordinem actuum est ordo potentiarum. Sed accipere absolute aliquid, quod videtur esse
intellectus est prius quam conferre, quod pertinet ad rationem.
Ergo intellectus est ratione prior. Nihil autem est prius seipso. Ergo non est eadem potentia ratio et intellectus.
AG12
Praeterea, est considerare rei entitatem absolute, et entitatem rei in hoc: quarum considerationum neutra animae
humanae deest.
Ergo oportet in anima humana esse duas potentias; quarum una cognoscatur entitas absoluta, quod est intellectus;
et alia entitas in alio, quod videtur esse rationis, et sic idem quod prius.
AG13
Praeterea, ut dicitur in Lib. De spiritu et anima, ratio est mentis aspectus, quo bonum malumque discernit,
virtutes eligit, Deumque diligit; quod ad affectum pertinere videtur, qui est alia potentia quam intellectus.
Ergo et ratio est alia potentia ab intellectu.
AG14
Praeterea, rationalis contra concupiscibile et irascibile distinguitur; sed irascibilis et concupiscibilis pertinent ad
appetitivam.
Ergo et ratio; et sic idem quod prius.
AG15
Praeterea, in III de anima Philosophus dicit, quod in rationali est voluntas, quae contra intellectum distinguitur;
ergo idem quod prius.
SC1
Sed contra. Est quod Augustinus dicere videtur XV de Trinit. Ubi dicit: pervenimus ad Dei imaginem, quod est
homo, in eo quod ceteris animalibus antecellit, idest ratione vel intelligentia; et quidquid aliud de anima rationali

340

