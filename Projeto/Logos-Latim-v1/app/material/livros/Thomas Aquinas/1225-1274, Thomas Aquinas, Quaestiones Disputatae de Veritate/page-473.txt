RA7
Ad septimum dicendum, quod esse non dicit actum qui sit operatio transiens in aliquid extrinsecum temporaliter
producendum, sed actum quasi primum; velle autem dicit actum secundum, qui est operatio; et ideo ex diverso
modo significandi aliquid, attribuitur divino esse quod non attribuitur divino velle.
RA8
Ad octavum dicendum, quod successio non importatur, si dicimus Deum posse velle aliquid et non velle, nisi
intelligatur hoc modo quod, supposito ipsum velle aliquid, ponatur ipsum postea non velle illud. Sed hoc
excluditur per hoc quod ponimus, Deum velle aliquid, esse necessarium ex suppositione.
RA9
Ad nonum dicendum, quod Deum voluisse illud quod voluit, est necessarium ex suppositione, non autem
absolute; et similiter Deum velle illud quod vult.
RA10
Ad decimum dicendum, quod quamvis Deus ex necessitate velit se esse, non tamen sequitur quod alia ex
necessitate velit: non enim dicitur aliquid esse necessarium ex conditione finis nisi quando est tale sine quo finis
haberi non potest; ut patet in V metaphys..
Hoc autem in proposito non accidit.
RA11
Ad undecimum dicendum, quod in syllogismis, si principium sit necessarium, non sequitur conclusio necessaria,
nisi sit necessaria habitudo principii ad conclusionem. Et ita, quantumcumque finis sit necessarius, nisi id quod
est ad finem habeat necessariam habitudinem ad ipsum, ut sine quo finis esse non possit, nulla erit necessitas ex
fine in eo quod est ad finem; sicut, etsi principia possint esse vera, conclusione existente falsa propter defectum
necessariae habitudinis, non sequitur ex necessitate principiorum conclusionis necessitas.
RA12
Ad duodecimum dicendum, quod quicumque potest velle et non velle, si possit velle postquam noluit, et non
velle postquam voluit, potest incipere velle. Si enim vult, potest desinere velle, et iterum incipere velle; si autem
non vult potest statim incipere velle.
Sic autem Deus non potest velle et non velle, propter immutabilitatem divinae voluntatis.
Sed potest velle et non velle in quantum voluntas sua non obligatur, quantum est de se, ad hoc quod velit. Unde
remanet quod Deum velle aliquid est necessarium ex suppositione, non autem absolute.
RA13
Ad decimumtertium dicendum, quod scientia et potentia quamvis importent respectum ad creaturas, tamen
pertinent ad ipsam perfectionem divinae essentiae, in qua nihil potest esse nisi per se necessarium. Secundum
hoc enim dicitur aliquis esse sciens, quod res scita dicitur esse in sciente; dicitur autem esse potens ad aliquid
agendum, secundum quod est in actu completo respectu eius quod agendum est.
Quidquid autem est in Deo, necesse est ei inesse; et quidquid Deus est actu, necesse est eum esse actu.
Cum vero dicitur Deum velle aliquid, non significatur illud aliquid inesse Deo, sed tantummodo importatur ordo
ipsius Dei ad illius factionem in propria natura; et ideo ex hac parte deficit conditio absolutae necessitatis, ut
dictum est prius.
RA14
Ad decimumquartum dicendum, quod respectus ille semper uno modo se habet, propter immutabilitatem divinae
voluntatis; unde ratio non concludit nisi de necessitate quae est ex suppositione.
RA15
Ad decimumquintum dicendum, quod voluntas ad volitum habet duplicem respectum: primum quidem habet ad
ipsum in quantum est volitum; secundum vero habet ad idem, in quantum est producendum in actu per
voluntatem; et hic quidem respectus praesupponit primum. Primo enim intelligimus voluntatem velle aliquid;
Deinde, ex hoc ipso quod vult illud, intelligimus quod producat ipsum in rerum natura, si voluntas sit efficax.
Primus ergo respectus divinae voluntatis ad volitum non est necessarius absolute, propter improportionem voliti
ad finem, qui est ratio volendi, ut dictum est; unde non est necessarium absolute quod Deus velit illud. Sed
secundus respectus est necessarius propter efficaciam divinae voluntatis; et exinde est quod de necessitate
sequitur, si Deus vult aliquid voluntate beneplaciti, quod illud fiat.
RA16
Ad decimumsextum dicendum, quod quamvis inter illos duos ordines quos obiectio tangit, non cadat aliqua
causa contingens media; tamen, propter defectum proportionis primi ordinis, non inducit in secundum ordinem
necessitatem, ut ex dictis patet.
RC
Quod autem in contrarium obiicitur de libertate voluntatis, iam solutum est per hoc quod necessitas naturalis
ordinis libertati non repugnat, sed sola necessitas coactionis.
Alia vero concedimus.
|a5 Articulus 5
473

