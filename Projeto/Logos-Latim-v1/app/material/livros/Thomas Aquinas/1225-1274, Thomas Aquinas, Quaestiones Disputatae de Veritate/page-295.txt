Potest etiam dici, quod etiam secundum res prophetatas gradus prophetiae distinguuntur; sed tamen propter
nimiam rerum revelatarum diversitatem non possunt secundum hoc aliqui gradus determinati prophetiae
assignari, nisi forte in genere; ut si dicatur, quod cum revelatur aliquid de Deo, est eminentior gradus quam cum
revelatur de creaturis.
RC5
Ad quintum dicendum, quod dicta et facta quae ibi tanguntur, non pertinent ad revelationem prophetiae, sed ad
denuntiationem, quae fit secundum dispositionem eorum quibus denuntiatur. Unde secundum hoc non possunt
gradus prophetiae distingui.
RC6
Ad sextum dicendum, quod gratia signorum est differens a prophetia. Potest tamen reduci ad prophetiam
secundum hoc quod per signa veritas prophetae demonstratur; unde et gratia signorum quantum ad hoc est potior
quam prophetia, sicut et scientia quae demonstrat propter quid, est potior quam scientia quae dicit quia. Et
propter hoc I corinth., XII, 9-10, praemittitur gratia signorum gratiae prophetiae. Unde et ille propheta est
excellentissimus qui etiam signa facit habens revelationem propheticam. Si autem signa faciat sine revelatione
prophetica, etsi forte sit dignior simpliciter, non tamen est dignior quantum pertinet ad rationem prophetiae; sed
sic computabitur talis in infimo gradu prophetiae, sicut ille qui habet audaciam tantum ad aliquid faciendum.
|a14 Articulus 14
TTA
Quartodecimo quaeritur utrum Moyses fuerit excellentior aliis prophetis.
TTB
Et videtur quod non.
AG1
Quia, ut dicit Gregorius, per successiones temporum crevit divinae cognitionis augmentum. Ergo posteriores
prophetae fuerunt excellentiores Moyse.
AG2
Praeterea, Glossa in principio Psalterii dicit quod David dicitur propheta per excellentiam.
Ergo Moyses non fuit excellentissimus.
AG3
Praeterea, maiora miracula facta sunt per iosue, qui fecit solem et lunam stare, iosue, X, 13, quam per Moysen; et
similiter per Isaiam, qui fecit solem retrocedere, ut habetur Isaiae, XXXVIII, 8. Ergo Moyses non fuit
prophetarum maximus.
AG4
Praeterea, Eccli., XLVIII, 4, dicitur de elia: quis poterit tui similiter gloriari, qui sustulisti mortuum ab inferis?
etc.; et sic idem quod prius.
AG5
Praeterea, Matth. XI, 11, dicitur de ioanne baptista: inter natos mulierum non surrexit maior ioanne baptista.
Ergo nec fuit Moyses eo maior; et sic idem quod prius.
SC1
Sed contra. Est quod dicitur deuter., ultimo: non surrexit propheta ultra in Israel sicut Moyses.
SC2
Praeterea, Num., XII, 6-7, dicitur: si quis fuerit inter vos propheta Domini, in somnio aut visione loquar ad eum;
at non talis servus meus Moyses, qui in omni domo fidelissimus est. Ex quo patet quod ipse aliis prophetis
praefertur.
CO
Responsio. Dicendum, quod inter prophetas secundum aliquid diversimode diversi possunt maiores reputari.
Simpliciter autem loquendo omnium maximus Moyses fuit; in eo enim quatuor quae ad prophetiam requiruntur,
excellentissime sunt inventa.
Primo quidem visio intellectualis in eo excellentissima fuit, secundum quam tantum meruit elevari, ut ipsam Dei
essentiam videret, ut dicitur numer. XII, 8: palam, non per figuras et aenigmata, videt Deum. Et haec quidem
eius visio non est facta Angelo mediante, sicut aliae visiones prophetales; unde et ibidem dicitur: ore ad os
loquar ei. Et hoc expresse dicit Augustinus ad Paulinam de videndo Deum et XII super Genesim ad litteram.
Secundo imaginaria visio fuit in eo perfectissima, quia eam quasi ad nutum habebat; unde dicitur Exod. XXXIII,
11, quod loquebatur ei Dominus... Facie ad faciem, sicut homo solet loqui ad amicum suum; in quo etiam alia
eius eminentia quantum ad imaginariam visionem potest notari: quod ipse scilicet non solum audivit verba
revelantis, sed vidit, non in figura hominis vel Angeli, sed quasi ipsum Deum, non in somnio, sed in vigilia;
quod de nullo aliorum legitur.
Tertio etiam eius denuntiatio fuit excellentissima; quia omnes qui fuerunt ante eum, instruxerunt familias suas
per modum disciplinae; Moyses autem fuit primus qui locutus est ex parte Domini, dicens: haec dicit Dominus;
et non uni familiae, sed toti populo; nec denuntiavit ex parte Domini ut attenderetur dictis alterius alicuius
295

