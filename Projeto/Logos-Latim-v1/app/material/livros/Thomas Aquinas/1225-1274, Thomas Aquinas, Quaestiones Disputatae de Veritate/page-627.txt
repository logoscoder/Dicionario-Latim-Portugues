I, vers. 15.
Ut ergo proprie loquamur, Christus totus secundum utramque naturam simul est caput totius ecclesiae secundum
tres conditiones praedictas; et per has tres conditiones apostolus probat, ad Coloss. I, 18-20, Christum ecclesiae
caput, sic dicens: ipse est caput corporis ecclesiae, qui est principium, primogenitus ex mortuis, ut sit in omnibus
ipse primatum tenens, quoad gubernationem; quia in ipso complacuit omnem plenitudinem habitare, quoad
dignitatem; et per eum reconciliare omnia, quoad influentiam.
RA1
Ad primum ergo dicendum, quod vivificare tam animas quam corpora attribuitur divinitati verbi sicut
principaliter agenti, humanitati vero sicut instrumento. Attribuitur tamen vita animarum divinitati verbi, et vita
corporum humanitati, per quamdam appropriationem, ut attendatur conformitas inter caput et membra; sicut
dicitur quod passio est causa remissionis culpae, et resurrectio causa iustificationis.
RA2
Ad secundum dicendum, quod alii ministri ecclesiae non disponunt nec operantur ad spiritualem vitam quasi ex
propria virtute, sed virtute aliena; Christus autem virtute propria.
Et inde est quod Christus poterat per seipsum effectum sacramentorum praebere, quia tota efficacia
sacramentorum in eo originaliter erat; non autem hoc possunt alii qui sunt ecclesiae ministri; unde non possunt
dici caput, nisi forte ratione gubernationis, sicut quilibet princeps dicitur caput.
RA3
Ad tertium dicendum, quod supposita illa opinione, quod Christus non fuisset incarnatus, si homo non peccasset;
Christus ante peccatum fuisset caput ecclesiae secundum divinam naturam solum; sed post peccatum oportet
quod sit ecclesiae caput etiam secundum humanam.
Nam per peccatum natura humana vulnerata est, et ad sensibilia demersa, ut ad invisibilem verbi gubernationem
non sit sufficienter idonea. Unde oportuit medicinam vulneri adhiberi per humanitatem Christi, per quam
Christus satisfecit; et oportuit quod visibilem naturam assumeret, ut per visibilem gubernationem ad invisibilia
homo revocaretur.
RA4
Ad quartum dicendum, quod humana natura quamdam infinitatem dignitatis sortitur ex hoc ipso quod divinae
unita est in persona; ut non sit iniuriosum homini quod Christo secundum humanam naturam debitor efficiatur
suae salutis, quia humana natura operatur per virtutem divinae, ut dictum est in corp., art.; unde et una
veneratione Christum in utraque natura veneramur, scilicet latria.
RA5
Ad quintum dicendum, quod Christus non solum secundum divinam naturam, sed etiam secundum humanam, est
Angelorum caput; quia eos illuminat secundum humanam naturam, ut dionysius dicit, VI capit. De divin.
Nominibus, unde et ad Coloss. I, 16, dicitur, quod ipse est caput omnis principatur et potestatis.
Sed tamen humanitas Christi aliter se habet ad Angelos quam ad homines quantum ad duo.
Primo quantum ad naturae conformitatem, per quam est in eadem specie cum hominibus, non autem cum
Angelis.
Secundo quantum ad finem incarnationis; quae quidem principaliter facta est propter hominum liberationem a
peccato; et sic humanitas Christi ordinatur ad influentiam quam facit in homines, sicut ad finem intentum;
influxus autem in Angelos non est ut finis incarnationis, sed ut incarnationem consequens.
RA6
Ad sextum dicendum, quod Christus ab apostolo, expresse dicitur ecclesiae membrum I corinth. XII, 27: vos
estis corpus Christi et membrum de membro. Dicitur autem membrum ratione distinctionis ab aliis ecclesiae
membris. Distinguitur autem ab aliis membris ratione suae perfectionis, quia in Christo est universaliter gratia,
non autem in aliquo aliorum; sicut et caput corporis naturalis ab aliis membris distinguitur. Unde non oportet
quod Christo attribuatur aliqua imperfectio.
RA7
Ad septimum dicendum, quod cor est membrum latens, caput autem apparens; unde per cor potest significari
divinitas Christi, vel spiritus sancti; per caput autem ipse Christus secundum naturam visibilem, cui natura
divinitatis invisibilis influit.
RA8
Ad octavum dicendum, quod Christus habuit cognitionem perfectam eorum de quibus alii fidem habent; et ita
quantum ad cognitionem aliis conformatur sicut perfectum imperfecto.
Talis autem conformitas inter caput et membrum attenditur.
RA9
Ad nonum dicendum, quod Christus, secundum quod homo, mediator est inter Deum et homines, ut dicitur I
Tim. II, 5. Unde, sicut Deus dupliciter nos iustificare dicitur, principaliter scilicet per actionem suam, in quantum
est causa efficiens nostrae salutis, et etiam per operationem nostram in quantum est finis a nobis cognitus et
amatus; ita etiam Christus, secundum quod homo, dupliciter nos iustificare dicitur.

627

