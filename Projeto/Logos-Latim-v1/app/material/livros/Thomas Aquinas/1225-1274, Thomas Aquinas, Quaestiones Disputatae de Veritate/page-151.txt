Non autem oportet quod ipsa essentia divina fiat forma ipsius intellectus, sed quod se habeat ad ipsum ut forma;
ut sicut ex forma, quae est pars rei, et materia efficitur unum ens actu, ita licet dissimili modo, ex essentia divina
et intellectu creato fit unum in intelligendo, dum intellectus intelligit, et essentia per seipsam intelligitur.
Qualiter autem essentia separata possit coniungi intellectui ut forma, sic ostendit Commentator in III de anima.
Quandocumque in aliquo receptibili recipiuntur duo quorum unum est altero perfectius, proportio perfectioris ad
minus perfectum, est sicut proportio formae ad suum perfectibile; sicut lux est perfectio coloris, cum ambo
recipiuntur in diaphano. Et ideo, cum intellectus creatus, qui inest substantiae creatae, sit imperfectior divina
essentia in eo existente, comparabitur divina essentia ad illum intellectum quodammodo ut forma.
Et huius exemplum aliquale in naturalibus inveniri potest. Res enim per se subsistens non potest esse alicuius
materiae forma, si in ea aliquid de materia inveniatur, sicut lapis non potest esse alicuius materiae forma; sed res
per se subsistens quae materia caret, potest esse forma materiae, sicut de anima patet. Et similiter quodammodo
essentia divina, quae est actus purus, quamvis habeat esse omnino distinctum ab intellectu, efficitur tamen ei ut
forma in intelligendo.
Et ideo dicit magister in II, dist. 2, sententiarum, quod unio corporis ad animam rationalem est quoddam
exemplum beatae unionis rationalis spiritus ad Deum.
RA1
Ad primum ergo dicendum, quod cum dicitur: hoc videtur ut est; potest hoc intelligi dupliciter.
Uno modo ut modus quo res visa est, cadat sub visione; hoc est dictu, ut videatur in re visa ipse modus quo res
est; et hoc modo Deus, ut est, ab Angelis videtur, et videbitur a beatis, quia videbunt essentiam eius habere illum
modum quem habet. Et sic intelligitur quod habetur I Ioan., III, 2: videbimus eum sicuti est.
Alio modo potest intelligi ut modus praedictus determinet visionem videntis; ut scilicet, talis modus sit visionis
ipsius, qualis est modus essentiae rei visae: et sic a nullo intellectu creato potest Deus videri ut est; quia
impossibile est ut modus visionis intellectus creati sit ita sublimis sicut modus quo Deus est; et hoc modo
intelligendum est verbum chrysostomi.
RA2
Et similiter dicendum ad secundum et tertium et quartum.
RA5
Ad quintum dicendum, quod forma qua intellectus videntis Deum per essentiam videt Deum, est ipsa essentia
divina; non tamen sequitur quod sit forma quae est pars rei in essendo; sed quod se habeat hoc modo in
intelligendo sicut forma quae est pars rei in essendo.
RA6
Ad sextum dicendum, quod proportio, proprie loquendo, nihil est aliud quam habitudo quantitatis ad
quantitatem, sicut quod est aequalis una alteri, vel tripla; et exinde translatum est nomen proportionis, ut
habitudo cuiuslibet rei ad rem alteram proportio nominetur; sicut dicitur materia esse proportionata formae
inquantum se habet ad formam ut materia eius, non considerata aliqua habitudine quantitatis. Et similiter
intellectus creatus est proportionatus ad videndam divinam essentiam, inquantum se habet ad ipsam
quodammodo ut ad formam intelligibilem; quamvis secundum quantitatem virtutis nulla possit esse proportio,
propter distantiam infinitam.
RA7
Ad septimum dicendum, quod ad cognitionem non requiritur assimilatio nisi propter hoc ut cognoscens aliquo
modo cognito uniatur. Perfectior autem est unio qua unitur ipsa res per essentiam suam intellectui, quam si
uniretur per similitudinem suam. Et ideo, quia essentia divina unitur intellectui Angeli ut forma, non requiritur
quod ad eam cognoscendam aliqua eius similitudine informetur, qua mediante cognoscat.
RA8
Ad octavum dicendum, quod auctoritas illa dionysii et Damasceni intelligenda est de visione viae, qua intellectus
viatoris videt Deum per aliquam formam; quia illa forma deficit a repraesentatione divinae essentiae, et ideo per
eam non potest videri, sed tantum cognoscitur quod Deus est super id quod de ipso intellectui repraesentatur;
unde id quod est, remanet occultum.
Et hic est nobilissimus modus cognitionis ad quem pervenire possumus in via; et ideo de eo non cognoscimus
quid est, sed quid non est. Sed ipsa divina essentia sufficienter repraesentat seipsam; et ideo quando fit intellectui
ut forma, de ipso Deo videtur non solum quid non est, sed etiam quid est.
RA9
Ad nonum dicendum, quod divina claritas intellectum viatoris excedit quantum ad duo.
Excedit enim ipsam virtutem intellectivam; et ex hoc sequitur quod non sit tanta perfectio visionis nostrae,
quanta est perfectio essentiae suae, quia efficacia actionis mensuratur secundum virtutem agentis. Excedit etiam
formam qua intellectus noster nunc intelligit; et ideo Deus nunc per essentiam non videtur, ut ex dictis, in corp.
Art., patet. Sed in visione beata Deus excedet quidem virtutem intellectus creati, unde non ita perfecte videbitur
sicut perfecte est; non autem excedet formam qua videbitur, et ideo ipsum quod est Deus, videbitur.
RA10

151

