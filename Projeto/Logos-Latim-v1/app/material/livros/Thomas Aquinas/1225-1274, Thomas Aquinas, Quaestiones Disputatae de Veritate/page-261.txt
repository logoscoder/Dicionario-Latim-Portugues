spiritus non semper administrat prophetiam prophetis, sed ad tempus; et tunc recte dicuntur prophetae cum
illuminantur.
Gregorius etiam super ezech.
In I homilia dicit, quod aliquando prophetiae spiritus prophetis deest, nec semper eorum mentibus praesto est,
quatenus, cum hunc non habent, se agnoscant ex dono habere cum habent. Ergo prophetia non est habitus.
SC1
Sed contra. Secundum Philosophum in III ethic., tria sunt in anima: potentia, habitus et passio. Sed prophetia non
est potentia, quia sic omnes essent prophetae, cum potentiae animae omnibus sint communes; similiter nec est
passio, quia passio est tantum in parte animae sensitiva, ut dicitur in VII Lib. Physicorum. Ergo prophetia est
habitus.
SC2
Praeterea, omne quod cognoscitur, aliquo habitu cognoscitur. Sed propheta ea quae denuntiat, cognoscit: non
autem habitu naturali vel acquisito. Ergo aliquo habitu infuso, quem dicimus prophetiam.
SC3
Praeterea, si prophetia non sit habitus, hoc non erit nisi quia propheta non potest sine nova acceptione omnia alia
prophetabilia inspicere. Sed hoc non impedit quin sit habitus: quia etiam habens habitum communem
principiorum, non potest considerare particulares conclusiones alicuius scientiae, nisi superaddatur aliquis
habitus particularis scientiae. Ergo et nihil prohibet prophetiam esse habitum quemdam universalem, et tamen ad
singula prophetabilia cognoscenda requiri novam revelationem.
SC4
Praeterea, fides habitus quidam est omnium credibilium; nec habens tamen habitum fidei, statim novit distincte
omnia credibilia, sed indiget instructione ad hoc quod articulos distincte cognoscat. Ergo etsi prophetia sit
habitus, adhuc requiretur divina revelatio, quasi quaedam allocutio, ut propheta distincte prophetabilia
cognoscat.
CO
Responsio. Dicendum, quod, sicut dicit Glossa in principio Psalterii, prophetia visio dicitur, et propheta videns,
ut patet I Reg. IX, 9, ut supra dictum est.
Non tamen quaelibet visio prophetia dici potest, sed visio eorum quae sunt procul a communi cognitione; ut sic
dicatur esse propheta non solum procul fans, id est annuntians, sed etiam procul videns, a phanos, quod est
apparitio.
Cum autem omne quod manifestatur, sub lumine quodam manifestetur, ut etiam haberi potest ab apostolo,
Ephes. V, 13, oportet ut ea quae manifestantur homini supra cognitionem communem, quodam altiori lumine
manifestentur, quod lumen propheticum dicitur, ex cuius receptione aliquis propheta constituitur.
Sciendum est autem, quod aliquid recipitur in aliquo dupliciter: uno modo ut forma in subiecto consistens; alio
modo per modum passionis; sicut pallor in eo qui naturaliter vel ex aliquo forti accidente hunc colorem habet, est
ut quaedam qualitas; in eo vero qui subito ex aliquo timore pallescit, est ut quaedam passio. Similiter etiam et
lumen corporale est quidem in stellis ut stellarum qualitas, utpote quaedam forma in eis permanens; in aere vero
est ut quaedam passio, quia lumen non retinet, sed recipit tantum per appositionem corporis lucidi.
In intellectu igitur humano lumen quoddam est quasi qualitas vel forma permanens, scilicet lumen essentiale
intellectus agentis, ex quo anima nostra intellectualis dicitur. Sic autem lumen propheticum in propheta esse non
potest.
Quicumque enim aliqua cognoscit intellectuali lumine, quod est ei effectum quasi connaturale ut forma in eo
consistens, oportet quod de eis fixam cognitionem habeat. Quod esse non potest, nisi ea inspiciat in principio in
quo possunt cognosci: quamdiu enim non fit resolutio cognitorum in sua principia, cognitio non firmatur in uno,
sed apprehendit ea quae cognoscit secundum probabilitatem quamdam utpote ab aliis dicta: unde necesse habet
de singulis acceptionem ab aliis habere. Sicut si aliquis nesciret geometriae conclusiones ex principiis deducere,
habitum geometriae non haberet; sed quaecumque de conclusionibus geometriae sciret, apprehenderet quasi
credens docenti, et sic indigeret ut de singulis instrueretur: non enim posset ex quibusdam in alia pervenire
firmiter, non facta resolutione in prima principia.
Principium autem in quo possunt cognosci futura contingentia, et alia quae cognitionem naturalem excedunt, de
quibus est prophetia, est ipse Deus. Unde cum prophetae Dei essentiam non videant, non possunt ea quae
prophetice vident, cognoscere aliquo lumine quod sit quasi quaedam forma habitualis eis inhaerens: sed oportet
quod de singulis sigillatim instruantur.
Unde oportet quod lumen propheticum non sit habitus, sed magis sit in anima prophetae per modum cuiusdam
passionis ut lumen solis in aere. Unde, sicut lumen non remanet in aere nisi apud irradiationem solis, ita nec
lumen praedictum remanet in mente prophetae nisi quando actualiter divinitus inspiratur.
Et inde est quod sancti de prophetia loquentes, de ea per modum passionis loquuntur, dicentes eam esse
inspirationem vel tactum quemdam, quo spiritus sanctus dicitur tangere cor prophetae: et aliis huiusmodi verbis,
de prophetia loquuntur. Et sic patet quod quantum ad lumen propheticum, prophetia non potest esse habitus.

261

