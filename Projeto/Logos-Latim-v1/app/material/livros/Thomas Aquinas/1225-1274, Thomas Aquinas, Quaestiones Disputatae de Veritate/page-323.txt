Et eadem ratione omnes aliae virtutes prout a theologo considerantur; prout scilicet sunt principia actus meritorii.
Non autem potest aliquis actus esse meritorius nisi sit voluntarius, ut supra dictum est. Et sic patet quod omnes
virtutes quas theologus considerat, sunt in viribus animae, prout sunt a voluntate motae.
RA1
Ad primum igitur dicendum, quod non dicitur esse forma fidei caritas per modum quo forma est pars essentiae;
sic enim contra fidem dividi non posset; sed in quantum aliquam perfectionem fides a caritate consequitur; sicut
etiam in universo elementa superiora dicuntur esse ut forma inferiorum, ut aer aquae et aqua terrae, ut dicitur in
IV physicor..
RA2
Et per hoc patet responsio ad secundum.
RA3
Ad tertium dicendum, quod modus quo caritas dicitur forma, appropinquat ad modum illum quo exemplar
formam dicimus; quia id quod est perfectionis in fide, a caritate deducitur; ita quod caritas habeat illud
essentialiter, fides vero et ceterae virtutes, participative.
RA4
Ad quartum dicendum, quod ipse habitus caritatis cum non sit intrinsecus fidei, non potest dici neque forma
substantialis neque accidentalis eius; potest autem aliquo modo dici exemplaris forma. Nec tamen oportet quod
caritas sine fide esse possit. Non enim fides exemplatur a caritate secundum id quod est fides: sic enim fides
caritatem praecedit ex parte eius quod cognitionis est in fide, sed solum secundum hoc quod est perfecta.
Et sic nihil prohibet ut fides quantum ad aliquid sit prior caritate, ut sine ea caritas esse non possit; et quantum ad
aliud sit exemplar fidei, quam semper format utpote semper sibi praesentem. Sed id quod ex caritate in fide
relinquitur, est fidei intrinsecum, et hoc quomodo sit fidei accidentale vel substantiale, infra dicetur.
RA5
Ad quintum dicendum, quod voluntas et intellectus diversimode invicem se praecedunt.
Intellectus enim praecedit voluntatem in via receptionis: ad hoc enim quod aliquid voluntatem moveat oportet
quod prius in intellectu recipiatur, ut patet in III de anima.
Sed in movendo sive agendo voluntas est prior: quia omnis actio vel motus est ex intentione boni; et inde est
quod voluntas omnes inferiores vires movere dicitur, cuius obiectum proprium est bonum sub ratione boni.
Praemium autem dicitur per modum receptionis, sed meritum per modum actionis; et inde est quod totum
praemium principaliter attribuitur intellectui; et dicitur visio tota merces, quia inchoatur merces in intellectu et
consumatur in affectu. Meritum autem attribuitur caritati, quia primum quod movet ad operandum opera
meritoria est voluntas, quam caritas perficit.
RA6
Ad sextum dicendum, quod plures esse perfectiones unius rei eodem ordine, est impossibile.
Gratia autem est sicut perfectio prima virtutum, sed caritas sicut perfectio proxima.
RA7
Ad septimum dicendum, quod actus fidei qui caritatem praecedit, est actus imperfectus, a caritate perfectionem
expectans; fides enim, quantum ad aliquid est prior caritate et quantum ad aliquid posterior, ut dictum est.
RA8
Ad octavum dicendum, quod obiectio illa procedit de actu fidei qui est secundum se, non prout est a caritate
perfectus.
RA9
Ad nonum dicendum, quod quando superior vis perfecta est, ex eius perfectione relinquitur aliqua perfectio in
inferiori; et sic, cum caritas est in voluntate, eius perfectio aliquo modo redundat in intellectum: et sic caritas non
solum actum fidei, sed ipsam etiam fidem format.
RA10
Ad decimum dicendum, quod apostolus in verbis illis videtur loqui de istis habitibus, non attendens in eis
rationem virtutis, sed magis quod sunt quaedam dona et perfectiones. Unde in eadem contextione sermonis facit
mentionem de prophetia et quibusdam aliis gratiis datis gratis, quae virtutes non ponuntur.
Si tamen de eis (loquitur) in quantum sunt virtutes quaedam, adhuc ratio non sequitur.
Contingit enim aliqua ex opposito dividi, quorum tamen unum est alterius causa vel perfectio; sicut motus localis
dividitur contra alios motus, cum tamen sit causa eorum; et sic caritas contra alias virtutes dividitur, quamvis sit
forma earum.
RA11
Ad undecimum dicendum, quod ratio potest dupliciter considerari: uno modo secundum se, alio modo secundum
quod regit inferiores vires.
In quantum igitur est inferiorum virium regitiva, perficitur per prudentiam. Et inde est quod omnes aliae virtutes
morales, quibus inferiores vires perficiuntur, per prudentiam formantur sicut per proximam formam.

323

