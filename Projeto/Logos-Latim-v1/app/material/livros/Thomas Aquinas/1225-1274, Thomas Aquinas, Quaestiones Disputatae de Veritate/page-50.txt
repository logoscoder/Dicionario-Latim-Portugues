SC4
Praeterea, Deus scit quaecumque sunt, erunt, et fuerunt. Sed si mundus in infinitum duraret, nunquam generatio
finiretur; et sic essent singularia infinita. Hoc autem esset Deo possibile. Ergo non est impossibile ipsum
cognoscere infinita.
SC5
Praeterea, sicut dicit Commentator in XI metaphys., omnes proportiones et formae quae sunt in potentia in prima
materia, sunt in actu in primo motore: cui etiam consonat quod Augustinus dicit, quod rationes seminales rerum
sunt in prima materia, sed rationes causales sunt in Deo. Sed in materia prima sunt infinitae formae in potentia,
eo quod potentia eius passiva est infinita. Ergo et in primo motore, scilicet Deo, sunt infinita in actu. Sed
quidquid est actu in eo, ipse cognoscit. Ergo infinita cognoscit.
SC6
Praeterea, Augustinus, in XV de civitate Dei, contra academicos disputans, qui negabant aliquid esse verum,
ostendit, quod non solum est numerosa multitudo verorum, sed etiam infinita per quandam reduplicationem
intellectus supra seipsum, vel etiam dictionis; ut si ego dico aliquid verum verum est me dicere verum, et verum
est me dicere dicere verum, et sic in infinitum.
Sed omnia vera Deus cognoscit. Ergo Deus cognoscit infinita.
SC7
Praeterea, quidquid est in Deo, Deus est.
Ergo scientia Dei est ipse Deus. Sed Deus, est infinitus, quia nullo modo comprehenditur.
Ergo et scientia eius est infinita; ergo ipse habet infinitorum scientiam.
CO
Responsio. Dicendum, quod sicut dicit Augustinus XII de Civit. Dei, quidam volentes iudicare de intellectu
divino secundum modum intellectus nostri, dixerunt, quod Deus non potest cognoscere infinita, sicut nec nos; et
ideo, cum ponerent eum cognoscere singularia, et cum hoc ponerent mundum aeternum, sequebatur quod esset
revolutio eorumdem secundum numerum in diversis saeculis: quod penitus absurdum est.
Unde dicendum quod Deus infinita cognoscit, ut potest ostendi ex his quae sunt supra determinata. Cum enim
ipse sciat non solum quae fuerunt, vel sunt, vel erunt, sed etiam omnia quae nata sunt bonitatem eius participare,
cum huiusmodi sint infinita, eo quod sua bonitas infinita est, relinquitur quod ipse infinita cognoscit; quod,
qualiter fiat, considerandum est.
Sciendum est igitur, quod secundum virtutem medii cognoscendi, cognitio ad multa vel ad pauca se extendit;
sicut similitudo quae recipitur in visu, est determinata secundum particulares conditiones rei, unde non est
ductiva in cognitionem nisi unius rei; sed similitudo rei recepta in intellectu, est absoluta a particularibus
conditionibus, unde cum sic elevatior, est ductiva in plura. Et quia una forma universalis nata est ab infinitis
singularibus participari, inde est quod intellectus quodammodo infinita cognoscit.
Sed quia illa similitudo quae est in intellectu, non ducit in cognitionem singularis quantum ad ea quibus
singularia ad invicem distinguuntur, sed solum quantum ad naturam communem; inde est quod intellectus noster
per speciem quam habet apud se non est cognoscitivus infinitorum nisi in potentia; sed medium illud quo Deus
cognoscit, scilicet essentia sua, est infinitorum similitudo, quae ipsam imitari possunt; nec tantum quantum ad id
quod commune est eis, sed etiam quantum ad ea quibus ad invicem distinguuntur, ut ex praecedentibus patet;
unde divina scientia habet efficaciam ad infinita cognoscendum.
Quomodo autem actu infinita cognoscat, hoc modo considerandum est.
Nihil prohibet aliquid esse infinitum uno modo, et alio modo finitum: ut si aliquod corpus esset quidem
longitudine infinitum, sed latitudine finitum; et similiter potest esse in formis: ut si aliquod corpus infinitum
ponamus esse album, quantitas albedinis extensiva, secundum quam dicitur quanta per accidens, erit infinita;
quantitas autem eius per se, scilicet intensiva, nihilominus esset finita; et similiter est de quacumque alia forma
corporis infiniti: quia omnis forma recepta in aliqua materia finitur ad modum recipientis, et ita non habet
intensionem infinitam.
Infinitum autem, sicut repugnat cognitioni, ita et repugnat transitioni: infinitum enim nec cognosci nec transiri
potest: nihilominus tamen, si aliquid moveatur super infinitum non per viam infinitatis suae, transiri poterit; sicut
quod est infinitum longitudine, et latitudine finitum, potest pertransiri latitudine, sed non longitudine: ita etiam si
aliquod infinitum cognoscatur per viam per quam est infinitum, nullo modo perfecte cognosci potest; si autem
cognoscatur non per viam infiniti, sic perfecte cognosci poterit: quia enim infiniti ratio congruit quantitati,
secundum Philosophum in I phys., omnis autem quantitas de sui ratione habet ordinem partium; sequitur quod
tunc infinitum per viam infiniti cognoscatur, quando apprehenditur pars post partem.
Unde si sic debeat intellectus noster cognoscere corpus album infinitum, nullo modo cognoscere poterit perfecte
ipsum, neque albedinem eius; si autem cognoscat ipsam naturam albedinis vel corporeitatis, quae invenitur in
corpore infinito, sic cognoscet infinitum perfecte quantum ad omnes partes eius, non tamen per viam infiniti; et
sic possibile est ut intellectus noster quodammodo infinitum continuum perfecte cognoscat; sed infinita discrete
nullo modo, eo quod non potest per unam speciem multa cognoscere; et inde est quod si multa debet considerare,
oportet quod unum post alterum cognoscat, et ita quantitatem discretam per viam infiniti cognoscit.
50

