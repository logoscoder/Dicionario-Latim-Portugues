Unde non oportet quod talis defectus peccatum geminet vel peccati deformitatem.
RA3
Ad tertium dicendum, quod quamvis faciens contrarium conformitati ex hoc ipso peccet, tamen ex hoc quod est
generale, non ponit in numerum contra speciale.
RA4
Ad quartum dicendum, quod ille qui peccat venialiter, quamvis non conformet actu suam voluntatem divinae,
conformat tamen habitu: nec tenetur ut semper in actum exeat, sed pro loco et tempore; tenetur tamen ut
nunquam contrarium agat. Peccans autem venialiter non agit contra conformitatem praedictam, sed praeter eam;
unde non sequitur quod peccet mortaliter.
RA5
Ad quintum dicendum, quod non pro omni tempore quo voluntas nostra in actum exit, obligat praeceptum de
conformitate voluntatis; sed pro illo tempore quo quis tenetur de statu suae salutis cogitare; sicut quando tenetur
confiteri, vel sacramenta accipere, vel aliquid huiusmodi facere.
RA6
Ad sextum dicendum, quod aliquis dicitur obstinatus dupliciter.
Uno modo simpliciter; quando scilicet habet voluntatem irreversibilem, malo adhaerentem.
Et sic sunt obstinati illi qui sunt in inferno, non autem aliquis in hac vita existens.
Illi autem qui sunt in inferno, adhuc tenentur ad conformitatem de qua agimus; ad quam quamvis pervenire non
possint, ipsi tamen huius impotentiae sibi causa extiterunt: unde non conformando peccant, quamvis forte non
demerentur, eo quod non sunt viatores.
Alio modo dicitur aliquis obstinatus secundum quid, quando habet voluntatem adhaerentem malo, non quidem
omnino irreversibilem, sed per difficultatem. Per quem modum aliqui dicuntur obstinati in hac vita. Et tales
possunt voluntatem suam conformare divinae: unde non solum peccant non conformando, sed etiam demerentur.
RA7
Ad septimum dicendum, quod quilibet tenetur, quantum in se est, ad caritatem habendam; et si non facit quod in
se est, peccat peccato omissionis. Non tamen oportet quod in quolibet instanti in quo non facit, peccet, sed tunc
tantum quando facere tenebatur; utpote cum ei necessitas imminebat aliquid faciendi quod sine caritate fieri non
potest, ut sacramenta accipere.
RA8
Ad octavum dicendum, quod dupliciter ad aliquid tenemur.
Uno modo sic quod si non faciamus, poenam incurremus, quod est proprie ad aliquid teneri; et sic, secundum
communiorem opinionem, non tenemur ad faciendum aliquid ex caritate, sed ad faciendum aliquid ex dilectione
naturali, sine qua ad minus quidquid fit, male fit.
Et dico dilectionem naturalem non solum illam quae est nobis naturaliter indita, et est omnibus communis, ut
quod omnes beatitudinem appetunt; sed illam ad quam aliquis per principia naturalia pervenire potest, quae
invenitur in bonis ex genere, et in virtutibus politicis.
Alio modo dicimur ad aliquid teneri, quia sine hoc non possumus finem beatitudinis consequi; et sic tenemur ut
aliquid ex caritate faciamus, sine qua nihil potest esse aeternae vitae meritorium.
Et sic patet quomodo modus caritatis aliquo modo cadit sub praecepto, et aliquo modo non.
RA9
Ad nonum dicendum, quod homo conformatur Deo, cum sit ad imaginem et similitudinem Dei factus.
Quamvis autem propter hoc quod a Deo in infinitum distat, non possit esse ipsius ad Deum proportio, secundum
quod proportio proprie in quantitatibus invenitur, comprehendens duarum quantitatum ad invicem comparatarum
certam mensuram; secundum tamen quod nomen proportionis translatum est ad quamlibet habitudinem
significandam unius rei ad rem aliam, utpote cum dicimus hic esse proportionum similitudinem, sicut se habet
princeps ad civitatem ita gubernator ad navim, nihil prohibet dicere aliquam proportionem hominis ad Deum,
cum in aliqua habitudine ipsum ad se habeat, utpote ab eo effectus, et ei subiectus.
Vel potest dici, quod finiti ad infinitum quamvis non possit esse proportio proprie accepta, tamen potest esse
proportionalitas, quae est duarum proportionum similitudo: dicimus enim quatuor esse proportionata duobus,
quia sunt eorum dupla; sex vero esse quatuor proportionabilia, quia sicut se habeat sex ad tria, ita quatuor ad
duo. Similiter finitum et infinitum, quamvis non possint esse proportionata, possunt tamen esse proportionabilia;
quia sicut infinitum est aequale infinito, ita finitum finito. Et per hunc modum est similitudo inter creaturam et
Deum, quia sicut se habet ad ea quae ei competunt, ita creatura ad sua propria.
RA10
Ad decimum dicendum, quod creatura non dicitur conformari Deo quasi participanti eamdem formam quam ipsa
participat, sed quia Deus est substantialiter ipsa forma, cuius creatura per quamdam imitationem est
participativa; sicut si ignis similaretur calori per se separato existenti.
RA11
Ad undecimum dicendum, quod similitudo et conformitas, quamvis sint relationes aequiparantiae, non tamen
semper utrumque extremorum denominatur in respectu ad alterum; sed tunc tantum quando forma secundum
479

