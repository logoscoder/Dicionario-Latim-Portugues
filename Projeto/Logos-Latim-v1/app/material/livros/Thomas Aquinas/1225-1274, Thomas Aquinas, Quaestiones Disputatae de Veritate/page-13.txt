RA5
Ad quintum dicendum, quod non potest intelligi simpliciter veritatem non esse; potest tamen intelligi nullam
veritatem creatam esse, sicut et potest intelligi nullam creaturam esse.
Intellectus enim potest intelligere se non esse et se non intelligere, quamvis numquam intelligat sine hoc quod sit
vel intelligat; non enim oportet quod quidquid intellectus intelligendo habet, intelligendo intelligat, quia non
semper reflectitur super seipsum; et ideo non est inconveniens, si veritatem creatam, sine qua non potest
intelligere, intelligat non esse.
RA6
Ad sextum dicendum, quod illud quod est futurum, in quantum est futurum, non est, et similiter quod est
praeteritum, in quantum huiusmodi. Unde eadem ratio est de veritate praeteriti et futuri, sicut et de veritate non
entis; ex qua non potest concludi aeternitas alicuius veritatis, nisi primae, ut dictum est supra.
RA8
Ad septimum dicendum, quod verbum Augustini est intelligendum, quod illa sunt aeterna secundum quod sunt
in mente divina; vel accipit aeternum pro perpetuo.
RA9
Ad octavum dicendum, quod quamvis enuntiatio vera fiat de ente et de non ente, non tamen ens et non ens
eodem modo se habent ad veritatem, ut ex praedictis patet; ex quibus patet solutio eius quod obiicitur.
RA10
Ad nonum dicendum, quod ab aeterno scivit Deus plura enuntiabilia, sed tamen illa plura scivit una cognitione.
Unde ab aeterno non fuit nisi una veritas, per quam divina cognitio vera fuit de rebus pluribus futuris in tempore.
RA11
Ad decimum dicendum, quod sicut ex praedictis patet, intellectus non solum adaequatur his quae sunt in actu,
sed etiam his quae actu non sunt, praecipue intellectus divinus, cui nihil est praeteritum et futurum. Unde
quamvis res non fuerint ab aeterno in propria natura, intellectus tamen divinus fuit adaequatus rebus in propria
natura futuris in tempore; et ideo veram cognitionem habuit de rebus ab aeterno etiam in propria natura, quamvis
rerum veritates ab aeterno non fuerint.
RA12
Ad undecimum dicendum, quod quamvis ratio veritatis compleatur in intellectu, non tamen ratio rei in intellectu
completur. Unde quamvis concedatur simpliciter, quod veritas rerum omnium fuit ab aeterno, per hoc quod fuit
in intellectu divino; non tamen potest concedi simpliciter quod res verae fuerint ab aeterno, propter hoc quod
fuerunt in intellectu divino.
RA13
Ad duodecimum dicendum, quod illud intelligitur de iustitia divina; vel si intelligatur de iustitia humana, tunc
dicitur esse perpetua, sicut et res naturales dicuntur esse perpetuae, sicut dicimus quod ignis semper movetur
sursum propter inclinationem naturae, nisi impediatur; et quia virtus, ut dicit tullius, est habitus in modum
naturae rationi consentaneus; quantum ex natura virtutis est, habet indeficientem inclinationem ad actum suum,
quamvis aliquando impediatur; et ideo etiam in principio digestorum dicitur, quod iustitia est constans et
perpetua voluntas unicuique ius suum tribuens. Et tamen veritas de qua nunc loquimur, non est pars iustitiae, sed
veritas quae est in confessionibus in iudicio faciendis.
RA14
Ad tertium decimum dicendum, quod hoc quod dicitur, universale perpetuum esse et incorruptibile, Avicenna
dupliciter exponit: uno modo ut dicatur esse perpetuum et incorruptibile, ratione particularium, quae nunquam
inceperunt nec deficient secundum tenentes aeternitatem mundi; generatio enim ad hoc est, secundum
Philosophos ut salvetur perpetuum esse in specie, quod in individuo salvari non potest. Alio modo ut dicatur esse
perpetuum, quia non corrumpitur per se, sed per accidens ad corruptionem individui.
RA15
Ad quartum decimum dicendum, quod aliquid attribuitur alicui per se dupliciter.
Uno modo positive, sicut igni attribuitur ferri sursum; et a tali per se magis denominatur aliquid quam ab illo
quod est per accidens; magis enim dicimus ignem sursum ferri, et esse eorum quae sursum feruntur, quam eorum
quae Deorsum, quamvis ignis per accidens aliquando Deorsum feratur, ut patet in ferro ignito.
Quandoque vero attribuitur aliquid per se alicui per modum remotionis, per hoc scilicet quod removentur ab eo
illa quae nata sunt contrariam dispositionem inducere. Unde si per accidens aliquid eorum adveniat, illa
dispositio contraria simpliciter enunciabitur; sicut unitas per se attribuitur materiae primae, non per positionem
alicuius formae unientis, sed per remotionem formarum diversificantium. Unde quando adveniunt formae
distinguentes materiam, magis simpliciter dicitur esse plures materias quam unam.
Et sic est in proposito; non enim dicitur universale incorruptibile, quasi habeat aliquam formam incorruptionis,
sed quia non conveniunt ei secundum se dispositiones materiales, quae sunt causa corruptionis in individuis;
unde universale in rebus particularibus existens simpliciter dicitur corrumpi in hoc et in illo.
RA16

13

