Praeterea, appetitus est rei non habitae, secundum Augustinum. Sed in animalibus iam per cognitionem bonum
habetur. Ergo cognitionem boni non sequitur in animalibus aliquis appetitus qui specialem requirat potentiam.
AG5
Praeterea, specialis potentia ordinatur ad specialem actum, non autem ad actum communem omnibus animae
potentiis. Sed appetere bonum est commune omnibus potentiis animae; quod patet ex hoc quod quaelibet
potentia appetit suum obiectum, et delectatur in ipso. Ergo appetitus non est specialis potentia animae.
AG6
Praeterea, si potentia appetitiva appetit bonum: aut appetit bonum communiter, aut bonum sibi. Si autem appetat
bonum communiter; cum omnis potentia alia appetat aliquod bonum particulare, appetitiva potentia non erit
specialis potentia, sed universalis. Si autem appetat bonum sibi; cum etiam quaelibet alia potentia sibi bonum
appetat, pari ratione quaelibet alia potentia dici poterit appetitus. Ergo non erit aliqua potentia quae specialiter
debeat dici appetitus.
SC
Sed contra. Est quod Philosophus appetitivum posuit specialem potentiam animae in Lib. III de anima.
CO
Responsio. Dicendum, quod appetitus est specialis potentia animae.
Ad cuius evidentiam sciendum est, quod cum potentiae animae ordinentur ad opera quae sunt animatorum
propria; secundum hoc aliqua operatio habet quod ad eam specialis potentia animae deputetur, quod ipsa est
propria operatio animati.
Invenitur autem aliqua operatio quae secundum unum modum est communis et animatis et non animatis: sed
secundum alium modum est animatorum propria; sicut moveri et generari.
Res enim spirituales absolute habent naturam ut moveant, sed non ut moveantur.
Corpora autem moventur quidem; et quamvis unum possit alterum movere, non tamen aliquod eorum potest
movere seipsum; quia illa quae movent seipsa, ut probatur in VIII physic., dividuntur in duas partes, quarum una
est movens, et alia mota.
Quod quidem in rebus pure corporalibus esse non potest; quia formae earum non possunt esse moventes,
quamvis possint esse motus principium, ut quo aliquid movetur; sicut in motu terrae gravitas est principium quo
movetur, non tamen est motor. Et hoc contingit tum propter simplicitatem corporum inanimatorum, quae non
habent tantam diversitatem in partibus ut una pars possit esse movens et alia mota; tum etiam propter
ignobilitatem et materialitatem formarum. Quae quia longe distant a formis separatis, quarum est movere, non
retinent ut movere possint, sed solum ut sint motus principia.
Res vero animatae sunt compositae ex natura spirituali et corporali; unde potest esse in eis una pars movens et
alia mota, tam secundum motum localem, quam secundum alios motus.
Et ideo, in quantum moveri efficitur hoc modo propria actio ipsorum animatorum, ut ipsa seipsa moveant ad
determinatas species motus: inveniuntur in animalibus speciales potentiae ordinatae; sicut ad motum localem in
animalibus vis motiva, in plantis vero et in animalibus communiter vis augmentativa ad motum augmenti,
nutritiva ad motum alterationis, generativa ad motum generationis.
Similiter etiam appetere, quod quodammodo commune est omnibus, fit quodammodo speciale animatis, scilicet
animalibus, in quantum in eis invenitur et appetitus, et movens appetitum.
Ipsum enim bonum apprehensum est movens appetitum, secundum Philosophum in Lib. III de anima.
Unde, sicut animalia moventur ex se prae aliis, ita et appetunt ex se. Et propter hoc, sicut vis motiva est specialis
potentia in anima, ita et vis appetitiva.
RA1
Ad primum igitur patet solutio per iam dictis.
RA2
Ad secundum dicendum, quod quia animalia nata sunt participare divinam bonitatem eminentius ceteris
inferioribus rebus, inde est quod indigent multis operationibus et auxiliis ad suam perfectionem; sicut qui potest
consequi perfectam sanitatem multis exercitiis, est propinquior sanitati quam ille qui non potest percipere nisi
modicam sanitatem, et ob hoc non indiget nisi modico exercitio, secundum exemplum Philosophi in II caeli et
mundi.
Et ideo, cum appetitus naturalis sit determinatus ad unum, nec possit esse multiformis, ut in tot diversa se
extendat quot animalia indigent; necessarium fuit ut animalibus superadderetur appetitus animalis consequens
apprehensionem, ut ex multitudine apprehensorum, animal in diversa ferretur.
RA3
Ad tertium dicendum, quod quamvis bonum appetatur tam per appetitum naturalem quam per appetitum
animalem, tamen per naturalem appetitum non appetit aliquid bonum ex seipso, sicut per animalem; et ideo ad
appetendum bonum appetitu animali exigitur potentia, quae non exigitur ad appetendum per appetitum
naturalem. Et propterea bonum in quod tendit appetitus naturalis, est determinatum et uniforme; non autem est
ita de bono quod appetitur per appetitum animalem. Et potest simile induci de virtute motiva.
RA4
438

