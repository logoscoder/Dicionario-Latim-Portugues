|a2 Articulus 2
TTA
Secundo quaeritur utrum sit ponere plures ideas.
TTB
Et videtur quod non.
AG1
Quia ea quae essentialiter dicuntur in Deo, non minus sunt vere in eo quam illa quae dicuntur in ipso
personaliter. Sed pluralitas proprietatum personalium inducit pluralitatem personarum, secundum quas Deus
dicitur trinus. Cum ergo ideae sint essentiales, quia sunt communes tribus personis, si sint plures in Deo
secundum pluralitatem rerum, sequitur quod non solum sint tres personae in ipso, sed infinitae.
AG2
Sed dicebat, quod ideae non sunt essentiales, quia sunt ipsa essentia. Sed contra, bonitas sapientia et potentia Dei
sunt eius essentia, et tamen dicuntur essentialia attributa. Ergo et ideae, quamvis sint ipsa essentia, possunt
essentiales dici.
AG3
Praeterea, quidquid Deo attribuitur, debet ei nobilissimo modo attribui. Sed Deus est principium rerum; ergo
debet poni in eo omne illud quod ad nobilitatem principii pertinet, in summo. Sed unitas est huiusmodi, quia
omnis virtus unita plus est infinita quam multiplicata, ut dicitur in libro de causis.
Ergo in Deo est summa unitas; ergo non solum est unus re, sed ratione; quia magis est unum quod est unum
utroque modo, quam quod altero istorum tantum; et sic non sunt in eo plures rationes, sive ideae.
AG4
Praeterea, Philosophus dicit in V metaphys.: quod omnino est unum, quod non potest separari neque intellectu,
neque tempore, neque loco, neque ratione; et maxime in substantia. Si ergo Deus est maxime unum, quia est
maxime ens, non potest separari ratione; et ita idem quod prius.
AG5
Praeterea, si plures ideae, sequitur eas esse inaequales; quia una idea continebit esse tantum, alia autem esse et
vivere, alia vero insuper intelligere, secundum quod res cuius est idea, in pluribus assimilatur Deo.
Cum ergo inconveniens sit in Deo aliquam inaequalitatem ponere, videtur quod non possint esse in eo plures
ideae.
AG6
Praeterea, in causis materialibus est status ad unam primam materiam, et similiter in efficientibus et finalibus.
Ergo et in formalibus est status ad unam primam formam. Sed est status ad ideas, quia ut dicit Augustinus in
libro LXXXIII quaestionum, ideae sunt principales formae vel rationes rerum. Ergo in Deo non est nisi una
tantum idea.
AG7
Sed dicebat, quod quamvis sit una prima forma, tamen ideae dicuntur plures secundum diversos respectus ipsius.
Sed contra, non potest dici quod ideae multiplicentur secundum respectum ad Deum in quo sunt, qui est unus;
neque secundum respectum ad ideata, secundum quod sunt in causa prima, quia in ea sunt unum, ut dionysius
dicit; nec per respectum ad ideata, secundum quod in propria natura existunt, quia sic res ideatae sunt
temporales, ideae vero aeternae sunt. Ergo nullo modo per respectum formae primae possunt ideae dici plures.
AG8
Praeterea, nulla relatio quae est inter Deum et creaturam, est in Deo, sed in creatura tantum. Sed idea vel
exemplar importat relationem Dei ad creaturam. Ergo ista relatio non est in Deo, sed in creatura. Cum ergo idea
sit in Deo, per huiusmodi respectus ideae multiplicari non possunt.
AG9
Praeterea, intellectus qui pluribus intelligit, est compositus, et transiens de uno in aliud. Sed haec a divino
intellectu sunt procul.
Cum ergo ideae sint rationes rerum, quibus Deus intelligit, videtur quod non sint plures ideae in Deo.
SC1
Sed contra. Idem secundum idem non est natum facere nisi idem. Sed Deus facit multa et diversa. Ergo non
secundum eamdem rationem, sed secundum plures, res causat.
Sed rationes quibus res producuntur a Deo, sunt ideae. Ergo plures ideae sunt in Deo.
SC2
Praeterea, Augustinus dicit in Lib. Lxxxiii quaestionum: restat ut omnia ratione sint condita; nec eadem ratione
homo qua equus; hoc enim absurdum est existimari. Singula igitur propriis sunt creata rationibus; ergo sunt
plures ideae.
SC3

70

