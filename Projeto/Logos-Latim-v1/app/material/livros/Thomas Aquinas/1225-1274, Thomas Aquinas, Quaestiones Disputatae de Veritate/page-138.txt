TTB
Et videtur quod sic.
AG1
Quia apocal. Cap. XX, 12, super illud: alius liber apertus est, qui est vitae, Glossa: id est Christus, qui tunc
apparebit potens, et suis dabit vitam.
Sed Christus in iudicio apparebit in forma humana, quae non est aliquid increatum. Ergo liber vitae nihil
increatum dicit.
AG2
Praeterea, Gregorius in moralibus dicit, quod liber vitae dicitur ipse iudex venturus: quia quisquis eum viderit,
mox cuncta quae fecit, ad memoriam revocabit. Sed Christo datum est iudicium secundum humanam naturam, ut
patet ioannis cap. V, vers. 27: potestatem dedit ei iudicium facere, quia filius hominis est. Ergo Christus
secundum humanam naturam est liber vitae; et sic idem quod prius.
AG3
Praeterea, liber dicitur ex hoc quod est receptivus Scripturae. Sed receptivum dicitur aliquid ex potentia
materiali, quae in Deo esse non potest. Ergo liber vitae non dicit aliquid increatum.
AG4
Praeterea, liber, cum importet quamdam collectionem, designat distinctionem et differentiam.
Sed in natura increata, quae est simplicissima, nulla diversitas invenitur. Ergo liber ibi dici non potest.
AG5
Praeterea, in quolibet libro differt Scriptura libri ab ipso libro. Scriptura autem libri sunt figurae, quibus
cognoscuntur quae in libro leguntur. Ideae autem quibus Deus res cognoscit, non sunt aliud quam divina
essentia. Ergo ipsa natura increata liber dici non potest.
AG6
Sed dicebat, quod quamvis in natura divina non sit aliqua differentia realis, est tamen ibi aliqua differentia
secundum rationem.
Sed contra, quod est secundum rationem solum, est in intellectu nostro tantum.
Si igitur differentia quam liber requirit, est solum secundum rationem, oportet quod sit tantum in intellectu
nostro liber vitae; et ita non erit aliquid increatum.
AG7
Praeterea, liber vitae videtur esse cognitio divina de salvandis. Cognitio autem salvandorum sub visionis scientia
continetur: cum igitur anima Christi in verbo omnia videat quae Deus cognoscit scientia visionis, videtur quod
etiam numerum electorum et omnes electos cognoscat. Ergo anima Christi liber vitae dici potest; et sic dicit
aliquid creatum.
AG8
Praeterea, Eccli., XXIV, 32, dicitur: haec omnia liber vitae. Glossa: id est novum et vetus testamentum. Sed
novum et vetus testamentum sunt quid creatum. Ergo liber vitae dicit quid creatum.
AG9
Praeterea, liber videtur ex eo dici quod in eo est aliquid scriptum. Scriptura autem aliquam difformitatem
requirit; unde et intellectus noster in sui principio propter sui puritatem comparatur tabulae in qua nihil est
scriptum. Sed divina natura est purior multo et simplicior quam intellectus noster. Ergo non potest dici liber.
AG10
Praeterea, liber est ad hoc ut in eo legatur. Sed non potest dici quod divina natura sit liber, quia ipse in seipso
legat; ut patet per Augustinum, qui dicit, quod non dicitur liber vitae, quia aliquid in seipso legat ad hoc quod
cognoscat in se quae prius nescivit. Similiter nec potest dici liber quia aliquis alius in eo legat: nullus enim potest
legere aliquid nisi ubi invenitur aliqua difformitas, sicut in charta non scripta nihil legitur propter sui
uniformitatem. Ergo divina natura increata liber dici non potest.
AG11
Praeterea, a libro non accipitur cognitio de rebus quasi a causa rerum, sed quasi a signo. Sed in Deo accipitur
notitia de rebus non quasi a signo, sed quasi a causa. Ergo liber vitae divina cognitio dici non potest.
AG12
Praeterea, nihil est signum sui ipsius.
Liber autem est signum veritatis. Ergo cum Deus sit ipsa veritas, non potest ipsemet liber dici.
AG13
Praeterea, alio modo est scientiae principium liber et magister. Sed sapientia omnis dicitur esse a Deo quasi a
magistro.
Non ergo quasi a libro.
AG14
Praeterea, alio modo repraesentantur res in speculo et in libro. Sed Deus dicitur speculum, sapientiae cap. VII,
26, propter hoc quod res omnes repraesentantur in ipso.
Ergo non potest vel debet dici liber.
138

