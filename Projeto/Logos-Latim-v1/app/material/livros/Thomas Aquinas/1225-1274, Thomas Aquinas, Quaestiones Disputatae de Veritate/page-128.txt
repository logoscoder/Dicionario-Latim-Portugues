Uno modo quantum ad primam rerum dispositionem, quae est secundum divinam sapientiam diversos gradus in
rebus constituentem; et sic non eodem modo se habet Deus ad omnia. Alio modo secundum quod iam rebus
dispositis providet; et sic similiter se habet ad omnia, in quantum omnibus aequaliter dat secundum suam
proportionem.
Ad primam autem rerum dispositionem pertinet totum hoc quod dictum est a Deo procedere secundum
simplicem voluntatem, inter quae etiam praeparatio gratiae computatur.
RA6
Ad sextum dicendum, quod ad bonitatem divinam pertinet, in quantum est infinita, ut de perfectionibus quas
unaquaeque res secundum suam naturam requirit, unicuique largiatur, secundum quod eius est capax; non autem
requiritur hoc de perfectionibus superadditis, inter quas est gloria et gratia; et ideo ratio non sequitur.
RA7
Ad septimum dicendum, quod propositum cordis Iacob praescitum a Deo, non fuit causa quare ei dare gratiam
voluit, sed fuit quoddam bonum ad quod Deus gratiam ei dandam ordinavit. Et ideo dicitur, quod ex proposito
cordis, quod ei patuit, eum dilexit, quia scilicet ad hoc eum dilexit ut tale propositum cordis haberet, vel quia
praevidit quod propositum cordis eius fuit ad gratiae susceptionem dispositio.
RA8
Ad octavum dicendum, quod in illis quae sunt secundum rationem debiti inter aliquos distribuenda, esset contra
rationem iustitiae distributivae, si aequalibus inaequalia darentur; sed in his quae ex liberalitate donantur, in
nullo iustitiae contradicit; possum enim uni dare, et alteri non dare, pro meae libitu voluntatis. Huiusmodi autem
est gratia; et ideo non est contra rationem iustitiae distributivae, si Deus proponat se daturum gratiam alicui, et
non alteri, nulla inaequalitate meritorum considerata.
RA9
Ad nonum dicendum, quod electio Dei qua unum reprobat et alterum eligit, rationabilis est; non tamen oportet
quod ratio electionis sit meritum; sed ratio electionis est divina bonitas. Ratio autem reprobationis est in
hominibus peccatum originale, ut Augustinus dicit, vel infuit hoc ipsum quod est non habere debitum ad hoc
quod eis gratia conferretur. Rationabiliter enim possum velle denegare aliquid alicui quod sibi non debetur.
RA10
Ad decimum dicendum, quod magister distinct. 41, L. I dicit illam auctoritatem esse retractatam ab august. In
suo simili.
Vel si debeat sustineri, referendum est ad effectum reprobationis et praedestinationis, qui habet aliquam causam
vel meritoriam vel dispositivam.
RA11
Ad undecimum dicendum, quod praescientia abusus gratiae, non fuit causa reprobationis in Iuda, nisi forte ex
parte effectus, quamvis Deus nulli volenti accipere gratiam eam deneget; sed hoc ipsum quod est velle accipere
gratiam, est nobis ex praedestinatione divina; unde non potest esse praedestinationis causa.
RA12
Ad duodecimum dicendum, quod quamvis meritum possit esse causa effectus praedestinationis, non tamen
potest esse praedestinationis causa.
RA13
Ad decimumtertium dicendum, quod licet illud a quo non convertitur consequentia, sit aliquo modo prius, non
tamen sequitur quod semper sit eo modo prius quo causa prius dicitur, sic enim coloratum esset causa hominis;
et propter hoc non sequitur quod praescientia sit causa praedestinationis.
RA14
Et per hoc patet solutio ad ultimum.
|a3 Articulus 3
TTA
Tertio quaeritur de certitudine praedestinationis.
TTB
Et videtur quod certitudinem non habeat.
AG1
Nulla enim causa cuius effectus variari potest habet certitudinem respectu effectus sui. Sed effectus
praedestinationis potest variari, quia ille qui est praedestinatus, potest non consequi praedestinationis effectum;
quod patet ex hoc quod Augustinus dicit, exponens illud quod habetur apocal., III, 11: tene quod habes ne alius
accipiat etc.: si, inquit, alius non est accepturus nisi iste perdiderit, certus est electorum numerus. Ex quo videtur
quod unus possit amittere, et alius accipere coronam, quae est praedestinationis effectus.
AG2
Praeterea, sicut res naturales subduntur divinae providentiae, ita et res humanae. Sed illi soli effectus naturales
certitudinaliter ex suis causis procedunt secundum ordinem divinae providentiae, quos necessario causae suae

128

