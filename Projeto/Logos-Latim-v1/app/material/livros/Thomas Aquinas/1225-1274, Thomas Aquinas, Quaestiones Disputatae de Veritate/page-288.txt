Ergo si prophetia habet immobilem veritatem, necesse est evenire illud quod prophetatum est; et sic prophetia
non erit de futuris contingentibus.
SC1
Sed contra. Est quod dicitur in Glossa in principio Psalterii: prophetia est divina inspiratio vel revelatio, rerum
eventus immobili veritate denuntians.
SC2
Praeterea, prophetia est divinae praescientiae signum, ut dicit Hieronymus.
Sed praescita, inquantum subsunt praescientiae, sunt necessaria. Ergo et prophetata, inquantum de illis est
prophetia; ergo prophetia habet immobilem veritatem.
SC3
Praeterea, scientia Dei potest esse immobilis de rebus mobilibus, quia a rebus ortum non habet. Sed similiter
cognitio prophetica non sumitur a rebus ipsis. Ergo prophetia habet immobilem veritatem de rebus mobilibus.
CO
Responsio. Dicendum, quod in prophetia duo est considerare; scilicet ipsas res prophetatas, et cognitionem quae
de illis habetur; et horum duorum invenitur diversus ordo originis.
Ipsae enim res prophetatae sunt immediate a causis mobilibus sicut a causis proximis, sed a causa immobili sicut
a causa remota; cognitio vero prophetica e converso est a divina praescientia sicut a causa proxima, a rebus vero
prophetatis non dependet sicut a causa, sed est solum sicut earum signum.
Omnis autem effectus in necessitate et contingentia sequitur causam proximam, et non causam primam. Unde res
ipsae prophetatae mobiles sunt; sed prophetica cognitio est immobilis, sicut et divina praescientia, a qua
derivatur ut exemplatum ab exemplari. Sicut enim ex hoc quod veritas intellectus est necessaria, sequitur quod
enuntiatio, quae est signum intellectus, habeat necessariam veritatem; ita ex hoc ipso quod divina praescientia est
immobilis, sequitur quod prophetia, quae est signum eius, immobilem habeat veritatem.
Quomodo autem praescientia Dei possit esse immobiliter vera de rebus mobilibus, dictum est in alia quaestione
de scientia Dei; unde non oportet hic repetere, cum immobilitas prophetiae tota dependeat ex immobilitate
divinae praescientiae.
RA1
Ad primum igitur dicendum, quod nihil prohibet aliquid inesse per accidens alicui secundum se sumpto, quod
eidem per se inest alio addito; sicut homini per accidens inest moveri, per se vero homini inquantum est currens.
Sic etiam et huic rei quae prophetatur, non per se competit esse immobilem, sed solum inquantum est prophetata;
unde convenienter in definitione prophetiae ponitur.
RA2
Ad secundum dicendum, quod prophetia comminationis omnino habet immobilem veritatem; non enim est de
eventibus rerum, sed de ordine causarum ad eventus, ut dictum est; et hunc ordinem esse quem propheta
praedicit, necessarium est, quamvis eventus quandoque non sequatur.
RA3
Ad tertium dicendum, quod consilium Dei dicitur ipsa aeterna Dei dispositio, quae nunquam variatur propter
quod dicit Gregorius, quod Deus nunquam mutat consilium.
Sententia vero dicitur hoc ad quod aliquae causae sunt ordinatae. Sententiae enim in iudiciis ex causarum meritis
proferuntur.
Quandoque autem hoc ad quod causae sunt ordinatae, est etiam a Deo ab aeterno dispositum: et tunc idem est
Dei consilium et sententia.
Quandoque vero ad aliquid ordinatae sunt causae, quod non est a Deo ab aeterno dispositum: et tunc Dei
consilium et sententia feruntur ad diversa. Ergo ex parte sententiae, quae respicit causas inferiores, invenitur
mutabilitas; sed ex parte consilii invenitur semper immutabilitas.
Prophetae vero revelatur quandoque sententia consilio conformis: et tunc prophetia habet immobilem veritatem
etiam quantum ad eventum. Quandoque vero revelatur sententia consilio non conformis: et tunc habet
immobilem veritatem quantum ad ordinem, et non quantum ad eventum, ut dictum est.
RA4
Ad quartum dicendum, quod immobilitas prophetiae est ex parte speculi aeterni, non quod rebus prophetatis
necessitatem imponat; sed quia prophetiam facit necessariam esse de rebus contingentibus, sicut et ipsa est.
RA5
Ad quintum dicendum, quod posito quod aliquid sit secundum praescientiam prophetatum, quamvis illud non
esse in se sit possibile, tamen incompossibile posito huic, scilicet quod dicitur esse praescitum; quia ex hoc ipso
quod praescitum ponitur, ponitur ita futurum esse, cum praescientia ipsum eventum respiciat.
RA6
Ad sextum dicendum, quod veritas propositionis sequitur conditionem rei, quando scientia veritatem proponentis
ex rebus oritur.
Sic autem non est in proposito.
RA7
288

