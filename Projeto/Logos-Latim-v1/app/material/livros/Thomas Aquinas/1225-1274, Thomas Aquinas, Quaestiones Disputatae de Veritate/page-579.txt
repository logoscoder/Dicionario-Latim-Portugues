Ad decimum dicendum, quod posse causare gratiam pertinet ad potentiam simpliciter infinitam, in quantum est
potentiae instituentis naturam, quae est infinita; et ideo ista duo non sunt compossibilia, quod aliquis possit dare
gratiam, et alia facere non possit.
RA11
Ad undecimum dicendum, quod ad gloriam regis pertinet potentia militum talis et tanta, quae eos ab eius
subiectione non subtrahat; non autem si per potentiam ab eius subiectione auferrentur. Per potentiam autem
conferendi gratiam creatura Deo aequaretur utpote habens potentiam infinitam. Unde divinae gloriae derogaret,
si aliqua creatura talem potentiam haberet.
RA12
Ad duodecimum dicendum, quod auditus non est causa sufficiens fidei; quod patet ex hoc quod multi audiunt qui
non credunt. Sed causa fidei est ille qui facit credentem assentire his quae dicuntur. Non autem ad assentiendum
cogitur aliqua necessitate rationis, sed voluntate; et ideo homo exterius annuntians non causat fidem, sed Deus,
qui solus voluntatem potest mutare. Causat autem fidem in credente inclinando voluntatem, et illustrando
intellectum fidei, ut non repugnet his quae a praedicatore proponuntur. Praedicator autem se habet sicut
disponens exterius ad fidem.
RA13
Ad decimumtertium dicendum, quod illud quod meum est sicut possessio, possum alii dare: non autem quod
meum est sicut forma inhaerens; non enim dare colorem vel quantitatem meam alteri possum. Sic autem gratia
hominis est, et non primo modo.
RA14
Ad decimumquartum dicendum, quod praelatus quamvis non possit dare gratiam subdito, potest tamen cooperari
ad hoc quod gratia alicui detur, vel data non perdatur, admonendo vel corrigendo; et ratione huius, rationem
reddere tenetur de animabus subditorum.
RA15
Ad decimumquintum dicendum, quod ministri regis temporalis non conciliant regis gratiam alicui nisi per
modum intercessionis.
Et sic ministri Dei possunt divinam gratiam alicui peccatori conciliare, precibus impetrando, non autem effective
causando.
RA16
Ad decimumsextum dicendum, quod manus impositio non causat spiritus sancti adventum; sed simul cum manus
impositione spiritus sanctus advenit. Unde non dicitur in textu, quod apostoli imponentes manus, darent spiritum
sanctum, sed quod imponebant manus, et illi accipiebant spiritum sanctum.
Si tamen impositio manuum dicatur aliquo modo causa acceptionis spiritus sancti per modum quo sacramenta
sunt causa gratiae, ut post dicetur, hoc non habebit manus impositio in quantum est ab homine, sed ex
institutione divina.
RA17
Ad decimumseptimum dicendum, quod opinio magistri non tenetur hic communiter, ut scilicet potestas creandi
et iustificandi possit creaturae conferri; quamvis etiam magister non dicat quod potestas iustificandi per
auctoritatem possit creaturae conferri, sed solum per ministerium.
Nec tamen sequitur, si communicabilis est creaturae, quod sit communicata. Cum enim dicitur quod omne quod
est creaturae communicabile, est ei communicatum, intelligendum est de illis quae natura eius requirit; non
autem de illis quae possunt esse naturalibus superaddita ex sola liberalitate divina; de his enim non apparet
invidia, si non conferantur: et ideo non est simile de filio.
Nam de ratione filiationis est ut filius habeat naturam generantis. Unde, si Deus pater plenitudinem suae naturae
filio non communicaret, videretur vel ad impotentiam vel ad invidiam pertinere; et praecipue secundum eos qui
dicebant, quod pater filium necessitate naturae generat.
RA18
Ad decimumoctavum dicendum, quod verbum dionysii non est intelligendum quod infima fini ultimo
coniungantur virtute causarum mediarum; sed quia causae mediae disponunt ad hanc coniunctionem, vel per
illuminationem, vel quocumque alio ministerio.
RA19
Ad decimumnonum dicendum, quod potestas illa data est apostolis ad expellendum Daemones a corporibus,
quod constat esse minus quam expellere peccatum ab anima. Nec iterum datum est eis ut propria virtute
Daemones expellerent, sed per invocationem nominis Christi impetrando per orationem: quod patet ex hoc quod
dicitur Marc. XVI, 17: in nomine meo Daemonia eiicient.
RA20
Ad vigesimum dicendum, quod sacerdos legalis nec etiam per modum ministerii ad gratiae collationem operatur,
nisi remote per exhortationem et doctrinam. Sacramenta enim veteris legis, quorum erat minister, gratiam non
conferebant, sicut conferunt sacramenta novae legis, quorum est minister sacerdos evangelicus; unde
sacerdotium novum est dignius veteri, ut probat apostolus in epistola ad Hebr..
579

