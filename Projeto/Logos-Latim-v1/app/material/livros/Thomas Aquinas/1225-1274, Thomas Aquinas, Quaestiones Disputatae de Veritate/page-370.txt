Praeterea, nullus ligatur nisi ex aliquo superiori. Sed conscientia hominis non est superior quam ipse homo. Ergo
homo ex sua conscientia non ligatur.
AG4
Praeterea, eiusdem est ligare et solvere.
Sed conscientia non sufficit ad hominem absolvendum.
Ergo nec etiam ad ligandum.
SC1
Sed contra. Eccle., VII, 23: scit conscientia tua; Glossa: qua iudice nemo nocens absolvitur. Sed praeceptum
iudicis obligat. Ergo et conscientiae dictamen ligat.
SC2
Praeterea, super illud Rom., XIV, 23: omne quod non est ex fide etc., dicit Origenes: vult apostolus ut nihil
dicam, nihil cogitem, nihil agam, nisi secundum conscientiam. Ergo conscientia ligat.
CO
Responsio. Dicendum, quod conscientia procul dubio ligat.
Ad videndum autem quomodo liget, sciendum est, quod ligatio metaphorice a corporalibus ad spiritualia
assumpta, necessitatis impositionem importat. Ille enim qui ligatus est, necessitatem habet consistere in loco ubi
ligatus est, et aufertur ei potestas ad alia divertendi. Unde patet quod ligatio non habet locum in illis quae ex se
necessaria sunt: non enim possumus dicere ignem esse ligatum ad hoc quod sursum feratur, quamvis necesse sit
sursum ipsum ferri. Sed in his tantum necessariis ligatio locum habet quibus ab alio necessitas imponitur.
Est autem duplex necessitas quae ab alio agente imponi potest.
Una quidem coactionis, per quam aliquis absolute necesse habet hoc facere ad quod determinatur ex actione
agentis; alias coactio non proprie diceretur: sed magis inductio.
Alia vero necessitas est conditionata, scilicet ex suppositione finis; sicut imponitur alicui necessitas ut si non
fecerit hoc, non consequatur suum praemium.
Prima quidem necessitas, quae est coactionis, non cadit in motibus voluntatis, sed solum in corporalibus rebus,
eo quod voluntas naturaliter est a coactione libera.
Sed secunda necessitas voluntati imponi potest; ut scilicet necessarium sit ei hoc eligere, si hoc bonum debeat
consequi, vel si hoc malum debeat evitare. Carere enim malo in idem computatur cum habere bonum in talibus,
ut patet per Philosophum in V ethicorum.
Sicut autem necessitas coactionis imponitur rebus corporalibus per aliquam actionem, ita etiam ista necessitas
conditionata imponitur voluntati per aliquam actionem. Actio autem qua voluntas movetur, est imperium
regentis et gubernantis.
Unde Philosophus dicit, in V metaph., quod rex est principium motus per suum imperium.
Ita igitur se habet imperium alicuius imperantis ad ligandum in rebus voluntariis illo modo ligationis qui
voluntati accidere potest, sicut se habet actio corporalis ad ligandum res corporales necessitate coactionis.
Actio autem corporalis agentis numquam inducit necessitatem in rem aliam nisi per contactum ipsius actionis ad
rem in quam agitur; unde nec ex imperio alicuius regis vel Domini ligatur aliquis, nisi imperium attingat ipsum
cui imperatur; attingit autem eum per scientiam.
Unde nullus ligatur per praeceptum aliquod nisi mediante scientia illius praecepti.
Et ideo ille qui non est capax notitiae praecepti, non ligatur praecepto; nec aliquis ignorans praeceptum dicitur
esse ligatus ad praeceptum faciendum, nisi quatenus tenetur scire praeceptum.
Si autem non teneatur scire, nec sciat, nullo modo ex praecepto ligatur.
Sicut igitur in corporalibus agens corporale non agit nisi per contactum, ita in spiritualibus praeceptum non ligat
nisi per scientiam.
Et ideo, sicut est eadem vis qua tactus agit, et qua virtus agentis agit, cum tactus non agat nisi per virtutem
agentis, nec virtus agentis nisi mediante tactu; ita etiam eadem vis est qua praeceptum ligat et qua scientia ligat:
cum scientia non liget nisi per virtutem praecepti, nec praeceptum nisi per scientiam.
Unde, cum conscientia nihil aliud sit quam applicatio notitiae ad actum, constat quod conscientia ligare dicitur in
VI praecepti divini.
RA1
Ad primum igitur dicendum, quod homo non facit sibi legem; sed per actum suae cognitionis, qua legem ab alio
factam cognoscit, ligatur ad legem implendam.
RA2
Ad secundum dicendum, quod consilium dupliciter dicitur.
Quandoque enim consilium nihil est aliud quam actus rationis inquirentis de agendis; et hoc consilium hoc modo
se habet ad electionem sicut syllogismus vel quaestio ad conclusionem, ut patet per Philosophum in III ethicor..
Hoc autem modo acceptum consilium non dividitur contra praeceptum: quia de his quae sunt in praecepto etiam
consiliamur in hunc modum; unde ex tali consilio contingit aliquem obligari. Sic autem dictum consilium
invenitur in conscientia quantum ad unum modum applicationis; cum scilicet inquiritur de agendo.

370

