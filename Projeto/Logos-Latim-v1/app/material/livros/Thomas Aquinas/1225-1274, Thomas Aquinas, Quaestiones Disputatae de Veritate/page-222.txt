Et ideo alii non ponentes formas sensibilium separatas, sed intelligentias tantum, quas nos Angelos dicimus,
posuerunt originem nostrae scientiae totaliter ab huiusmodi substantiis separatis esse. Unde Avicenna voluit,
quod sicut formae sensibiles non acquiruntur in materia sensibili nisi ex influentia intelligentiae agentis, ita nec
formae intelligibiles humanis mentibus imprimuntur nisi ex intelligentia agente, quae non est pars animae, sed
substantia separata, ut ipse ponit. Indiget tamen anima sensibus quasi excitantibus et disponentibus ad scientiam;
sicut agentia inferiora praeparant materiam ad suscipiendum formam ab intelligentia agente.
Sed ista etiam opinio non videtur rationabilis: quia secundum hoc non esset necessaria dependentia inter
cognitionem mentis humanae et virtutes sensitivas; cuius contrarium manifeste apparet: tum ex hoc quod
deficiente sensu deficit scientia de suis sensibilibus, tum etiam ex hoc quod mens nostra non potest actu
considerare etiam ea quae habitualiter scit, nisi formando aliqua phantasmata; unde etiam laeso organo
phantasiae impeditur consideratio.
Et praeterea praedicta positio tollit proxima rerum principia, si omnia inferiora ex substantia separata immediate
formas consequuntur tam intelligibiles quam sensibiles.
Alia opinio fuit ponentium nostrae scientiae originem totaliter a causa interiori esse: quae etiam in duas sectas
dividitur.
Quidam enim posuerunt humanas animas in seipsis continere omnium rerum notitiam; sed per coniunctionem ad
corpus praedictam notitiam obtenebrari. Et ideo dicebant nos indigere sensibus et studio, ut impedimenta
scientiae tollerentur; dicentes, addiscere, nihil aliud esse quam reminisci; sicut etiam manifeste apparet quod ex
his quae audimus vel videmus, reminiscimur ea quae prius sciebamus.
Sed haec positio non videtur etiam rationabilis.
Si enim coniunctio animae ad corpus sit naturalis, non potest esse quod per eam totaliter naturalis scientia
impediretur: et ita, si haec opinio vera esset, non pateremur omnimodam ignorantiam eorum quorum sensum non
habemus.
Esset autem opinio consona illi positioni quae ponit animas ante corpora fuisse creatas, et postmodum corporibus
unitas; quia tunc compositio corporis et animae non esset naturalis, sed accidentaliter proveniens ipsi animae.
Quae quidem opinio et secundum fidem et secundum Philosophorum sententias reprobanda iudicatur.
Alii vero dixerunt, quod anima sibi ipsi est scientiae causa: non enim a sensibilibus scientiam accipit quasi per
actionem sensibilium aliquo modo similitudines rerum ad animam perveniant; sed ipsa anima ad praesentiam
sensibilium in se similitudines sensibilium format.
Sed haec etiam positio non videtur totaliter rationabilis.
Nullum enim agens, nisi secundum quod est actu, agit; unde si anima in se format omnium rerum similitudines,
oportet quod ipsa in se actu habeat illas similitudines rerum; et sic redibit in praedictam opinionem, quae ponit
omnium rerum scientiam animae humanae naturaliter insitam esse.
Et ideo prae omnibus praedictis positionibus rationabilior est sententia Philosophi, qui ponit scientiam mentis
nostrae partim ab intrinseco et partim ab extrinseco esse; non solum a rebus a materia separatis, sed etiam ab
ipsis sensibilibus. Cum enim mens nostra comparatur ad res sensibiles quae sunt extra animam, invenitur se
habere ad eas in duplici habitudine.
Uno modo ut actus ad potentiam: inquantum, scilicet, res quae sunt extra animam sunt intelligibiles in potentia.
Ipsa vero mens est intelligibilis in actu; et secundum hoc ponitur in anima intellectus agens, qui faciat
intelligibilia in potentia esse intelligibilia in actu.
Alio modo ut potentia ad actum: prout scilicet in mente nostra formae rerum determinatae, sunt in potentia
tantum, quae in rebus extra animam sunt in actu; et secundum hoc ponitur in anima nostra intellectus possibilis,
cuius est recipere formas a rebus sensibilibus abstractas, factas intelligibiles in actu per lumen intellectus agentis.
Quod quidem lumen intellectus agentis in anima procedit, sicut a prima origine, a substantiis separatis et
praecipue a Deo.
Et secundum hoc, verum est quod scientiam mens nostra a sensibilibus accipit; nihilominus tamen ipsa anima in
se similitudines rerum format, inquantum per lumen intellectus agentis efficiuntur formae a sensibilibus
abstractae intelligibiles actu, ut in intellectu possibili recipi possint. Et sic etiam in lumine intellectus agentis
nobis est quodammodo originaliter omnis scientia originaliter indita, mediantibus universalibus conceptionibus,
quae statim lumine intellectus agentis cognoscuntur, per quas sicut per universalia principia iudicamus de aliis, et
ea praecognoscimus in ipsis.
Ut secundum hoc etiam illa opinio veritatem habeat quae ponit, nos ea quae addiscimus, ante in notitia habuisse.
RA1
Ad primum igitur dicendum, quod formae sensibiles, vel a sensibilibus abstractae, non possunt agere in mentem
nostram, nisi quatenus per lumen intellectus agentis immateriales redduntur, et sic efficiuntur quodammodo
homogeneae intellectui possibili in quem agunt.
RA2
Ad secundum dicendum, quod circa idem virtus superior et inferior operantur, non similiter, sed superior
sublimius; unde et per formam quae a rebus recipitur, sensus non ita efficaciter rem cognoscit sicut intellectus:
sed sensus per eam manuducitur in cognitionem exteriorum accidentium; intellectus vero pervenit ad nudam
222

