Sed quia non videbatur conveniens quod operatio infinita creaturae finitae attribueretur, nec hoc possit esse sine
operatione infinita ut omnia videantur quae Deus potest facere; ideo quidam dixerunt, quod anima Christi actu
non videt omnia quae Deus potest facere, videt tamen in habitu.
Ita enim perfecte verbum cognoscit, ut quidquid velit cognoscere, convertendo se ad verbum, eius cognitionem
in verbo accipiat; quamvis non semper omnia speculetur in actu quae in verbo cognoscere potest.
Sed istud non videtur verum: quia anima Christi, et quilibet beatus, quantum ad visionem beatam, qua videt
verbum et res in verbo, non patitur successionem in intelligendo, quia secundum Augustinum in XIV de trinitate,
in patria non erunt volubiles cogitationes. Unde oportet ponere, quod anima Christi omnia quae habitu videt in
verbo, actu etiam in eo videat; et huic consonat dictum Philosophi, qui vult felicitatem non esse secundum
habitum tantum, sed secundum actum.
Et praeterea sicut est inconveniens ponere operationem creatam unam extendentem se ad omnia quae Deus
potest facere, ita etiam est inconveniens ponere respectu eorumdem habitum creatum.
Et ideo dicendum secundum alios, quod anima Christi non cognoscit omnia quae Deus potest facere.
Cuius ratio est, quia in cognoscendo duo sunt consideranda: id quod cognoscitur, et modus cognoscendi.
In quorum uno contingit quandoque aliquos convenire qui in altero differunt: sicut cum unum et idem est quod a
diversis cognoscitur; ab uno tamen minus, et ab altero magis.
Illud autem quod per se offertur ad cognoscendum, pertinet ad id quod cognoscitur.
Quod autem in alio cognoscitur, pertinet ad modum cognoscendi eius in quo cognoscitur; sicut si aliquis
cognoscat aliquod principium, et in eo accipiat cognitionem aliquarum conclusionum, illarum conclusionum
cognitio dependet ex modo cognoscendi principium.
Quanto enim aliquis principium perfectius cognoscit, tanto conclusiones plures in eo intuetur; sed
quantumcumque tenuiter principium cognoscat, semper tamen substantia ipsius principii remanet ei cognita; et
ideo eius cognitio non determinat aliquem modum cognoscendi, sicut determinabat cognitio conclusionum quae
in eo cognoscebantur.
Et inde est quod eorum quibus offertur unum principium, omnes ipsam substantiam principii cognoscunt, non
autem aequales numero vel easdem conclusiones; sed in hoc differunt, sicut et in modo cognoscendi principium.
Omnes autem qui Deum per essentiam vident dicuntur totam essentiam Dei videre: quia nihil est essentiae quod
ab aliquo eorum non sit visum, cum essentia divina partem non habeat. Non tamen omnes eam totaliter vident,
sed ipse solus se totaliter videt, ut scilicet modus cognoscentis adaequetur modo rei cognitae: quanta enim est
cognoscibilitas divinae essentiae, tanta est efficacia divini intellectus in cognoscendo. Non autem hoc potest dici
de aliquo intellectu creato. Et ideo nullus intellectus creatus pertingit ad hoc ut ita perfecte videat divinam
essentiam sicut ipsa visibilis est: ratione cuius nullus intellectus creatus eam comprehendere potest; sed inter
intellectus creatos unus alio perfectius divinam essentiam videt.
Et ita patet, quod ex quo cognoscere aliquid in verbo dependet ex modo cognitionis verbi; sicut impossibile est
quod pertingat ad perfectum modum cognoscendi verbum ut cognoscibile est aliquis intellectus creatus; ita
impossibile est ut aliquis intellectus creatus cognoscat omnia quae in verbo cognosci possunt; et haec sunt omnia
quae Deus potest facere.
Unde impossibile est quod anima Christi sciat omnia quae Deus potest facere, sicut impossibile est quod
comprehendat virtutem divinam.
Tunc enim unaquaeque res comprehenditur, quando eius definitio scitur; definitio enim est terminus
comprehendens rem. Cuiuslibet autem virtutis definitio sumitur ex his ad quae virtus se extendit. Unde, si anima
Christi sciret omnia ad quae virtus Dei se extendit, comprehenderet omnino virtutem Dei; quod est omnino
impossibile.
RA1
Ad primum igitur dicendum, quod quidquid Deus potest facere, est minus quam ipse Deus; et facilius posset ab
anima Christi cognosci, si animae Christi per se offerretur quidquid Deus potest facere, sicut per se ei
praesentatur ipse Deus. Nunc autem ea quae Deus potest facere, vel quae fecit, non offeruntur animae Christi in
seipsis, sed in verbo; unde ratio non procedit.
RA2
Ad secundum dicendum, quod semper illud per quod alterum cognoscitur, se habet in ratione magis noti; et ideo,
quamvis secundum aliquem modum cognoscendi, creatura sit magis nota quoad nos quam Deus; tamen in illo
modo cognitionis quo res videntur in verbo, ipsum verbum est magis notum quam res visae in verbo. Unde ratio
non sequitur.
RA3
Ad tertium dicendum, quod virtus dupliciter considerari potest: vel quantum ad ipsam substantiam virtutis; et sic
anima Christi videt totam divinam virtutem, sicut et totam essentiam; vel quantum ad ea ad quae se extendit
virtus, ex quibus etiam quantitas virtutis consideratur: et sic non videt totam virtutem, quia hoc esset
comprehendere virtutem, ut dictum est.
RA4

415

