Ad septimum dicendum, quod quamvis universale habeat esse in intellectu, tamen ens in intellectu est in plus
quam universale; et ideo in processu est fallacia consequentis.
RA8
Ad octavum dicendum, quod per illam speciem a materia depuratam quam intellectus Angeli penes se habet,
intelligit etiam materiales conditiones rei, ut ex dictis, in corp. Art., patet.
RA9
Ad nonum dicendum, quod intellectus Angeli per speciem quam apud se habet, cognoscit singulare non solum in
sua substantia, sed etiam secundum omnia accidentia eius; et ideo cognoscit cuicumque accidenti singulare
variatum subsit; et sic variatio singularis certitudinem cognitionis angelicae non tollit.
RA10
Ad decimum, patet responsio ex dictis.
RA11
Ad undecimum dicendum, quod mensura, inquantum est principium cognoscendi mensuratum est unius generis
cum mensurato, sed non simpliciter; sicut patet quod ulna est mensura panni, et non convenit cum eo nisi in
quantitate: sic enim est mensura eius.
Sic etiam et forma intellectus angelici non oportet quod conveniat cum singulari extra animam existente,
secundum modum existendi; cum singulare sit materialiter, et forma praedicta sit immaterialis.
RA12
Ad duodecimum dicendum, quod sancti qui sunt in gloria, cognoscunt in verbo ea quae hic aguntur, ut manifeste
Gregorius dicit in moralibus; verbum autem Augustini intelligendum est quantum ad naturalem condicionem nec
est simile de Angelo et anima: quia Angelus naturaliter habet formas sibi a creatione inditas, quibus singularia
cognoscit.
RA13
Ad decimumtertium dicendum, quod formae intellectus angelici neque sunt singulares, sicut formae
imaginationis vel sensus, cum sint penitus immateriales; neque sunt hoc modo universales sicut formae
intellectus nostri, quibus non nisi natura universalis repraesentatur; sed in se immateriales existentes, exprimunt
et demonstrant universalem naturam, et particulares conditiones.
|a12 Articulus 12
TTA
Duodecimo quaeritur utrum Angeli cognoscant futura.
TTB
Et videtur quod sic.
AG1
Angeli enim cognoscunt res per formas innatas. Sed formae illae aequaliter se habent ad praesentia et futura.
Ergo cum Angeli praesentia cognoscant, cognoscent similiter et futura.
AG2
Praeterea, boetius, in V de consolatione, hanc causam assignat quare Deus futura contingentia infallibiliter
praescire potest, quia eius visio est tota simul, cum aeternitate mensuretur.
Sed visio beata est tota simul, cum aeternitate participata mensuretur. Ergo Angeli beati futura contingentia
cognoscunt.
AG3
Praeterea, Gregorius IV dialogorum dicit, quod anima cum recedat a nexibus corporis, VI subtilitatis naturae
cognoscit futura. Sed Angelus est maxime a nexibus corporis absolutus, et est subtilissimae naturae. Ergo
cognoscunt futura.
AG4
Praeterea, intellectus possibilis animae nostrae est in potentia ad omnia cognoscenda, et ita ad cognoscenda
futura. Sed potentia intellectus angelici est tota terminata per formas innatas, ut supra, art. 4 et 8 huius quaest.,
dictum est. Ergo ipsi habent notitiam de futuris.
AG5
Praeterea, quicumque habet providentiam super aliquem, debet habere et praescientiam eorum quae ad ipsum
spectant. Sed Angeli habent curam et providentiam de nobis per officium custodiae. Ergo ipsi cognoscunt ea
quae nobis sunt futura.
AG6
Praeterea, intellectus angelicus excedit intellectum humanum. Sed intellectus humanus cognoscit futura quae
habent causas determinatas in natura. Ergo angelicus cognoscit futura contingentia ad utrumlibet quae non
habent aliquas causas determinatas; ergo, etc..
AG7
Praeterea, propter hoc nos aliter nos habemus ad cognoscenda praesentia et futura, quia cognitionem a rebus
accipimus; unde oportet res cognitas praeexistere scientiae nostrae.
181

