Praeterea, Augustinus dicit in VI de trinitate, quod filius est ars patris plena omnium rationum viventium. Sed
rationes illae nihil aliud sunt quam ideae. Ergo, ideae sunt in Deo.
SC10
Praeterea, secundum Augustinum, duplex est modus cognoscendi res; scilicet per essentiam, et per
similitudinem. Sed Deus non cognoscit res per earum essentiam, quia sic cognoscuntur solum illa quae sunt in
cognoscente per sui essentiam. Ergo, cum scientiam de rebus habeat, ut ex praedictis, patet, relinquitur quod
sciat res per earum similitudines; et sic idem quod prius.
CO
Responsio. Dicendum, quod, sicut dicit Augustinus in Lib. Lxxxiii quaestion., ideas Latine possumus vel formas,
vel species dicere, ut verbum ex verbo transferre videamur.
Forma autem alicuius rei potest dici tripliciter.
Uno modo a qua formatur res, sicut a forma agentis procedit effectus formatio. Sed quia non est de necessitate
actionis ut effectus pertingant ad completam rationem formae agentis, cum frequenter deficiant, maxime in
causis aequivocis; ideo forma a qua formatur aliquid, non dicitur esse idea vel forma.
Alio modo dicitur forma alicuius secundum quam aliquid formatur, sicut anima est forma hominis, et figura
statuae est forma cupri; et quamvis forma, quae est pars compositi, vere dicatur esse illius forma, non tamen
consuevit dici eius idea; quia videtur hoc nomen idea significare formam separatam ab eo cuius est forma.
Tertio modo dicitur forma alicuius ad quam aliquid formatur; et haec est forma exemplaris, ad cuius imitationem
aliquid constituitur; et in hac significatione consuetum est nomen ideae accipi, ut idem sit idea quod forma quam
aliquid imitatur.
Sed sciendum, quod aliquid potest imitari aliquam formam dupliciter.
Uno modo ex intentione agentis; sicut pictura ad hoc fit a pictore ut imitetur aliquem cuius figura depingitur:
aliquando vero talis praedicta imitatio per accidens praeter intentionem, et a casu fit; sicut frequenter pictores a
casu faciunt imaginem alicuius, de quo non intendunt.
Quod autem aliquam formam imitatur a casu, non dicitur ad illam formari, quia ly ad videtur importare ordinem
ad finem; unde, cum forma exemplaris, vel idea, sit ad quam formatur aliquid, oportet quod formam exemplarem
vel ideam aliquid imitetur per se, et non per accidens.
Videmus etiam quod aliquid propter finem dupliciter operatur.
Uno modo ita quod ipsum agens determinat sibi finem, sicut est in omnibus agentibus per intellectum: aliquando
autem agenti determinatur finis ab alio principali agente; sicut patet in motu sagittae, quae movetur ad finem
determinatum, sed hic finis determinatur ei a proiiciente; et similiter operatio naturae, quae est ad determinatum
finem, praesupponit intellectum, praestituentem finem naturae, et ordinantem ad finem illum naturam, ratione
cuius omne opus naturae dicitur esse opus intelligentiae.
Si ergo aliquid fiat ad imitationem alterius per agens quod non determinat sibi finem, non ex hoc forma imitata
habebit rationem exemplaris vel ideae. Non enim dicimus quod forma hominis generantis sit idea vel exemplar
hominis generati; sed solum hoc dicimus quando agens propter finem determinat sibi finem, sive illa forma sit in
agente, sive extra agentem. Dicimus enim formam artis in artifice esse exemplar vel ideam artificiati; et similiter
etiam formam quae est extra artificem, ad cuius imitationem artifex aliquid facit.
Haec ergo videtur esse ratio ideae, quod idea sit forma quam aliquid imitatur ex intentione agentis, qui
praedeterminat sibi finem.
Secundum hoc ergo patet quod illi qui ponebant omnia casu accidere, non poterant ideam ponere. Sed haec
opinio a philosophis reprobatur; quia quae sunt a casu, non se habent eodem modo nisi ut in paucioribus: naturae
autem cursum videmus semper eodem modo progredi, aut ut in pluribus.
Similiter etiam secundum eos qui posuerunt quod a Deo procedunt omnia per necessitatem naturae, et non per
arbitrium voluntatis, non possunt ponere ideas: quia ea quae ex necessitate naturae agunt, non praedeterminant
sibi finem. Sed hoc esse non potest; quia omne quod agit propter finem si non determinat sibi finem,
determinatur ei finis ab alio superiore; et sic erit aliqua causa eo superior: quod non potest esse, quia omnes
loquentes de Deo intelligunt eum esse causam primam entium.
Et ideo Plato refugiens epicuri opinionem, qui ponebat omnia casu accidere, et empedoclis et aliorum qui
ponebant omnia accidere ex necessitate naturae, posuit ideas esse. Et hanc etiam rationem ponendi ideas, scilicet
propter praedefinitionem operum agendorum, innuit dionysius in V cap.
De divinis nominibus, dicens: exemplaria dicimus in Deo existentium rationes substantificas, et singulariter
praeexistentes: quas theologia praedefinitiones vocat, et divinas et bonas voluntates existentium
praedeterminativas et effectivas: secundum quas supersubstantialis essentia omnia praedefinivit et produxit. Sed
quia forma exemplaris vel idea habet quodammodo rationem finis, et ab ea accipit artifex formam qua agit si sit
extra ipsum; non est autem conveniens ponere Deum agere propter finem alium a se, et accipere aliunde, unde sit
sufficiens ad agendum; ideo non possumus ponere ideas esse extra Deum, sed in mente divina tantum.
RA1

68

