aliis animalibus providit, data est homini ratio, per quam et necessaria huius vitae sibi praeparare potest, et
disponere se ad recipienda divinitus auxilia futurae vitae.
RA6
Ad sextum dicendum, quod esse credulum in vitium sonat, quia designat superfluitatem in credendo, sicut esse
bibulum superfluitatem in bibendo. Ille autem qui credit Deo, non excedit modum in credendo, quia ei non potest
nimis credi; unde ratio non sequitur.
RA7
Ad septimum dicendum, quod per apostolos et prophetas nunquam divinitus dicitur aliquid quod sit contrarium
his quae naturalis ratio dictat. Dicitur tamen aliquid quod comprehensionem rationis excedit; et pro tanto videtur
rationi repugnare, quamvis non repugnet; sicut et rustico videtur repugnans rationi quod sol sit maior terra et
quod diameter sit asimeter costae; quae tamen sapienti rationabilia apparent.
RA8
Ad octavum dicendum, quod fides evacuatur in gloria propter id quod est imperfectionis in ipsa: et secundum
hoc habet aliquam oppositionem ad perfectionem gloriae; sed quantum ad id quod est cognitionis in fide, est
necessaria ad salutem. Hoc enim non est inconveniens ut aliqua imperfecta quae ordinantur ad perfectionem
finis, cessent fine veniente, sicut motus veniente quiete, quae est eius finis.
RA9
Ad nonum dicendum, quod fides non destruit rationem, sed excedit eam et perficit, ut dictum est.
RA10
Ad decimum dicendum, quod haereticus non habet habitum fidei, etiamsi unum solum articulum discredat;
habitus enim infusi per unum actum contrarium tolluntur. Fidei etiam habitus hanc efficaciam habet, ut per
ipsum intellectus fidelis detineatur ne contrariis fidei assentiat; sicut et castitas refrenat a contrariis castitati.
Quod autem haereticus aliqua credat quae sunt supra naturalem cognitionem, non est ex aliquo habitu infuso,
quia ille habitus dirigeret eum in omnia credibilia aequaliter; sed est ex quadam aestimatione humana, sicut
etiam Pagani aliqua supra naturam credunt de Deo.
RA11
Ad undecimum dicendum, quod omnia media per quae ad nos fides venit, suspicione carent. Prophetis enim et
apostolis credimus ex hoc quod Deus eis testimonium perhibuit miracula faciendo, ut dicitur Marc., cap. XVI,
20: sermonem confirmante sequentibus signis. Successoribus autem apostolorum et prophetarum non credimus
nisi in quantum nobis ea annuntiant quae illi in scriptis reliquerunt.
RA12
Ad duodecimum dicendum, quod duplex est difficultas: quaedam ex ipsius conditione operis; et talis difficultas
operatur ad meritum; alia est ex indispositione vel tarditate voluntatis; et talis potius diminuit meritum; et hanc
aufert habitus, et non primam.
RA13
Ad decimumtertium dicendum, quod potentiae naturales sunt determinatae ad unum, et non indigent habitu
determinante, sicut rationabiles, quae sunt ad opposita.
|a11 Articulus 11
TTA
Undecimo quaeritur (utrum) sit necessarium explicite credere.
TTB
Et videtur quod non.
AG1
Illud enim non est ponendum, quo posito sequitur inconveniens. Sed si ponamus quod sit necessarium ad
salutem quod aliquid explicite credatur, sequitur inconveniens.
Possibile est enim aliquem nutriri in silvis, vel etiam inter lupos; et talis non potest explicite aliquid de fide
cognoscere. Et sic erit aliquis homo qui de necessitate damnabitur.
Quod est inconveniens; et sic non videtur quod sit necessarium explicite aliquid credere.
AG2
Praeterea, ad illud quod non est in potestate nostra, non tenemur. Sed ad hoc quod explicite aliquid credamus,
indigemus auditu interiori vel exteriori: fides enim est ex auditu, ut dicitur Rom., X, 17: et audire non est in
potestate alicuius, nisi sit qui loquatur.
Et sic non est de necessitate salutis quod aliquid explicite credatur.
AG3
Praeterea, illa quae sunt subtilissima, non sunt rudibus tradenda. Sed nulla sunt subtiliora et altiora his quae
rationem excedunt, qualia sunt articuli fidei. Ergo talia non sunt populo tradenda. Et sic non omnes saltem
tenentur, ad explicite aliquid credendum.
AG4
Praeterea, homo non tenetur ad cognoscendum illud quod etiam Angeli nesciunt.
335

