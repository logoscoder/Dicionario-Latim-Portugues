ambulare sine hoc quod ei dotem agilitatis tribueret; ita potest mentem ad hoc perducere ut divinae essentiae
uniatur in statu viae, modo illo quo unitur sibi in patria, sine hoc quod a lumine gloriae perfundatur.
Cum autem hoc contingit, oportet quod mens ab illo modo cognitionis desistat quo a phantasmatibus abstrahit;
sicut etiam corpus corruptibile, cum ei miraculose datur agilitatis actus, non est simul in actu gravitatis.
Et ideo illi quibus hoc modo Deum videre per essentiam datur, omnino ab actibus sensuum abstrahuntur, ut tota
anima colligatur ad divinam essentiam intuendam. Unde et rapi dicuntur, quasi VI superioris naturae abstracti ab
eo quod secundum naturam eis competebat.
Sic igitur, secundum communem cursum, nullus in statu viae Deum per essentiam videt.
Et si aliquibus hoc miraculose concedatur, ut Deum per essentiam videant, nondum anima a carne mortali
totaliter separata: non tamen sunt totaliter in statu viae, ex quo actibus sensuum carent, quibus in statu mortalis
viae utimur.
RA1
Ad primum igitur dicendum, quod secundum Augustinum, XII super genes. Ad litt.
Et ad Paulinam de videndo Deum, ex verbis illis Moyses ostenditur Deum per essentiam vidisse in quodam
raptu, sicut et de Paulo dicitur II corinth., XII, 2: ut in hoc Iudaeorum legifer, et doctor gentium aequarentur.
RA2
Ad secundum dicendum, quod Gregorius loquitur de illis qui acumine contemplationis ad hoc crescunt ut
divinam essentiam in raptu videant; unde subiungit: qui sapientiam quae Deus est, videt, huic vitae funditus
moritur.
RA3
Ad tertium dicendum, quod in Christo hoc fuit singulare ut esset simul viator et comprehensor.
Quod ei competebat ex hoc quod erat Deus et homo: unde in eius potestate erant omnia quae ad humanam
naturam spectabant, ut unaquaeque vis animae et corporis afficeretur secundum quod ipse disponebat.
Unde nec dolor corporis contemplationem mentis impediebat, nec fruitio mentis dolorem corporis minuebat: et
sic intellectus eius, luce gloriae illustratus, Deum per essentiam videbat, ut tamen ad inferiores partes gloria non
derivaretur. Et sic simul erat viator et comprehensor; quod de aliis dici non potest in quibus ex superioribus
viribus de necessitate redundat aliquid in inferiores; et a passionibus vehementibus inferiorum virium superiores
trahuntur.
RA4
Ad quartum dicendum, quod intellectuali visione in statu viae Deus cognoscitur, non ut sciatur de Deo quid est,
sed solum quid non est.
Et quantum ad hoc eius essentiam cognoscimus, eam super omnia collocatam intelligentes, quamvis talis
cognitio per aliquas similitudines fiat. Verbum autem Augustini referendum est ad id quod cognoscitur, non ad
id quo cognoscitur, ut ex superioribus quaestionibus patet.
RA5
Ad quintum dicendum, quod intellectus noster etiam in statu viae divinam essentiam aliquo modo cognoscere
potest, non ut sciat de ea quid est, sed solum quid non est.
RA6
Ad sextum dicendum, quod nos possumus Deum diligere immediate, nullo alio praedilecto, quamvis quandoque
ex aliorum visibilium amore in invisibilia rapiamur; non autem possumus in statu viae Deum immediate
cognoscere, nullo alio praecognito. Cuius ratio est, quia, cum affectus ad intellectum sequatur, ubi terminatur
operatio intellectus, incipit operatio affectus. Intellectus autem ex effectibus in causas procedens, tandem
pervenit in ipsius Dei cognitionem aliqualem, cognoscendo de eo quid non est; et sic affectus fertur in id quod ei
per intellectum offertur, sine hoc quod necesse habeat redire per omnia media per quae intellectus transivit.
RA7
Ad septimum dicendum, quod intellectus noster quamvis sit factus ad videndum Deum, non tamen ut naturali
sua virtute Deum videre possit, sed per lumen gloriae sibi infusum. Et ideo omni velamine remoto nondum
oportet quod intellectus Deum per essentiam videat, si lumine gloriae non illustretur. Ipsa enim carentia gloriae
erit ei divinae visionis impedimentum.
RA8
Ad octavum dicendum, quod mens nostra cum intelligibilitate, quam habet ut proprium quoddam, et cum aliis
communiter habet esse: unde, quamvis in ea sit Deus, non oportet quod semper sit in ea ut forma intelligibilis;
sed ut dans esse, sicut est in aliis creaturis. Quamvis autem creaturis omnibus communiter det esse, tamen
cuilibet creaturae dat proprium modum essendi; et sic etiam quantum ad hoc quod in omnibus est per essentiam,
praesentiam, potentiam, invenitur esse diversimode in diversis, et in unoquoque secundum proprium eius
modum.
RA9
Ad nonum dicendum, quod duplex est sanitas mentis: una qua sanatur a culpa per gratiam fidei, et haec sanitas
facit videre illam inaccessibilem claritatem per speculum et in aenigmate. Alia est ab omni culpa et poena et
miseria: quae erit per gloriam; et haec sanitas faciet videri Deum facie ad faciem.
240

