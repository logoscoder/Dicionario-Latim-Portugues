Ergo naturaliter praecedit remissionem culpae.
AG6
Praeterea, Augustinus dicit: qui creavit te sine te, non iustificabit te sine te; et ita motus liberi arbitrii, qui ex
parte nostra est, requiritur ad iustificationem, et naturaliter praecedit eam. Sed iustificatio terminatur in
remissionem culpae. Ergo motus liberi arbitrii praecedit naturaliter remissionem culpae.
AG7
Praeterea, in matrimonio carnali consensus mutuus naturaliter matrimonii copulam praecedit. Sed per gratiae
infusionem contrahitur quoddam spirituale matrimonium animae cum Deo, secundum illud Osee, II, 19:
sponsabo te mihi in iustitia. Ergo motus liberi arbitrii, per quem est animae consensus in Deum, praecedit
naturaliter gratiae infusionem.
AG8
Praeterea, sicut in his quae moventur ab alio, se habet motio moventis exterioris ad moveri mobilis, ita in his
quae moventur a seipsis. Sed motio qua exterius agens movet, sive moveat ut principale agens, sive ut
coadiuvans, naturaliter praecedit moveri ipsius mobilis. Ergo, cum in iustificatione impii anima non totaliter
moveatur, sed ipsa quodammodo se moveat ut coadiuvans, secundum illud I Cor. III, 9: Dei adiutores sumus;
videtur quod ipsa operatio animae, scilicet motus liberi arbitrii, naturaliter praecedat remissionem culpae,
secundum quam movetur anima de vitio in virtutem.
SC1
Sed contra. Contritio est actus meritorius.
Sed actus meritorius non est nisi a gratia.
Ergo gratia est causa contritionis. Sed causa naturaliter praecedit effectum. Ergo gratiae infusio naturaliter
praecedit contritionem.
SC2
Praeterea, Rom. V, 3, super illud, iustificati igitur ex fide etc., dicit Glossa: gratiam Dei non praecedit aliquod
meritum humanum. Sed contritio est quoddam humanum meritum. Ergo non praecedit gratiae infusionem.
SC3
Sed diceretur, quod praecedit sicut quaedam dispositio. Sed contra: dispositio est minus perfecta quam forma ad
quam disponit.
Sed contritio dicit aliquid magis perfectum quam gratia. Ergo contritio non est dispositio ad gratiam. Probatio
mediae. Actus secundus est maioris perfectionis quam primus, cum se habeat per modum habitus. Contritio
autem est actus secundus, cum sit operatio gratiae, sicut considerare est operatio scientiae. Ergo sicut
consideratio est perfectius quam scientia, ita contritio est perfectius quam gratia.
SC4
Praeterea, effectus causae efficientis nunquam est dispositio ad causam efficientem, quia in via motus sequitur
efficientem; cum tamen in eadem via dispositio praecedat id ad quod disponit. Sed contritio se habet ad gratiam
sicut effectus causae efficientis ad suam causam efficientem. Ergo contritio non est dispositio ad gratiam; et sic
idem quod prius. Probatio mediae. Habitus et potentia ad idem genus causae reducuntur, cum habitus suppleat
quod potentiae deest. Sed potentia est causa actus in genere causae efficientis.
Ergo et habitus. Sed gratia comparatur ad contritionem sicut habitus ad actum.
Ergo contritio comparatur ad gratiam sicut effectus ad causam efficientem.
SC5
Praeterea, quod nihil facit ad introductionem formae, non est dispositio ad formam.
Sed contritio nihil facit ad gratiae infusionem, quia sine contritione potest esse gratiae infusio; sicut patet in
Christo, Angelis, et primo homine in statu innocentiae. Ergo contritio non est dispositio ad gratiam; et sic idem
quod prius.
SC6
Praeterea, bernardus dicit, quod ad opus salutis nostrae duo requiruntur: scilicet Deus dans, et liberum arbitrium
recipiens. Sed datio naturaliter est prius quam receptio. Ergo gratia, quae in iustificatione nostra est ex parte Dei
dantis, naturaliter praecedit contritionem, quae est ex parte liberi arbitrii recipientis.
SC7
Praeterea, contritio non potest esse simul cum peccato. Ergo remissio peccati naturaliter contritionem praecedit.
CO
Respondeo. Dicendum, quod circa hoc est triplex opinio.
Quidam enim dicunt, quod motus liberi arbitrii naturaliter praecedit gratiae infusionem absolute. Dicunt enim,
quod ille motus liberi arbitrii non est contritio, sed attritio, quae non est actus fidei formatae, sed fidei informis.
Sed hoc non videtur esse ad propositum.
Nam omnis dolor de peccato in habente gratiam est contritio: et similiter omnis actus fidei gratiae coniunctus est
fidei formatae actus. Ergo actus fidei informis, et attritio, de quibus isti loquuntur, tempore praecedunt gratiae
infusionem.

613

