Ad septimum dicendum, quod quamvis rei prophetatae causa proxima sit mobilis, tamen ipsius prophetiae causa
proxima est immobilis, ut dictum est; et ideo ratio non sequitur.
RA8
Ad octavum dicendum, quod prophetatum non evenire habet simile iudicium, sicut et praescitum non evenire.
Quod qualiter debeat concedi et qualiter negari, dictum est in quaestione de scientia Dei.
|a12 Articulus 12
TTA
Duodecimo quaeritur utrum prophetia quae est secundum visionem intellectualem tantum, sit eminentior ea quae
habet visionem intellectualem simul cum imaginaria visione.
TTB
Et videtur quod non.
AG1
Quia illa prophetia quae habet intellectualem visionem cum imaginaria, includit eam quae habet intellectualem
visionem tantum. Ergo visio prophetica quae habet utramque visionem, est potior ea quae habet unam tantum.
Quod enim includit aliquid, excedit illud quod ab eo includitur.
AG2
Praeterea, quanto in aliqua prophetia est abundantius lumen intellectuale, tanto perfectior est. Sed ex plenitudine
intellectualis luminis contingit quod fit redundantia in propheta ab intellectu in imaginationem, ut ibi formetur
imaginaria visio. Ergo perfectior est prophetia quae habet imaginariam visionem adiunctam, quam illa quae
habet intellectualem tantum.
AG3
Praeterea, de ioanne baptista dicitur Matth. XI, 9, quod ipse est propheta, et plus quam propheta. Hoc autem
dicitur inquantum Christum non solum intellectualiter vel imaginarie vidit, ut alii prophetae, sed etiam
corporaliter digito demonstravit. Ergo prophetia cui admiscetur corporalis visio, est nobilissima; et eadem ratione
illa cui adiungitur visio imaginaria, est nobilior quam illa quae habet intellectualem visionem tantum.
AG4
Praeterea, tanto aliquid est magis perfectum, quanto plenius in eo inveniuntur differentiae rationem speciei
constituentes. Sed differentiae constituentes prophetiam sunt visio et denuntiatio. Ergo illa prophetia quae
denuntiationem habet, videtur esse perfectior ea quae non habet. Sed denuntiatio fieri non potest sine imaginaria
visione; quia oportet eum qui denuntiat, habere imaginatos sermones.
Ergo prophetia illa est perfectior quae fit cum visione imaginaria et intellectuali.
AG5
Praeterea, I Cor., XIV, 2, super illud, spiritus autem loquitur mysteria, dicit Glossa: minus est propheta qui rerum
significatarum solo spiritu videt imagines; et magis est propheta qui solo earum intellectu praeditus est; sed
maxime propheta est qui in utroque praecellit; ergo idem quod prius.
AG6
Praeterea, prophetia, ut dicit Rabbi Moyses, inchoatur in intellectu, et perficitur in imaginatione. Ergo prophetia
quae habet visionem imaginariam, est perfectior quam quae habet intellectualem tantum.
AG7
Praeterea, debilitas intellectualis luminis imperfectionem indicat prophetiae. Sed ex debilitate intellectualis
luminis, videtur contingere quod visio prophetica non derivetur usque ad imaginationem. Ergo videtur quod illa
prophetia, quae habet imaginariam visionem, sit perfectior.
AG8
Praeterea, maioris perfectionis est cognoscere rem aliquam in se, et prout est alterius signum, quam cognoscere
eam in se tantum. Ergo, eadem ratione, perfectius est cognoscere aliquam rem ut est significata, quam
cognoscere eam in se tantum. Sed in prophetia quae habet imaginariam visionem cum intellectuali, cognoscitur
res prophetata non solum in se, sed etiam prout est imaginibus designata. Ergo prophetia quae habet imaginariam
visionem, est nobilior prophetia quae habet intellectualem tantum, in qua cognoscuntur res prophetatae in se
solummodo, et non prout sunt signatae.
AG9
Praeterea, sicut dicit dionysius, I cap.
Caelestis hierarchiae, impossibile est nobis aliter superlucere divinum radium nisi varietate sacrorum velaminum
circumvelatum. Velamina autem appellat figuras imaginarias, quibus puritas intellectualis luminis quasi velatur.
Ergo in omni prophetia oportet esse imaginarias figuras, vel ab homine formatas, vel divinitus immissas.
Nobiliores autem videntur esse illae quae sunt immissae divinitus quam quae sunt formatae ab homine. Illa ergo
videtur esse nobilissima prophetia in qua, simul, divinitus infunditur lumen intellectuale et figurae imaginariae.
AG10
Praeterea, ut dicit Hieronymus in prologo super librum regum, prophetae contra agyographas distinguuntur.

289

