Et secundum hoc salvatur opinio illorum qui dicunt quod ad huiusmodi corruptibilia non se extendit divina
providentia nisi secundum quod participant naturam speciei: hoc enim est verum (si) intelligatur de providentia
qua aliqua propter se providentur.
RA1
Ad primum ergo dicendum, quod creaturae corruptibiles non sunt per se causa culpae, sed occasio tantum, et per
accidens causa: causa autem per accidens et effectus non oportet esse unius coordinationis.
RA2
Ad secundum dicendum, quod sapiens provisor non solum attendit quid expediat uni eorum quae suae
providentiae subduntur, sed magis quid competat omnibus. Quamvis ergo corruptio alicuius rei in universo non
sit ei conveniens, competit tamen perfectioni universi: quia per continuam generationem et corruptionem
individuorum conservatur esse perpetuum in speciebus, in quibus per se consistit perfectio universi.
RA3
Ad tertium dicendum, quod quamvis res corruptibilis melior esset si incorruptibilitatem haberet, melius tamen
est universum quod ex corruptibilibus et incorruptibilibus constat, quam quod ex incorruptibilibus tantum
constaret, quia utraque natura bona est, scilicet corruptibilis et incorruptibilis; melius autem est esse duo bona
quam unum tantum. Nec multiplicatio individuorum in una natura posset aequivalere diversitati naturarum, cum
bonum naturae, quod est communicabile, praemineat bono individuali, quod est singulare.
RA4
Ad quartum dicendum, quod sicut tenebrae sunt a sole non ex hoc quod aliquid agat, sed ex hoc quod lumen non
immittit, ita corruptio est a Deo non quasi aliquid agente, sed non tribuente permanentiam.
RA5
Ad quintum dicendum, quod illa quae propter se providentur a Deo, perpetuo manent.
Non autem hoc oportet de illis quae propter se non providentur; sed oportet ea tantum manere quantum est
necessarium his propter quae providentur; et ideo particularia quaedam, quia propter se non sunt provisa,
corrumpuntur, ut ex dictis patet.
|a4 Articulus 4
TTA
Quarto quaeritur utrum omnes motus et actiones horum inferiorum corporum subdantur divinae providentiae.
TTB
Et videtur quod non.
AG1
Deus enim non est provisor eius cuius non est actor, quia non est conveniens ponere alium provisorem et alium
conditorem, ut Damascenus dicit in II libro.
Sed Deus non est actor mali, cum omnia, inquantum ab eo sunt, bona sint. Cum igitur in motibus et actionibus
horum inferiorum multa mala accidant, videtur quod non omnes motus horum inferiorum, divinae providentiae
subsint.
AG2
Praeterea, contrarii motus non videntur esse unius ordinis. Sed in istis inferioribus inveniuntur contrarii motus et
contrariae actiones.
Ergo impossibile est quod omnes cadant sub ordine divinae providentiae.
AG3
Praeterea, nihil cadit sub providentia nisi ex hoc quod ordinatur in finem. Sed malum non ordinatur in finem:
quinimmo malum est privatio ordinis. Ergo malum non cadit sub providentia. In his autem inferioribus multa
mala accidunt. Ergo, etc..
AG4
Praeterea, non est prudens qui sustinet aliquod malum evenire in illis quorum actus eius providentiae subsunt, si
possit impedire. Sed Deus est prudentissimus et potentissimus. Cum ergo multa mala eveniant in his inferioribus,
videtur quod particulares actus horum inferiorum divinae providentiae non subdantur.
AG5
Sed dicebat, quod Deus ideo permittit mala fieri, quia potest ex eis elicere bona.
Sed contra, bonum est potentius quam malum. Ergo magis ex bono potest elici bonum quam ex malo; ergo non
est necesse quod Deus mala permittat fieri ut eliciat ex eis bona.
AG6
Praeterea, sicut Deus condidit omnia per suam bonitatem, ita etiam omnia sua bonitate gubernat, ut boetius dicit
in IV de consol..
Sed divina bonitas non permittit ut aliquid ab eo malum producatur. Ergo nec divina bonitas permittet aliquid
malum suae providentiae subesse.
AG7
Praeterea, nullum provisum est casuale.
104

