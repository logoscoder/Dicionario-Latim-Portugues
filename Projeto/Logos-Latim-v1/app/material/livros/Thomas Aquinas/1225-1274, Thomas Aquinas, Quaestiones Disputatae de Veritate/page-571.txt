AG9
Praeterea, si gratia est aliquid in anima, non videtur esse nisi habitus: tria enim sunt in anima, secundum
Philosophum in II ethic.: potentia, habitus et passio. Gratia autem potentia non est, quia sic esset naturalis; nec
est passio, quia sic respiceret irrationalem partem principaliter; sed iterum non est habitus: nam habitus est
qualitas difficile mobilis secundum Philosophum in praedicamentis: gratia autem facillime removetur, quia per
unum actum peccati mortalis. Ergo gratia non est aliquid in anima.
AG10
Praeterea, secundum Augustinum, inter animam nostram et Deum nihil creatum cadit medium. Sed gratia inter
animam nostram et Deum medium cadit, quia per gratiam anima nostra Deo unitur. Ergo gratia non est aliquid
creatum.
AG11
Praeterea, homo est aliis creaturis nobilior et perfectior. Sed aliis creaturis non apponitur aliquid supra sua
naturalia, ad hoc ut a Deo acceptentur, cum tamen a Deo probata sint, secundum illud genes. I, 31, vidit Deus
cuncta quae fecerat, et erant valde bona.
Ergo nec homini aliquid superadditur ad sua naturalia secundum quod dicatur Deo acceptus; et sic gratia non est
aliquid positive in anima.
SC1
Sed contra. Est quod dicit Glossa, super illud psalm. Ciii, 15: ut exhilaret faciem in oleo: gratia est quidam nitor
animae, sanctum concilians amorem.
Sed nitor est aliquid positive in anima, quod est creatum. Ergo et gratia.
SC2
Praeterea, Deus dicitur esse in sanctis per gratiam quodam modo speciali prae aliis creaturis. Non autem dicitur
esse Deus novo modo in aliquo nisi propter aliquem effectum.
Ergo gratia est aliquis effectus Dei in anima.
SC3
Praeterea, Damascenus dicit, quod gratia est delectatio animae. Sed delectatio est aliquid creatum in anima. Ergo
et gratia.
SC4
Praeterea, omnis actio est ab aliqua forma.
Sed actio meritoria est a gratia. Ergo gratia est aliqua forma in anima.
CO
Respondeo. Dicendum, quod nomen gratiae dupliciter consuevit accipi.
Uno modo pro aliquo quod gratis datur; sicut consuevimus dicere: facio tibi hanc gratiam.
Alio modo pro acceptatione, qua aliquis ab alio acceptatur; sicut dicimus: iste habet gratiam regis, quia acceptus
est regi.
Et hae duae significationes ordinem habent ad invicem: non enim aliquid gratis datur nisi propter hoc quod
aliquo modo ille cui datur, est acceptus.
Sic et in divinis duplicem gratiam dicimus: quarum una dicitur gratia gratis data, ut donum prophetiae et
sapientiae et huiusmodi, de qua nunc non quaeritur, quia constat huiusmodi esse aliquid creatum in anima; alia
vero dicitur gratia gratum faciens, secundum quam dicitur homo Deo acceptus, de qua nunc loquimur.
Et quod haec gratia ponat aliquid in Deo, manifestum est: ponit enim actum divinae voluntatis acceptantis istum
hominem; sed utrum tamen haec ponat aliquid in ipso homine acceptato, fuit dubium apud quosdam; quibusdam
asserentibus gratiam huiusmodi nihil creatum in anima esse, sed solum in Deo.
Sed hoc stare non potest: Deum enim acceptare aliquem vel diligere, quod idem est, nihil est aliud quam velle ei
aliquod bonum.
Vult autem Deus omnibus creaturis bonum naturae, propter quod dicitur omnia diligere, Sap. XI, 25: diligis
omnia quae sunt; et omnia approbare, genes. I, 31: vidit Deus cuncta quae fecerat. Sed ratione huiusmodi
acceptationis non consuevimus dicere aliquem habere gratiam Dei; sed in quantum Deus vult ei aliquod bonum
supernaturale, quod est vita aeterna; sicut isa. Lxiv, 4: oculus non vidit, Deus, absque te quae praeparasti
diligentibus te. Unde, Roman. VI, 23, dicitur: gratia Dei vita aeterna.
Sed hoc bonum Deus non vult alicui indigno.
Ex natura autem sua homo non est dignus tanto bono, cum sit supernaturale. Et ideo, ex hoc ipso quod ponitur
aliquis Deo gratus respectu huius boni, ponitur quod sit dignus tali bono supra sua naturalia; quod quidem non
movet divinam voluntatem ut hominem ad bonum illud ordinet, sed potius e converso: quia ex hoc ipso quod
Deus sua voluntate aliquem ordinat ad vitam aeternam, praestat ei aliquid per quod sit dignus vita aeterna. Et hoc
est quod dicitur Coloss. I, vers. 12: qui dignos nos fecit in partem sanctorum in lumine.
Et huius ratio est, quia, sicut scientia Dei est causa rerum, non causata a rebus, ut nostra, ita voluntas eius est
effectrix boni, et non causata a bono, sicut nostra.
Sic ergo homo dicitur Dei gratiam habere, non solum ex hoc quod a Deo diligitur in vitam aeternam, sed ex hoc
quod datur ei aliquod donum per quod est dignus vita aeterna, et hoc donum dicitur gratia gratum faciens.
571

