ut Augustinus dicit; ut videlicet sua bonitas, quae per essentiam multiplicari non potest, saltem per quamdam
similitudinis participationem diffundatur ad multa.
Unde ea quae circa creaturas vult, sunt quasi eius volita secundaria, quae propter suam bonitatem vult; ut divina
bonitas sit eius voluntati ratio volendi omnia, sicut sua essentia est ei ratio cognoscendi omnia.
Respectu igitur illius principalis voliti, quod est sua bonitas, voluntas divina necessitatem habet, non quidem
coactionis, sed naturalis ordinis, qui libertati non repugnat, secundum Augustinum in V de civitate Dei: non
enim potest Deus velle se non esse bonum, et per consequens se non esse intelligentem vel potentem, vel
quodcumque eorum quae ratio eius bonitatis includit.
Sed respectu nullius alterius voliti necessitatem habet. Cum enim ratio volendi his quae sunt ad finem, sit ipse
finis; secundum hoc quod id quod est ad finem, comparatur ad finem, secundum hoc comparatur ad voluntatem.
Unde si quod est ad finem, sit quasi fini proportionatum, hoc modo scilicet quod finem perfecte includat, et sine
eo finis haberi non possit; sicut de necessitate appetitur finis, ita de necessitate appetitur id quod est ad finem; et
praecipue a voluntate quae sapientiae regulam exire non potest. Eiusdem enim rationis videtur desiderare vitae
continuationem, et nutrimenti sumptionem, quo vita conservatur, et sine quo vita conservari non potest.
Sed sicut nullus effectus divinus potentiam causae adaequat, ita nihil quod in Deum sicut in finem ordinatur, est
fini adaequatum: nulla enim creatura perfecte Deo assimilatur; hoc enim est solius verbi increati. Unde contingit
quod quantumcumque nobiliori modo aliqua creatura pura in Deum ordinetur aliquo modo ei assimilata,
possibile sit aliquam aliam creaturam modo aeque nobili in ipsum Deum ordinari, et divinam bonitatem
repraesentare.
Unde patet quod non est necessitas divinae voluntatis ex amore quem habet ad suam bonitatem, quod velit hoc
vel illud circa creaturam; nec inest ei aliqua necessitas respectu totius creaturae, eo quod divina bonitas in se
perfecta est, etiamsi nulla creatura existeret, quia bonorum nostrorum non eget, ut in psalm. XV, 2, dicitur.
Non enim divina bonitas est talis finis qui efficiatur ex his quae sunt ad finem; sed magis quo efficiuntur et
perficiuntur ea quae ad ipsum ordinantur. Unde Avicenna dicit, quod solius actio Dei est pure liberalis, quia nihil
sibi accrescit ex his quae vult, vel operatur circa creaturam.
Patet igitur ex dictis, quod quidquid Deus vult in seipso, de necessitate vult; quidquid autem vult circa creaturam,
non de necessitate vult.
RA1
Ad primum ergo dicendum, quod aliquid dicitur necessarium dupliciter: uno modo absolute; alio modo ex
suppositione.
Absolute quidem dicitur aliquid necessarium propter necessariam habitudinem ad invicem terminorum qui in
aliqua propositione ponuntur; sicut hominem esse animal, vel omne totum esse maius sua parte, aut aliqua
huiusmodi.
Necessarium vero ex suppositione est quod non est necessarium ex se, sed solummodo posito alio; sicut
socratem cucurrisse: socrates enim, quantum est de se, non se habet magis ad hoc quam ad huius oppositum; sed
facta suppositione quod cucurrerit, impossibile est eum non cucurrisse.
Sic igitur dico, quod Deum velle aliquid in creaturis, utpote Petrum salvari, non est necessarium absolute, eo
quod voluntas divina non habet ad hoc necessarium ordinem, ut ex dictis, in corp. Art., patet; sed facta
suppositione quod Deus illud velit vel voluerit, impossibile est eum non voluisse vel non velle eo quod voluntas
eius immutabilis est. Unde huiusmodi necessitas apud theologos vocatur necessitas immutabilitatis.
Quod autem non sit necessarium absolute Deum velle, hoc est ex parte voliti, quod deficit a perfecta proportione
in finem, ut dictum est. Et quantum ad hoc verificatur responsio prius, in corp. Art., posita. Et eodem modo
distinguendum est de aeterno sicut de necessario.
RA2
Ad secundum dicendum, quod illa habitudo importata est necessaria et aeterna ex suppositione, non autem
absolute; et non solum secundum quod terminatur ad volitum, prout est exemplariter in ratione volendi, sed prout
est temporaliter in propria natura.
RA3
Unde tertium concedimus.
RA4
Ad quartum dicendum, quod Deum velle aliquid vel voluisse postquam vult vel voluit, est necessarium ex
suppositione, non autem absolute, sicut et socratem cucurrisse postquam cucurrit; et similiter est de creatione et
de quolibet actu divinae voluntatis qui terminatur ad aliquid exterius.
RA5
Unde quintum concedimus.
RA6
Ad sextum dicendum, quod quamvis ipsum esse divinum sit in se necessarium, non tamen creaturae exeunt a
Deo per necessitatem, sed per liberam voluntatem. Et ideo illa quae important comparationem Dei ad exitum
creaturarum in esse, ut velle, creare, et huiusmodi, non sunt necessaria absolute, sicut illa quae de Deo secundum
seipsum dicuntur, ut esse bonum, viventem, sapientem, et alia huiusmodi.
472

