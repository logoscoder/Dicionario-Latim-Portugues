Ad tertium dicendum, quod gratuita praesupponunt naturalia, si proportionabiliter utraque accipiantur: et ideo
virtus, quae est gratuitum operationis principium praesupponit potentiam, quae est eiusdem principium naturale;
et gratia, quae est principium esse spiritualis, praesupponit essentiam animae, quae est principium esse naturalis.
RA4
Ad quartum dicendum, quod primus et immediatus effectus gratiae invenitur in essentia animae, scilicet forma
secundum esse
RA5
Ad quintum dicendum, quod imago creationis consistit et in essentia et in potentiis, secundum quod per
essentiam animae repraesentatur unitas essentiae divinae, et per distinctionem potentiarum distinctio
personarum; et similiter imago recreationis consistit in gratia et virtutibus.
RA6
Ad sextum dicendum, quod habitus acquisiti causantur ex nostris actibus, et ideo non pertinent ad animam nisi
mediantibus potentiis quarum sunt actus; gratia autem ex influentia divina; et ideo non est simile.
RA7
Ad septimum dicendum, quod gratia praeparat voluntatem mediante caritate, cuius gratia est forma.
|a7 Articulus 7
TTA
Septimo quaeritur utrum gratia sit in sacramentis.
TTB
Et videtur quod non.
AG1
Culpa enim opponitur gratiae. Sed culpa non est in aliquo corporali. Ergo nec gratia est in sacramentis, quae sunt
elementa materialia, secundum Hugonem de sancto victore.
AG2
Praeterea, gratia ordinat ad gloriam. Sed sola natura rationalis est capax gloriae. Ergo in ea sola potest esse
gratia; et ita non est in sacramentis.
AG3
Praeterea, gratia inter maxima bona computatur.
Sed maxima bona sunt in mediis bonis sicut in subiecto. Cum ergo media bona sint anima et potentiae eius,
videtur quod gratia non possit esse in alio subiecto; et sic non est in sacramentis.
AG4
Praeterea, sicut se habet subiectum corporale ad accidens corporale, ita subiectum spirituale ad accidens
spirituale. Ergo commutatim, sicut subiectum corporale ad accidens spirituale, ita subiectum spirituale ad
accidens corporale. Sed accidens corporale in nullo subiecto spirituali esse potest. Ergo nec accidens spirituale,
quod est gratia, potest esse in corporalibus elementis sacramentorum.
SC1
Sed contra. Est quod Hugo de sancto victore dicit, quod sacramenta ex sanctificatione invisibilem gratiam
continent.
SC2
Praeterea, Galat. IV, 9, dicit apostolus, sacramenta legalia esse infirma et egena elementa: quia gratiam non
continent, ut dicit Glossa. Si ergo in sacramentis novae legis non esset gratia, essent ipsa infirma et egena
elementa; quod est absurdum.
SC3
Praeterea, super illud psalm. XVII, 12, posuit tenebras etc., dicit Glossa quod remissio peccatorum posita est in
baptismo.
Remissio autem peccatorum est per gratiam.
Ergo gratia est in sacramento baptismi, et pari ratione in aliis.
CO
Respondeo. Dicendum, quod gratia est in sacramentis, non quidem sicut accidens in subiecto, sed sicut effectus
in causa, per modum illum quo sacramenta causa gratiae esse possunt.
Effectus autem dicitur esse in causa dupliciter.
Uno modo secundum quod causa habet dominium super effectum, sicut actus nostri dicuntur esse in nobis: et sic
nullus effectus est in causa instrumentali, quae non movet nisi mota; unde nec sic gratia est in sacramentis.
Alio modo per sui similitudinem, secundum quod causa producit effectum sibi similem; et hoc contingit quatuor
modis.
Uno modo quando similitudo effectus est in causa secundum esse naturale, et secundum eamdem rationem, sicut
est in effectibus univocis; per quem modum potest dici quod calor aeris est in igne calefaciente.
Secundo quando similitudo effectus est in causa secundum esse naturale, sed non secundum eamdem rationem,
sicut patet in effectibus aequivocis, per quem modum calor aeris est in sole.
591

