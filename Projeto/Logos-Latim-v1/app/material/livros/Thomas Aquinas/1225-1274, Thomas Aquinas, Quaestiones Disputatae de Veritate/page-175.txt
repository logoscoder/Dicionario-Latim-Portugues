Praeterea, Angeli magis excedunt corpora omnia quam corpora superiora excedunt inferiora.
Sed superiora propter sui nobilitatem non recipiunt aliquam impressionem a corporibus inferioribus. Ergo multo
minus intellectus angelici aliquas formas a rebus corporalibus accipiunt, quibus intelligunt.
CO
Responsio. Dicendum, quod supposito quod Angeli non cognoscant res materiales per suam essentiam, sed per
aliquas formas, de formis illis est triplex opinio.
Quidam enim dicunt, quod formae illae per quas Angeli cognoscunt, sunt a rebus materialibus acceptae.
Sed hoc esse non potest. Intellectus enim qui recipit formas aliquas a rebus, dupliciter se habet ad res: ut agens
scilicet, et ut patiens, largo modo actione et passione acceptis.
Formae enim quae sunt in rebus materialibus aut in sensibus vel in phantasia, cum non sint omnino a materia
depuratae, non sunt intelligibiles actu, sed potentia tantum; et ideo requiritur quod per actionem intellectus
efficiantur actu intelligibiles: et haec est necessitas ponendi intellectum agentem in nobis.
Formis autem intelligibilibus factis, nondum per eas res intelligeremus, nisi formae illae nostro intellectui
unirentur, ut sic intelligens et intellectum sint unum. Et ita oportet quod intellectus formas huiusmodi recipiat; et
sic a rebus quodammodo patitur, prout scilicet omne recipere, pati quoddam est.
Sicut autem forma comparatur ad materiam ut actus ad potentiam, ita agens ad patiens; cum unumquodque agat
inquantum est actu, patiatur vero inquantum est potentia.
Et quia actus proprius propriam potentiam respicit, ideo et proprio agenti respondet determinatum patiens, et e
converso, sicut se habet de forma et materia.
Unde oportet quod agens et patiens sint unius generis, cum potentia et actus unumquodque genus entis dividant:
non enim album patitur a dulci nisi per accidens, sed a nigro tantum.
Res autem materiales et intelligibiles sunt omnino diversorum generum. Ea enim quae non communicant in
materia, non communicant in genere, ut patet per Philosophum in V metaphysic., et in X.
Unde non potest esse quod res materialis immediate patiatur ab intellectu aut agat in ipsum.
Et ideo in nobis providit naturae conditor sensitivas potentias, in quibus formae sunt medio modo inter modum
intelligibilem et modum materialem. Conveniunt siquidem cum formis intelligibilibus inquantum sunt formae
sine materia; cum materialibus vero formis, inquantum nondum sunt a conditionibus materiae denudatae: et ideo
potest esse actio et passio suo modo inter res materiales et potentias sensitivas, et similiter inter has et inter
intellectum.
Unde si Angeli intellectus a rebus materialibus formas aliquas acciperet, oporteret habere Angelum potentias
sensitivas, et ita habere corpus naturaliter sibi unitum. Unde eiusdem sententiae esse videtur Angelos esse
animalia, ut quidam Platonici posuerunt, et eos a rebus materialibus formas accipere; quod auctoritati sanctorum
et rectae rationi repugnat.
Et ideo alii dicunt, quod Angelus non acquirit formas quibus cognoscit accipiendo a rebus, neque tamen intelligit
per formas innatas; sed quod in potestate eius est conformare essentiam suam cuilibet rei apud eius praesentiam;
et ex tali conformitate dicunt sequi rei cognitionem.
Sed hoc iterum nihil esse videtur. Non enim potest aliquid alteri conformari nisi secundum quod forma eius apud
ipsum fit.
Nec potest dici quod ipsa essentia Angeli, eo faciente, fiat forma rei materialis, quia essentia eius est semper
unius rationis: unde oportet quod illa forma qua se rei conformat, sit addita essentiae, et quae fuerit primo in
potentia in ipso Angelo; non enim conformaret se, nisi prius conformabilis esset.
Nihil autem reducitur de potentia in actum nisi per id quod est actu. Unde oporteret apud Angelum praeexistere
aliquas formas secundum quas esset potens se reducere de potentia conformabilitatis in actum conformationis,
sicut videmus quod imaginatio nostra format novam speciem, ut montis aurei, ex speciebus quas prius apud se
habebat, scilicet montis et auri: et similiter intellectus ex formis generis et differentiae format definitionem
speciei.
Unde oportet redire in hoc quod aliquae formae praeexistant in Angelo; et has oportet esse vel acceptas a rebus,
vel innatas.
Et ideo dicendum videtur, secundum quod tertia opinio dicit, quae communior est et verior, quod Angeli res
materiales per formas innatas cognoscunt. Sicut enim ex rationibus aeternis in mente divina existentibus
procedunt formae materiales ad rerum substantiam, ita procedunt a Deo formae rerum omnium in mentes
angelicas ad rerum cognitionem; ut sic intellectus Angeli nostrum intellectum excedat, sicut res formata excedit
materiam informem. Unde intellectus noster comparatur tabulae in qua nihil est scriptum; intellectus autem
Angeli tabulae depictae, vel speculo, in quo rerum rationes resplendent.
RA1
Ad primum igitur dicendum, quod differentia illa speculativae et practicae scientiae non est per se, sed per
accidens, inquantum scilicet sunt humanae: homo enim de rebus quas ipse non facit, non habet cognitionem nisi
per formas a rebus acceptas. Secus autem est de Angelo, qui habet a sui creatione formas rerum sibi inditas.
RA2

175

