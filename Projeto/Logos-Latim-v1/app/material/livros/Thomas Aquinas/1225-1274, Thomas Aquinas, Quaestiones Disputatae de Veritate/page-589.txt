RA12
Ad duodecimum dicendum, quod sicut diversae virtutes et diversa dona spiritus sancti ad diversos actus
ordinantur, ita diversi sacramentorum effectus sunt ut diversae medicinae peccati, et participationes virtutis
dominicae passionis, quae a gratia gratum faciente dependent, sicut virtutes et dona. Sed virtutes et dona nomen
speciale habent, propter hoc quod actus ad quos ordinantur, sunt manifesti: unde secundum nomen a gratia
distinguuntur.
Defectus autem peccati, contra quos sacramenta instituuntur, latentes sunt: unde sacramentorum effectus nomen
proprium non habent, sed nomine gratiae nominantur; dicuntur enim gratiae sacramentales, et penes has
sacramenta distinguuntur sicut penes proprios effectus.
Pertinent autem isti effectus ad gratiam gratum facientem, quae istis effectibus coniungitur; et sic cum propriis
effectibus habent effectum communem qui est gratia gratum faciens, quae etiam per sacramentum et non habenti
datur, et habenti augetur.
RA13
Et per hoc patet solutio ad decimumtertium et decimumquartum.
RA15
Ad decimumquintum dicendum, quod omnia peccata ex parte aversionis inferunt unum vulnus, ut dictum est, in
sol. Ad 8 argum., et sic per unum donum gratiae sanantur: sed ex parte conversionis inferunt diversa vulnera,
quae sanantur per diversas virtutes, et per diversos sacramentorum effectus.
RA16
Ad decimumsextum dicendum, quod in parvulis etsi non sit gratia cooperans in actu, est tamen cooperans in
virtute: illa enim gratia operans quam acceperunt, sufficiens erit cooperari libero arbitrio quando ipsius usum
habere poterunt.
RA17
Ad decimumseptimum dicendum, quod sicut essentia animae immediate est essendi principium, operationis vero
principium est mediantibus potentiis, ita immediatus effectus gratiae est conferre esse spirituale, quod pertinet ad
informationem subiecti, sive ad iustificationem impii, quae est effectus gratiae operantis.
Sed effectus gratiae mediantibus virtutibus et donis est elicere actus meritorios, quod pertinet ad gratiam
cooperantem.
RA18
Ad decimumoctavum dicendum, quod duos actus qui sunt operationes distinctae et ad invicem non ordinatae,
non potest unus habitus causare simul et semel; sed duos actus quorum unus est operatio, et alius subiecti
informatio, vel duas operationes, quarum una sit causa alterius, sicut actus interior est causa exterioris, unus
habitus causare potest: et sic se habent actus gratiae operantis et cooperantis, ut ex dictis, in solut. Ad 6 et 7
argum., patet.
|a6 Articulus 6
TTA
Sexto quaeritur utrum gratia sit in essentia animae.
TTB
Et videtur quod non.
AG1
Sicut enim se habet habitus qui est in potentia, ad potentiae effectum; ita se debet habere habitus vel perfectio in
essentia existens, ad essentiae effectum. Sed habitus qui est in potentia aliqua, perficit potentiam ad actum suum,
sicut caritas perficit voluntatem ad volendum: proprius autem effectus essentiae animae est esse, quod anima
corpori confert, quia anima secundum sui essentiam est forma corporis. Cum ergo gratia non perficiat ad esse
naturale, quod anima corpori confert, non erit in essentia animae sicut in subiecto.
AG2
Praeterea, opposita nata sunt fieri circa idem. Gratia autem et culpa opponuntur. Cum ergo culpa non sit in
essentia animae (quod patet ex hoc quod nihil ab essentia animae privatur, cum tamen peccatum sive culpa
secundum Augustinum, Lib. De natura boni, c. IV, sit privatio modi speciei et ordinis), videtur quod gratia non
sit in essentia animae sicut in subiecto.
AG3
Praeterea, gratuita praesupponunt naturalia.
Sed potentiae sunt naturales proprietates animae, secundum Avicennam. Ergo gratia non est in essentia animae
nisi praesupposita potentia; et sic est immediate in potentia sicut in subiecto.
AG4
Praeterea, ibi est habitus vel quaecumque forma, ubi invenitur eius effectus. Sed effectus gratiae quilibet, tam
operantis quam cooperantis, invenitur in potentiis, ut patet per singulos inducenti. Ergo gratia est in potentiis
animae sicut in subiecto.
AG5
589

