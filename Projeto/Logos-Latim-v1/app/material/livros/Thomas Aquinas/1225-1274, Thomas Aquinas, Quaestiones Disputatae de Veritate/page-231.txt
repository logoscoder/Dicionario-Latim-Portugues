considerare. Sed qualis est natura ipsius mentis, mens non potest percipere nisi ex consideratione obiecti sui, ut
dictum est.
RC2
Ad secundum dicendum, quod verbum Glossae quod dicit, quod intellectualis visio eas res continet, etc., magis
est referendum ad obiectum cognitionis quam ad id quo intelligitur; et hoc patet considerando ea quae de aliis
visionibus dicuntur.
Dicitur enim in Glossa eadem, quod per visionem corporalem videntur corpora, per visionem vero spiritualem
(id est imaginariam) similitudines corporum; per intellectualem autem ea quae neque sunt corpora neque
similitudines corporum. Si enim hoc referretur ad id quo intelligitur, tunc quantum ad hoc nulla esset differentia
inter visionem corporalem et spiritualem sive imaginariam, quia etiam corporalis visio fit per similitudinem
corporis; non enim lapis est in oculo, sed similitudo lapidis.
Sed in hoc est dictarum visionum differentia, quod visio corporalis terminatur ad ipsum corpus, imaginaria vero
terminatur ad imaginem corporis sicut ad obiectum; et sic etiam, cum dicitur, quod visio intellectualis eas res
continet quae non habent sui similitudines, quae non sunt quod ipsae, non intelligitur quod visio intellectualis
non fiat per aliquas species quae non sunt idem quod res intellectae; sed quod visio intellectualis non terminatur
ad aliquam rei similitudinem, sed ad ipsam essentiam rei.
Sicut enim visione corporali aliquis intuetur ipsum corpus, non ita quod inspiciat aliquam corporis
similitudinem, quamvis per aliquam similitudinem corporis inspiciat: ita in visione intellectuali aliquis inspicit
ipsam essentiam rei sine hoc quod inspiciat aliquam similitudinem illius rei, quamvis quandoque per aliquam
similitudinem illam essentiam inspiciat; quod etiam experimento patet. Cum enim intelligimus animam, non
confingimus nobis aliquod animae simulacrum quod intueamur, sicut in visione imaginaria accidebat; sed ipsam
essentiam animae consideramus.
Non tamen ex hoc excluditur quin ista visio sit per aliquam speciem.
RC3
Ad tertium dicendum, quod verbum Philosophi intelligendum est de intellectu qui est omnino a materia
separatus, ut Commentator ibidem exponit, sicut sunt intellectus Angelorum; non autem de intellectu humano:
alias sequeretur quod scientia speculativa esset idem quod res scita; quod est impossibile, ut Commentator etiam
ibidem deducit.
RC4
Ad quartum dicendum, quod anima est sibi ipsi praesens ut intelligibilis, idest ut intelligi possit; non autem ut
per seipsam intelligatur, sed ex obiecto suo, ut dictum est.
RC5
Ad quintum dicendum, quod anima non cognoscitur per aliam speciem abstractam a se, sed per speciem obiecti
sui, quae etiam fit forma eius secundum quod est intelligens actu; unde ratio non sequitur.
RC6
Ad sextum dicendum, quod quamvis anima nostra sit sibi ipsi simillima, non tamen potest esse principium
cognoscendi seipsam ut species intelligibilis, sicut nec materia prima; eo quod hoc modo se habet intellectus
noster in ordine intelligibilium sicut materia prima in ordine sensibilium, ut Commentator dicit in III de anima.
RC7
Ad septimum dicendum, quod anima est causa cognoscibilitatis aliis non sicut medium cognoscendi, sed
inquantum per actum animae intelligibiles efficiuntur res materiales.
RC8
Ad octavum dicendum quod secundum hoc scientia de anima est certissima, quod unusquisque in seipso
experitur se animam habere, et actus animae sibi inesse; sed cognoscere quid sit anima, difficillimum est; unde
Philosophus ibidem subiungit, quod omnino difficillimorum est accipere aliquam fidem de ipsa.
RC9
Ad nonum dicendum, quod anima non cognoscitur per speciem a sensibilibus abstractam, quasi intelligatur
species illa esse animae similitudo; sed quia considerando naturam speciei, quae a sensibilibus abstrahitur,
invenitur natura animae in qua huiusmodi species recipitur, sicut ex forma cognoscitur materia.
RC10
Ad decimum dicendum, quod lux corporalis non videtur per se ipsam, nisi quatenus fit ratio visibilitatis
visibilium, et forma quaedam dans esse eis visibile actu. Ipsa vero lux quae est in sole, non videtur a nobis nisi
per eius similitudinem in visu nostro existentem.
Sicut enim species lapidis non est in oculo, sed similitudo eius, ita non potest esse quod forma lucis quae est in
sole, ipsa eadem sit in oculo. Et similiter etiam lumen intellectus agentis per seipsum a nobis intelligitur,
inquantum est ratio specierum intelligibilium, faciens eas intelligibiles actu.
RC11
Ad undecimum dicendum, quod verbum illud Philosophi potest dupliciter exponi, secundum duas opiniones de
intellectu agente.

231

