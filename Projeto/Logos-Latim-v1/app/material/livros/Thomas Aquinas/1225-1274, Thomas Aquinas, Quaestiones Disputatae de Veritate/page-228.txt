SC2
Praeterea, II Cor., XII, 2, super illud, scio hominem, etc., dicit Glossa: hac visione, quae dicitur intellectualis, ea
cernuntur quae non sunt corpora nec ullas gerunt formas similes corporum; velut ipsa mens, et omnis animae
affectio. Sed ut in eadem Glossa dicitur: intellectualis visio eas res continet quae non habent imagines sui
similes, quae non sunt quod ipsae. Ergo mens non cognoscit seipsam per aliquid quod non sit idem quod ipsa.
SC3
Praeterea, sicut dicitur in III de anima, in his quae sunt separata a materia, idem est quod intelligitur et quo
intelligitur.
Sed mens est res quaedam immaterialis.
Ergo per essentiam suam intelligitur.
SC4
Praeterea, omne quod est praesens intellectui ut intelligibile, ab intellectu intelligitur.
Sed ipsa essentia animae est praesens intellectui per modum intelligibilis; est enim ei praesens per suam
veritatem. Veritas autem est ratio intelligendi sicut bonitas ratio diligendi; ergo mens per essentiam suam se
intelligit.
SC5
Praeterea, species per quam aliquid intelligitur, est simplicior eo quod per eam intelligitur.
Sed anima non habet aliquam speciem se simpliciorem, quae ab ea abstrahi possit. Ergo anima non intelligit se
per aliquam speciem, sed per essentiam suam.
SC6
Praeterea, omnis scientia est per assimilationem scientis ad scitum. Sed nihil aliud est animae similius quam sua
essentia. Ergo per nihil aliud se intelligit quam per essentiam suam.
SC7
Praeterea, illud quod est causa cognoscibilitatis aliis, non cognoscitur per aliquid aliud quam per seipsum. Sed
anima est aliis rebus materialibus causa cognoscibilitatis: sunt enim intelligibilia inquantum nos ea intelligibilia
facimus, ut Commentator dicit in II metaph.. Ergo anima per seipsam solum intelligitur.
SC8
Praeterea, scientia de anima est certissima, secundum Philosophum in I de anima.
Sed magis certum non cognoscitur per minus certum. Ergo de anima non habetur scientia per aliud a seipsa.
SC9
Praeterea, omnis species per quam anima nostra intelligit, est a sensibilibus abstracta.
Sed nullum sensibile est a quo anima possit suam quidditatem abstrahere.
Ergo anima non cognoscit seipsam per aliquam similitudinem.
SC10
Praeterea, sicut lux corporalis facit omnia esse visibilia in actu, ita anima per suam lucem facit omnia materialia
esse intelligibilia actu, ut patet in III de anima.
Sed lux corporalis per seipsam videtur, non per aliquam similitudinem sui.
Ergo et anima per suam essentiam intelligitur, non per aliquam similitudinem.
SC11
Praeterea, sicut Philosophus dicit in III de anima, intellectus agens non aliquando quidem intelligit, aliquando
autem non, sed semper intelligit. Sed non intelligit semper nisi seipsum: nec hoc etiam posset, si per speciem a
sensibus abstractam se intelligeret, quia sic ante abstractionem non se intelligeret.
Ergo mens nostra intelligit se per suam essentiam.
CO
Responsio. Dicendum, quod cum quaeritur utrum aliquid per essentiam suam cognoscatur, quaestio ista
dupliciter potest intelligi.
Uno modo ut hoc quod dicitur, per essentiam, referatur ad ipsam rem cognitam, ut illud intelligatur per essentiam
cognosci cuius essentia cognoscitur; illud autem non, cuius essentia non cognoscitur, sed accidentia quaedam
eius. Alio modo ut referatur ad id quo aliquid cognoscitur; ut sic intelligatur aliquid per suam essentiam
cognosci, quia ipsa essentia est quo cognoscitur. Et hoc modo ad praesens quaeritur, utrum anima per suam
essentiam intelligat se.
Ad cuius quaestionis evidentiam sciendum est, quod de anima duplex cognitio haberi potest ab unoquoque, ut
Augustinus dicit in IX de Trinit.. Una quidem, qua cuiusque anima se tantum cognoscit quantum ad id quod est
ei proprium; alia qua cognoscitur anima quantum ad id quod est omnibus animabus commune.
Illa igitur cognitio quae communiter de omni anima habetur, est qua cognoscitur animae natura; cognitio vero
quam quis habet de anima quantum ad id quod est sibi proprium, est cognitio de anima secundum quod esse
habet in tali individuo. Unde per hanc cognitionem cognoscitur an est anima, sicut cum aliquis percipit se habere
animam; per aliam vero cognitionem scitur quid est anima, et quae sunt per se accidentia eius.
Quantum igitur ad primam cognitionem pertinet, distinguendum est, quia cognoscere aliquid est habitu et actu.

228

