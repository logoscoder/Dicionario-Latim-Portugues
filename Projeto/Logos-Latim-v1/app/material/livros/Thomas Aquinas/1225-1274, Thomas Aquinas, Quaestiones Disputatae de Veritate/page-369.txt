Sciendum tamen, quod in quibusdam conscientia nunquam errare potest; quando scilicet actus ille particularis ad
quem conscientia applicatur, habet de se universale iudicium in synderesi.
Sicut enim in speculativis non contingit errare circa particulares conclusiones quae directe sub principiis
universalibus assumuntur in eisdem terminis, ut in hoc quod est, hoc totum esse maius sua parte, nullus
decipitur; sicut nec in hoc, omne totum est maius sua parte; ita etiam nec in hoc quod est, Deum a me non esse
diligendum, vel, aliquod malum esse faciendum, nulla conscientia errare potest; eo quod in utroque syllogismo,
tam speculabilium quam operabilium, et maior est per se nota, utpote in universali iudicio existens; et minor
etiam in qua idem de seipso praedicatur particulariter; ut cum dicitur: omne totum est maius sua parte. Hoc totum
est totum. Ergo est maius sua parte.
RA1
Ad primum igitur dicendum, quod conscientia dicitur esse naturale iudicatorium, in quantum est conclusio
quaedam ex naturali iudicatorio deducta, in qua potest error accidere, etsi non propter errorem naturalis
iudicatorii, tamen propter errorem particularis assumptae, vel propter indebitum modum ratiocinandi, ut dictum
est.
RA2
Ad secundum dicendum, quod conscientia addit supra scientiam applicationem scientiae ad actum particularem;
et in ipsa applicatione potest esse error, quamvis in scientia error non sit. Vel dicendum, quod cum dico
conscientiam, non implico scientiam solummodo stricte acceptam prout est tantum verorum, sed scientiam largo
modo acceptam pro quacumque notitia, secundum quod omne quod novimus, communi usu loquendi scire
dicimur.
RA3
Ad tertium dicendum, quod sicut scintilla est id quod purius est de igne, et quod supervolat toti igni, ita
synderesis est illud quod supremum in conscientiae iudicio reperitur; et secundum hanc metaphoram synderesis
scintilla conscientiae dicitur. Nec oportet propter hoc ut in omnibus aliis se habeat synderesis ad conscientiam
sicut scintilla ad ignem. Et tamen etiam in igne materiali aliquis modus accidit igni propter admixtionem ad
materiam alienam, qui non accidit scintillae ratione suae puritatis; ita etiam et aliquis error potest accidere
conscientiae propter commixtionem eius ad particularia, quae sunt quasi materia a ratione aliena, qui non accidit
synderesi in sui puritate existenti.
RA4
Ad quartum dicendum, quod conscientia dicitur lex intellectus secundum id quod habet ex synderesi; et ex hoc
nunquam errat, sed aliunde, ut dictum est.
RA5
Ad quintum dicendum, quod licet ratio ex hoc quod coniungitur synderesi, non erret, tamen ratio superior vel
inferior errans potest synderesi applicari, sicut minor falsa adiungitur maiori verae.
RA6
Ad sextum dicendum, quod in iudicio statur dicto testium, quando dicta testium non possunt per aliqua manifesta
indicia argui falsitatis.
In eo autem qui in conscientia errat, testimonium conscientiae arguitur falsitatis ex ipso dictamine synderesis; et
sic non stabitur dicto conscientiae errantis in divino iudicio sed magis dictamini naturalis legis.
RA7
Ad septimum dicendum, quod conscientia non est prima regula humanorum operum, sed magis synderesis;
conscientia autem est quasi regula regulata; unde nihil mirum, si in ea error accidere potest.
RA8
Ad octavum dicendum, quod spes illa quae super rectam conscientiam fundatur, certitudinem habet; et haec est
spes gratuita. Spes autem quae super erroneam conscientiam fundatur, est illa de qua dicitur, Prov., X, 28: spes
impiorum peribit.
|a3 Articulus 3
TTA
Tertio quaeritur utrum conscientia liget.
TTB
Et videtur quod non.
AG1
Nullus enim ligatur ad aliqua faciendum nisi aliqua lege. Sed homo non facit sibi ipsi legem.
Ergo, cum conscientia sit ex actu hominis, conscientia non ligat.
AG2
Praeterea, ad consilia aliquis non ligatur.
Sed conscientia se habet per modum consiliationis; ita enim videtur conscientia praecedere electionem, sicut
consilium. Ergo conscientia non ligat.
AG3
369

