Si enim recte consideretur exemplum ab eis propositum, et alia similia, non invenitur quod id quod causam
dicunt sine qua non, se habeat ad effectum nisi sicut signum. Denarius enim plumbeus non est nisi signum
acceptionis pecuniae, et baculus potestatis, quae confertur abbati.
Unde, si sic se habent sacramenta novae legis ad gratiam, sequitur quod sint solum signa gratiae, et ita nihil
habebunt prae sacramentis veteris legis. Nisi forte quis dicat quod sacramenta novae legis sunt signa gratiae
simul cum eis datae, sacramenta vero veteris legis gratiae promissae. Sed hoc magis pertinet ad conditionem
temporis quam ad dignitatem sacramentorum: quia in tempore illo promittebatur gratia, nunc autem est tempus
plenitudinis gratiae, propter reparationem humanae naturae iam factam; unde, secundum hoc, sacramenta ista si
tunc fuissent cum toto eo quod nunc habent, nihil plus fecissent quam illa, nec illa nunc minus facerent quam
ista, nulla eis additione facta.
Et ideo aliter dicendum, quod sacramenta novae legis aliquid ad gratiam habendam operantur.
Sed ad aliquem effectum operatur aliquid dupliciter.
Uno modo sicut per se agens; et dicitur per se agere quod agit per aliquam formam sibi inhaerentem per modum
naturae completae, sive habeat illam formam a se, sive ab alio, aut naturaliter, aut violenter; per quem modum
dicuntur illuminare sol et luna; calefacere ignis et ferrum ignitum et aqua calefacta.
Alio modo aliquid operatur ad effectum aliquem instrumentaliter: quod quidem non operatur ad effectum per
formam sibi inhaerentem, sed solum in quantum est motum a per se agente.
Haec enim est ratio instrumenti, in quantum est instrumentum, ut moveat motum; unde, sicut se habet forma
completa ad per se agentem, ita se habet motus quo movetur a principali agente, ad instrumentum, sicut serra
operatur ad scamnum. Quamvis enim serra habeat aliquam actionem quae sibi competit secundum propriam
formam, ut dividere, tamen aliquem effectum habet qui sibi non competit nisi in quantum est mota ab artifice,
scilicet facere rectam incisionem, et convenientem formae artis. Et sic instrumentum habet duas operationes:
unam quae competit ei secundum formam propriam; aliam quae competit ei secundum quod est motum a per se
agente, quae transcendit virtutem propriae formae.
Dicendum est ergo, quod nec sacramentum nec aliqua creatura potest gratiam dare per modum per se agentis,
quia hoc solius virtutis divinae est, ut ex praecedenti art. Patet.
Sed sacramenta ad gratiam operantur instrumentaliter; quod sic patet.
Damascenus in libro III dicit quod humana natura in Christo erat velut quoddam organum divinitatis; et ideo
humana natura aliquid communicabat in operatione virtutis divinae, sicut quod Christus tangendo leprosum
mundavit; sic enim ipse tactus Christi causabat instrumentaliter salutem leprosi.
Sicut autem humana natura in Christo communicabat ad effectus divinae virtutis instrumentaliter in corporalibus
effectibus, ita in spiritualibus; unde sanguis Christi pro nobis effusus habuit vim ablutivam peccatorum; Apoc. I,
5: lavit nos a peccatis nostris in sanguine suo; et Rom. III, 24: iustificati...
In sanguine ipsius. Et sic humanitas Christi est instrumentalis causa iustificationis; quae quidem causa nobis
applicatur spiritualiter per fidem, et corporaliter per sacramenta: quia humanitas Christi et spiritus et corpus est;
ad hoc scilicet ut effectum sanctificationis, quae est Christi, in nobis percipiamus.
Unde illud est perfectissimum sacramentum in quo corpus Christi realiter continetur, scilicet eucharistia, et est
omnium aliorum consummativum, ut dionysius dicit in Eccl. Hierarch., cap. III. Alia vero sacramenta participant
aliquid de virtute illa qua humanitas Christi instrumentaliter ad iustificationem operatur, ratione cuius
sanctificatus baptismo, sanctificatus sanguine Christi dicitur ab apostolo Hebr. X, 10.
Unde passio Christi in sacramentis novae legis dicitur operari. Et sic sacramenta novae legis sunt causa gratiae
quasi instrumentaliter operantia ad gratiam.
RA1
Ad primum ergo dicendum, quod bernardus sufficienter rationem sacramentorum novae legis tangit, loquendo de
eis secundum quod sunt signa, et non secundum quod sunt causae.
RA2
Ad secundum dicendum, quod sacramenta novae legis non sunt causa gratiae principalis, quasi per se agentia,
sed causa instrumentalis.
Et secundum modum aliorum instrumentorum habent duplicem actionem: unam quae excedit formam propriam,
sed est ex virtute formae principalis agentis, scilicet Dei: quae est iustificare; et aliam quam exercet secundum
formam propriam, sicut abluere vel ungere: et haec actio attingit corporaliter ipsum quidem hominem qui
iustificatur, secundum corpus per se, et secundum animam per accidens, quae huiusmodi corporalem actionem
sentit; spiritualiter vero attingit ipsam animam, in quantum ab ea percipitur in intellectu ut quoddam signum
spiritualis mundationis.
RA3
Ad tertium dicendum, quod quia ultimus finis respondet primo agenti tamquam principalis, ideo non principaliter
agentibus non attribuitur ultimus finis, sed dispositio ad finem ultimum. Et sic sacramenta dicuntur esse causa
gratiae per modum instrumentorum disponentium.
RA4

583

