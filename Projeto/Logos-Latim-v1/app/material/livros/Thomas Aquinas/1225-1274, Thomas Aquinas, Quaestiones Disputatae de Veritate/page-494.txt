Ad primum ergo dicendum, quod aliquid dicitur esse facile dupliciter: uno modo propter remotionem
impedimenti; alio modo propter appositionem adiutorii.
Facilitas igitur pertinens ad habitum est per adiutorii appositionem: nam habitus inclinat potentiam ad actum.
Hanc autem facilitatem non nominat liberum arbitrium, eo quod, quantum est de se, non inclinatur in unum
magis quam in aliud; sed nominat facilitatem quae est per remotionem impedimenti, eo quod liberum arbitrium
non impeditur aliquo cogente a propria operatione. Et ideo Augustinus, proprie liberum arbitrium facultatem
nominavit, non facilitatem: quia facultas hoc importare videtur ut aliquid sit in potestate facultatem habentis.
RA2
Et similiter est dicendum ad secundum et tertium, quae procedunt de falsitate habitus.
RA4
Ad quartum dicendum, quod in actu duplex motus potest considerari: unus qui pertinet ad rationem habitus, sicut
cum bene vel male aliquid agitur; alius qui pertinet ad rationem potentiae, sicut cognoscere immaterialiter
convenit intellectui ex ipsa natura potentiae.
Modus igitur importatus in hoc quod dico libere iudicare, non pertinet ad aliquem habitum superadditum, sed ad
ipsam potentiae rationem pertinet, ut dictum est.
RA5
Et per hoc patet solutio ad quintum.
RA6
Ad sextum dicendum, quod homo male utendo libero arbitrio, non totaliter ipsum perdidit, sed quantum ad
aliquid; quia scilicet post peccatum non potest esse sine peccato, sicut poterat ante peccatum.
RA7
Ad septimum dicendum, quod quamvis gratia nullus possit male uti, libero tamen arbitrio habente gratiae
libertatem potest aliquis male uti, prout dicimur aliquo male uti quod est principium mali usus, ut potentia vel
habitus. Si autem dicamur aliquo male uti sicut obiecto usus, sic virtutibus et gratia male uti contingit, ut patet in
his qui de virtutibus superbiunt.
RA8
Ad octavum dicendum, quod bernardus improprie habitum accipit pro quacumque facilitate.
RA9
Ad nonum dicendum, quod duplici ratione aliqua potentia habitu indiget.
Primo quidem, quia operatio quae est per potentiam educenda, excedit vim potentiae, quamvis non excedat vim
totius naturae humanae.
Alio modo quia totius naturae vim excedit.
Et hoc secundo modo habitibus indigent omnes animae potentiae, quibus actus meritorii eliciuntur, sive sint
affectivae, sive intellectivae; quia in huiusmodi actus non possunt, nisi habitus gratiae superaddantur.
Primo autem modo indiget habitu intellectus; eo quod intelligere aliquid non potest nisi assimiletur ei per
speciem intelligibilem.
Unde oportet species intelligibiles superaddi, quibus in actum exeat intellectus: specierum autem aliqualis
ordinatio habitum efficit.
Et eadem ratione appetitivae inferiores, scilicet irascibilis et concupiscibilis, habitibus indigent, unde perficiuntur
virtutibus moralibus.
Quod enim actus eorum moderati sint, non excedit naturam humanam, sed excedit vim dictarum potentiarum.
Unde oportet quod id quod est superioris potentiae, scilicet rationis, eis imprimatur; et ipsa sigillatio rationis in
inferioribus viribus formaliter perficit virtutes morales.
Affectiva autem superior non indiget hoc modo aliquo habitu, quia naturaliter tendit in bonum sibi connaturale
sicut in proprium obiectum. Unde ad hoc quod velit bonum, non requiritur nisi quod ostendatur sibi per vim
cognitivam. Et ideo Philosophi in voluntate non posuerunt aliquem habitum nec naturalem nec acquisitum. Sed
ad dirigendum in operativis posuerunt prudentiam in ratione, et temperantiam et fortitudinem et alias virtutes
morales in irascibili et concupiscibili.
Sed secundum theologos in voluntate ponitur habitus caritatis propter actus meritorios.
RA10
Ad decimum dicendum, quod ista restrictio rationis et voluntatis non fit per aliquem habitum superadditum, sed
per ordinem unius potentiae ad aliam.
RA11
Ad undecimum dicendum, quod facultas quae est per inclinationem habitus, addit supra potentiam aliquid quod
est alterius naturae, scilicet habitum; sed facultas quae est per remotionem coactionis, addit determinatam
naturam potentiae, quod tamen pertinet ad ipsam naturam potentiae; sicut differentia, quae superadditur generi,
pertinet ad naturam speciei.
RA12
Ad duodecimum dicendum, quod Augustinus definit liberum arbitrium per actum proprium, eo quod potentiae
per actus cognoscuntur; unde praedicatio illa non est essentialis, sed causalis.
494

