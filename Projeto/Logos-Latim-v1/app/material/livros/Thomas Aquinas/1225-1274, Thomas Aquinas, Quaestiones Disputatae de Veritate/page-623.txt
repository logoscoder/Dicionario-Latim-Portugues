Nam verba praemissa inducuntur ad distinguendum inter Christum et ioannem, et omnes sanctos, ut Glossa,
ibidem, dicit. Secundum autem intellectum praedictum Christus quantum ad hoc non differt a creaturis. Nam
spiritus sanctus qui est tertia persona in trinitate, et est in se infinitus, et quemlibet sanctorum inhabitat.
Et ideo ponitur in Glossa alius intellectus, ut praedicta verba referantur ad generationem aeternam, secundum
quam pater dedit filio naturam infinitam, ut sic per spiritum spiritualis natura divina intelligatur; unde dicit
Glossa, ibidem: ut tantus sit filius, quantus et pater; aequalem enim sibi genuit filium.
Sed hic sensus verbis sequentibus non concordat, quia subiungitur: pater diligit filium, ut quasi dilectio patris ad
filium ratio praedictae donationis intelligatur. Nec potest dici quod dilectio sit ratio generationis aeternae, cum
magis dilectio personalis ex generatione sit; dilectio autem essentialis ad voluntatem pertinet. Non autem
conceditur quod pater genuit filium voluntate.
Et ideo ponitur in Glossa alius intellectus, ut referatur ad unionem verbi ad humanam naturam.
Ipsum enim Dei verbum, quod est divina sapientia, singulis creaturis secundum aliquam determinatam
mensuram communicatur, in quantum Deus per omnia opera sua suae sapientiae sparsit indicia, secundum illud
eccli.
I, 10: effudit Deus illam, scilicet sapientiam, super omnia opera sua, et super omnem carnem, secundum datum
suum, praebens illam diligentibus se.
Sed humanae naturae in Christo ipsum verbum absque mensura plenarie est unitum, ut sic per spiritum qui non
est ad mensuram datus, ipsum Dei verbum intelligatur; unde Glossa, ibidem, dicit: sicut pater plenum et
perfectum genuit verbum, sic plenum et perfectum est unitum humanae naturae.
Sed hic etiam intellectus sequentibus verbis non usquequaque concordat.
Haec enim datio, de qua praemissa verba loquuntur, filio facta esse ostenditur cum subiungitur: pater diligit
filium, et omnia dedit in manu eius. Per unionem autem non est aliud datum filio, sed datum est homini ut sit
filius.
Et ideo proprie praedicta verba videntur ad gratiam habitualem pertinere, in qua scilicet spiritus sanctus animae
Christi datus esse ostenditur, praesupposita unione, per quam ille homo erat filius Dei. Haec autem gratia,
simpliciter loquendo, finita erat; sed quodammodo infinita.
Ad cuius evidentiam sciendum est, quod finitum et infinitum circa quantitatem intelliguntur, ut patet per
Philosophum in I physic..
Est autem duplex quantitas: scilicet dimensiva, quae secundum extensionem consideratur; et virtualis, quae
attenditur secundum intensionem: virtus enim rei est ipsius perfectio, secundum illud Philosophi in VIII physic.:
unumquodque perfectum est quando attingit propriae virtuti. Et sic quantitas virtualis uniuscuiusque formae
attenditur secundum modum suae perfectionis.
Utraque autem quantitas per multa diversificatur: nam sub quantitate dimensiva continetur longitudo, latitudo, et
profundum, et numerus in potentia. Quantitas autem virtualis in tot distinguitur, quot sunt naturae vel formae;
quarum perfectionis modus totam mensuram quantitatis facit.
Contingit autem id quod est secundum unam quantitatem finitum, esse secundum aliam infinitum.
Potest enim intelligi aliqua superficies finita secundum latitudinem, et infinita secundum longitudinem.
Patet etiam hoc, si accipiatur una quantitas dimensiva, et alia virtualis.
Si enim intelligatur corpus album infinitum, non propter hoc albedo intensive infinita erit, sed solum extensive,
et per accidens; poterit enim aliquid albius inveniri.
Patet nihilominus idem, si utraque quantitas sit virtualis. Nam in uno et eodem diversa quantitas virtualis attendi
potest secundum diversas rationes eorum quae de ipso praedicantur; sicut ex hoc quod dicitur ens, consideratur
in eo quantitas virtualis quantum ad perfectionem essendi; et ex hoc quod dicitur sensibilis, consideratur in eo
quantitas virtualis ex perfectione sentiendi; et sic de aliis.
Quantum igitur ad rationem essendi, infinitum esse non potest nisi illud in quo omnis essendi perfectio
includitur, quae in diversis infinitis modis variari potest. Et hoc modo solus Deus infinitus est secundum
essentiam; quia eius essentia non limitatur ad aliquam determinatam perfectionem, sed in se includit omnem
modum perfectionis, ad quem ratio entitatis se extendere potest, et ideo ipse est infinitus secundum essentiam.
Haec autem infinitas nulli creaturae competere potest: nam cuiuslibet creaturae esse est limitatum ad
perfectionem propriae speciei.
Si ergo intelligatur aliqua anima sensibilis quae habeat in se quidquid potest concurrere ad perfectionem
sentiendi qualitercumque, illa quidem anima erit finita secundum essentiam, quia esse suum est limitatum ad
aliquam perfectionem essendi, scilicet sensibilem, quam excedit perfectio intelligibilis; esset tamen infinita
secundum rationem sensibilitatis, quia eius sensibilitas ad nullum determinatum modum essendi limitaretur.
Et similiter dico de gratia habituali Christi, quod est finita secundum essentiam, quia esse suum est limitatum ad
aliquam speciem entis, scilicet ad rationem gratiae; est tamen infinita secundum rationem gratiae: quia, cum
infinitis modis possit considerari perfectio alicuius quantum ad gratiam, nullus eorum defuit Christo, sed habuit
in se gratiam secundum omnem plenitudinem et perfectionem ad quam ratio huius speciei, quae est gratia, potest
se extendere.

623

