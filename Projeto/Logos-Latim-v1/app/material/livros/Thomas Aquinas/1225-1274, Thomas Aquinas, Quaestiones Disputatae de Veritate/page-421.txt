Praeterea, divisum non convertitur cum aliquo dividentium, sicut animal cum rationali.
Sed ens dividitur per bonum et malum, cum multa entia mala dicantur. Ergo bonum et ens non convertuntur.
AG7
Praeterea, privatio etiam, secundum Philosophum in IV metaph., dicitur ens quodam modo. Sed nullo modo
potest dici bonum; alias malum, cuius ratio in privatione consistit, esset bonum. Ergo bonum et ens non
convertuntur.
AG8
Praeterea, secundum boetium in libro de hebd., propter hoc omnia dicuntur esse bona, quia sunt a bono quod est
Deus. Sed bonitas Dei est ipsa sua sapientia et sua iustitia.
Ergo eadem ratione, omnia quae sunt a Deo, essent sapientia et iusta; quod est falsum. Ergo et primum; scilicet
quod omnia sint bona.
SC1
Sed contra. Nihil tendit nisi in suum simile.
Sed omne ens tendit in bonum, ut boetius dicit in Lib. De hebdom.. Ergo omne ens est bonum; nec potest aliquid
esse bonum nisi aliquo modo sit. Ergo bonum et ens
SC2
Praeterea, a bono non potest aliquid esse nisi bonum. Sed omne ens procedit a divina bonitate. Ergo omne ens est
bonum; et sic idem quod prius.
CO
Responsio. Dicendum, quod cum ratio boni in hoc consistat quod aliquid sit perfectivum alterius per modum
finis, omne illud quod invenitur habere rationem finis, habet etiam rationem boni.
Duo autem sunt de ratione finis; ut scilicet sit appetitum vel desideratum ab his quae finem nondum attingunt, et
ut sit dilectum, et quasi delectabile, ab his quae finem participant: cum eiusdem rationis sit tendere in finem, et in
fine quodammodo quiescere; sicut per eamdem naturam lapis movetur ad medium, et quiescit in medio.
Haec autem duo inveniuntur competere ipsi esse.
Quae enim nondum esse participant, in esse quodam naturali appetitu tendunt; unde et materia appetit formam,
secundum Philosophum in I phys.. Omnia autem quae iam esse habent, illud esse suum naturaliter amant, et
ipsum tota virtute conservant; unde boetius dicit in III de consolatione: dedit divina providentia creatis a se rebus
hanc vel maximam manendi causam, ut quoad possunt, naturaliter manere desiderent. Quare nihil est quod ullo
modo queas dubitare, cuncta quae sunt, appetere naturaliter constantiam permanendi, devitareque perniciem.
Ipsum igitur esse habet rationem boni. Unde sicut impossibile est quod sit aliquid ens quod non habeat esse, ita
necesse est ut omne ens sit bonum ex hoc ipso quod esse habet; quamvis etiam et in quibusdam entibus multae
aliae rationes bonitatis superaddantur supra suum esse quo subsistunt.
Cum autem bonum rationem entis includat, ut ex praedictis patet, impossibile est aliquid esse bonum quod non
sit ens; et ita relinquitur quod bonum et ens convertantur.
RA1
Ad primum igitur dicendum, quod bonum et malum opponuntur per modum privationis et habitus; non autem
oportet ut cuicumque inest habitus, nata sit inesse privatio; et ideo non oportet ut in quibuscumque natum est
esse bonum, natum sit esse malum. In contrariis, etiam quando unum inest per naturam alicui, alterum non est
natum inesse eidem, secundum Philosophum in praedicamentis.
Bonum autem cuilibet enti naturaliter inest, cum dicatur bonum ex ipso suo naturali esse.
RA2
Ad secundum dicendum, quod bonum non se extendit ad non entia per praedicationem, sed per causalitatem, in
quantum non entia appetunt bonum; ut dicamus non entia ea quae sunt in potentia, et non in actu. Sed esse non
habet causalitatem, nisi forte secundum rationem causae exemplaris; quae quidem causalitas non se extendit nisi
ad ea quae actu esse participant.
RA3
Ad tertium dicendum, quod sicut materia prima est ens in potentia et non in actu; ita est perfecta in potentia et
non in actu, bona in potentia et non in actu.
RA4
Ad quartum dicendum, quod ea de quibus mathematicus considerat, secundum esse quod habent in rebus, bona
sunt. Ipsum enim esse lineae vel numeri bonum est, sed a mathematico non considerantur secundum suum esse,
sed solum secundum rationem speciei; considerat enim ea abstracte: non sunt autem abstracta secundum esse,
sed solum secundum rationem. Dictum est autem supra, quod bonum non consequitur rationem speciei nisi
secundum esse quod habet in re aliqua; et ideo ratio boni non competit lineae vel numero secundum hoc quod
cadunt in consideratione mathematici, quamvis linea et numerus bona sint.
RA5
Ad quintum dicendum, quod ens non dicitur esse prius bono illo modo dicendi prius quem obiectio tangit, sed
alio modo, sicut absolutum respectivo.
RA6
421

