Hoc autem est gratia: et ideo sine gratia peccatorum remissio fieri non potest.
RA1
Ad primum ergo dicendum, quod ipsum peccatum est quaedam gratiae destructio, eius autem remissio est
constructio. Unde facilius est peccatum incurrere quam a peccato exire.
RA2
Ad secundum dicendum, quod peccata habent contrarietatem ex parte conversionis, ex qua non attenditur
peccatorum remissio, ut dictum est, in corp. Art.. Ex parte autem aversionis, et eorum quae aversionem
sequuntur, habent convenientiam. Unde nihil prohibet contrariorum actuum praecedentium reatus simul in anima
remanere; non enim qui ex avaritia in prodigalitatem mutatur, reatum avaritiae habere desinit, sed solum actum
vel habitum.
RA3
Ad tertium dicendum, quod peccata quamvis sint contraria ex parte conversionis, non tamen oportet quod
aversiones vel reatus remanentes sint contraria, quia sunt effectus contrariorum per accidens, cum eveniant
praeter intentionem operantis. Ex contrarietate autem causarum sequitur contrarietas in effectibus qui sunt per se,
et non qui sunt per accidens. Unde et ex contrariis actibus sequuntur contrarii habitus et dispositiones; huiusmodi
enim sunt effectus actuum peccati secundum suam speciem.
RA4
Ad quartum dicendum, quod supposita illa opinione, quod Adam aliquo tempore neque gratiam neque culpam
habuerit (quamvis hoc a quibusdam non concedatur), dicendum est, quod nihil prohibet aliqua contraria esse
mediata respectu alicuius subiecti simpliciter accepti, quae sunt immediata quantum ad tempus determinatum;
sicut caecus et videns sunt mediata in cane, non tamen post nonum diem. Similiter et homini respectu status
naturae conditae gratia et culpa comparantur ut contraria mediata.
Sed post illud tempus quo Adam gratiam accepit vel accipere potuit, ita quod in omnes eius posteros transiret,
nullus caret gratia nisi per culpam actualem vel originalem.
RA5
Ad quintum dicendum, quod etsi Adam in statu suae conditionis gratiam non habuit secundum quosdam, ponitur
tamen ab eisdem quod ante casum gratiam est adeptus. Unde a statu gratiae cecidit, et non solum a statu naturae.
Sed tamen si a solo statu naturae decidisset, nihilominus tamen ad expiationem infinitae offensae donum divinae
gratiae requireretur.
RA6
Ad sextum dicendum, quod sicut dilectio Dei qua nos diligit, consequenter aliquem effectum in nobis relinquit,
scilicet gratiam, per quam digni reddimur vita aeterna ad quam nos dirigit; ita hoc ipsum quod est Deum non
imputare nobis nostra delicta, ex consequenti relinquit in nobis aliquid per quod a reatu praedicto digni sumus
absolvi; et hoc est gratia.
RA7
Ad septimum dicendum, quod peccator per se est peccati causa quantum ad conversionem; sed quoad
aversionem, et ea quae eam consequuntur, est causa per accidens, cum sit non intenta. Haec enim per se causam
habere non possunt, cum ex his sit ratio mali in peccato; malum enim causam non habet, secundum dionysium,
IV cap. De divin. Nomin..
Vel dicendum, et melius, quod peccator est causa peccati quantum ad fieri, non autem est causa permanentiae
eorum quae ex peccato relinquuntur; immo horum est causa partim iustitia divina, per quam iuste ordinatum est
ut qui noluit stare in gratia dum posset, non possit etiam si velit; partim ex defectu virium naturae, quae non
sufficiunt ad expiationem, rationibus iam dictis.
Sicut homo cum se in foveam proiicit, est causa ipsius proiectionis; sed quies quae consequitur, est ex natura:
unde non potest a fovea exire, sicut potuit se in foveam proiicere.
Et similiter est in proposito.
RA8
Ad octavum dicendum, quod operari remissionem culpae intelligitur dupliciter: effective et formaliter: sicut
facere album effective convenit pictori, formaliter albedini.
Gratia igitur non est medium in remissione culpae sicut effective operans, sed tantum formaliter.
Per hoc autem quod dicitur quod solus Deus animae illabitur, non excluduntur qualitates animae vel naturales vel
gratuitae: his enim anima informatur; sed excluduntur aliae substantiae subsistentes, quae intra animam esse non
possunt sicut Deus est, qui intimius est in anima quam formae praedictae; eo quod Deus est in ipso esse animae
ut causans et conservans; sed praedictae formae vel qualitates ad hoc non pertingunt, sed essentiam animae quasi
circumstant.
RA9
Ad nonum dicendum, quod gratia quae est et inest, culpam expellit, non eam quae est, sed quae non est, prius
autem erat. Non enim expellit culpam per modum causae efficientis (sic enim oporteret quod ageret in culpam
existentem ad ipsius expulsionem, sicut ignis agit in aerem existentem ad eius corruptionem), sed expellit

597

