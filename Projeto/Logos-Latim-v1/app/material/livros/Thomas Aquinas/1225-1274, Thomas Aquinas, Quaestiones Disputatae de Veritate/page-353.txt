Praeterea, delectatio operationis alicuius et ipsa operatio ad idem genus peccati reducuntur, sicut et operatio
virtutis et delectatio in ea ad eamdem virtutem; iusti enim est et operari iusta, et delectari de iustis operibus, ut
patet in I ethicorum.
Sed ipse actus fornicationis est in genere peccati mortalis. Ergo et etiam delectatio in cogitatione de fornicatione,
et sic consensus in delectationem erit peccatum mortale.
SC3
Praeterea, si in ratione inferiori peccatum mortale esse non posset, gentiles, qui non deliberabant de actibus nisi
secundum inferiores rationes, mortaliter non peccassent fornicando; vel aliquid huiusmodi faciendo, quod patet
esse falsum. Ergo in inferiori ratione potest esse mortale peccatum.
CO
Responsio. Dicendum, quod eadem quaestio est qua quaeritur de delectatione morosa utrum sit peccatum
mortale, et qua quaeritur de consensu in delectationem. Dubitatio enim de delectatione morosa esse non potest an
sit peccatum mortale, si dicatur esse morosa a mora temporis. Certum est enim quod prolixitas temporis non
potest dare actui rationem peccati mortalis, nisi aliquid aliud interveniat; cum non sit circumstantia in infinitum
aggravans.
Sed hoc videtur dubitabile, utrum delectatio quae dicitur morosa ex consensu rationis superveniente, mortale
peccatum sit. Circa quod diversimode aliqui opinati sunt.
Quidam enim dixerunt quod non est peccatum mortale, sed veniale.
Quae quidem opinio dictis Augustini adversari videtur, qui ex tali consensu damnationem homini comminatur, ut
patet ex verbis eius inductis. Contradicit etiam isti opinioni fere communis modernorum opinio; et videtur etiam
in periculum vergere animarum, cum ex consensu in talem delectationem homo promptissime in peccatum
incidere possit.
Unde alteri opinioni magis videtur assentiendum, quae ponit talem consensum esse peccatum mortale: cuius
opinionis veritas hinc accipi potest.
Sciendum namque est, quod sicut ad exteriorem fornicationis actum sequitur sua delectatio sensibilis, ita etiam
ad actum cogitationis sequitur quaedam interior delectatio. Sed ad cogitationem duplex delectatio sequitur: una
quidem ex parte ipsius cogitationis; alia vero ex parte ipsius cogitati.
Delectamur enim quandoque in cogitando propter ipsam cogitationem, ex qua nobis acquiritur quaedam cognitio
in actu aliquorum, quamvis illa nobis displiceant; sicut aliquis iustus cogitat de peccatis, de eis disputando vel
conferendo, et in veritate huius cogitationis delectatur. Sed tunc propter ipsa cogitata delectatio sequitur, quando
ipsa res cogitata affectum movet et allicit.
Et hae quidem duae cogitationes in quibusdam actibus manifeste differunt, et aperte distinguuntur. Sed earum
distinctio in cogitationibus de peccatis carnis magis latet, eo quod propter corruptionem concupiscibilis, ad
cogitationem talium concupiscibilium statim sequitur motus in concupiscibili ex ipsis concupiscibilibus causatus.
Delectatio igitur illa quae cogitationem sequitur ex parte ipsius cogitationis, omnino ad aliud genus reducitur
quam delectatio exterioris actus. Unde talis delectatio qualiumcumque malorum cogitationem sequatur vel
penitus non est peccatum, sed laudabilis delectatio, cum quis delectatur in cognitione veri; vel si sit ibi aliqua
immoderantia, continebitur sub peccato curiositatis. Sed illa delectatio quae sequitur cogitationem ex parte rei
cogitatae, in idem genus coincidit cum delectatione exterioris actus.
Ut enim dicitur in XI metaph., delectatio per se in actu consistit; sed spes et memoria propter actum delectabilia
sunt. Unde constat quod talis delectatio secundum genus suum inordinata est eadem inordinatione qua est
inordinata delectatio exterior. Dato igitur quod delectatio exterior sit peccati mortalis, tunc etiam interior
delectatio in se et absolute considerata de genere peccati mortalis est.
Quandocumque autem ratio se subiicit peccato mortali per approbationem tunc est peccatum mortale: excluditur
enim a ratione rectitudo iustitiae, cum ipsa subiicitur iniquitati per approbationem.
Tunc autem se subiicit huic delectationi perversae quando in eam consentit. Et haec est prima subiectio qua ei se
subiicit; et ex hac subiectione consequitur quandoque ut ipsum actum inordinatum eligat propter hanc
delectationem perfectius consequendam. Et quanto in plures inordinationes tendit, ad hoc quod delectationem
consequatur, tanto magis in peccato progreditur. Totius tamen istius progressus prima radix erit ille consensus
quo delectationem acceptavit; unde ibi peccatum mortale inchoatur.
Unde simpliciter concedimus, consensum in delectationem fornicationis vel alterius mortalis esse peccatum
mortale. Ex quo etiam sequitur quod quidquid homo agit ex consensu talis delectationis, ad hoc ut huiusmodi
delectationem nutriat et teneat, sicut sunt turpes tactus vel libidinosa oscula vel aliquid huiusmodi, totum est
peccatum mortale
RA1
Ad primum igitur dicendum, quod, sicut Augustinus in ench. Dicit, oratio dominica et alia huiusmodi non solum
ad delenda venialia peccata valent, sed etiam ad remissionem mortalium, quamvis non ita ad deletionem
mortalium sicut sufficiunt ad deletionem venialium.
RA2

353

