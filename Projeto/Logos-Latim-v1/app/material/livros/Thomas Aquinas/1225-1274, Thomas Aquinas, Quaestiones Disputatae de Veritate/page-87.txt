etiam id quo res intelligitur; ut sic id quod intelligitur, possit dici et res ipsa, et conceptio intellectus; et similiter
id quod dicitur, potest dici et res quae dicitur per verbum, et verbum ipsum; ut etiam in verbo exteriori patet;
quia et ipsum nomen dicitur, et res significata per nomen dicitur ipso nomine.
Dico igitur, quod pater dicitur, non sicut verbum, sed sicut res dicta per verbum; et similiter spiritus sanctus, quia
filius manifestat totam trinitatem; unde pater dicit verbo uno suo omnes tres personas.
RA4
Ad quartum dicendum, quod in hoc videtur contrariari Anselmus sibi ipsi. Dicit enim, quod verbum non dicitur
nisi personaliter, et convenit soli filio; sed dicere convenit tribus personis; dicere autem nihil est aliud quam ex
se emittere verbum. Similiter etiam verbo Anselmi contrariatur verbum Augustini in VII de trinitate, ubi dicit,
quod non singulus in trinitate est dicens, sed pater verbo suo; unde, sicut verbum proprie dictum non dicitur nisi
personaliter in divinis, et convenit soli filio, ita et dicere et soli patri convenit. Sed Anselmus accepit dicere
communiter pro intelligere, et verbum proprie; et potuisset facere e converso si ei placuisset.
RA5
Ad quintum dicendum, quod in nobis dicere non solum significat intelligere, sed intelligere cum hoc quod est ex
se exprimere aliquam conceptionem; nec aliter possumus intelligere, nisi huiusmodi conceptionem exprimendo;
et ideo omne intelligere in nobis, proprie loquendo, est dicere. Sed Deus potest intelligere sine hoc quod aliquid
ex ipso procedat secundum rem, quia in eo idem est intelligens et intellectum et intelligere: quod in nobis non
accidit; et ideo non omne intelligere in Deo, proprie loquendo, dicitur dicere.
RA6
Ad sextum dicendum, quod sicut verbum non dicitur notitia patris nisi notitia genita ex patre, ita et dicitur et
virtus operativa patris, quia est virtus procedens a patre virtute. Virtus autem procedens personaliter dicitur. Et
similiter potentia operativa procedens a patre.
RA7
Ad septimum dicendum, quod dupliciter aliquid potest procedere ab altero: uno modo sicut actio ab agente, vel
operatio ab operante; alio sicut operatum ab operante.
Processus ergo operationis ab operante non distinguit rem per se existentem ab alia re per se existente, sed
distinguit perfectionem a perfecto, quia operatio est perfectio operantis.
Sed processus operati distinguit unam rem ab alia.
In divinis autem non potest esse secundum rem distinctio perfectionis a perfectibili. Inveniuntur tamen in Deo
res ab invicem distinctae, scilicet tres personae; et ideo processus qui significatur in divinis ut operationis ab
operante, non est nisi rationis tantum; sed processus qui significatur ut rei a principio, potest in Deo realiter
inveniri.
Haec autem est differentia inter intellectum et voluntatem: quod operatio voluntatis terminatur ad res, in quibus
est bonum et malum; sed operatio intellectus terminatur in mente, in qua est verum et falsum, ut dicitur in VI
metaphysic.. Et ideo voluntas non habet aliquid progrediens a seipsa, quod in ea sit nisi per modum operationis;
sed intellectus habet in seipso aliquid progrediens ab eo, non solum per modum operationis, sed etiam per
modum rei operatae.
Et ideo verbum significatur ut res procedens, sed amor ut operatio procedens; unde amor non ita se habet ad hoc
ut dicatur personaliter, sicut verbum.
RA8
Ad octavum dicendum, quod non intellecta distinctione personarum, non proprie Deus dicet seipsum, nec proprie
hoc a quibusdam intelligitur, qui distinctionem personarum in Deo non ponunt.
RC
Ad ea vero quae in contrarium obiiciuntur, posset de facili responderi, si quis vellet contrarium sustinere.
RC1
Ad hoc enim quod obiicit de verbis Augustini, posset dici, quod Augustinus accipit verbum, secundum quod
importat realem originem.
RC2
Ad secundum posset dici, quod etsi haec praepositio apud importet distinctionem, haec tamen distinctio non
importatur in nomine verbi; unde ex hoc quod verbum dicitur esse apud patrem, non potest concludi quod
verbum personaliter dicatur quia etiam dicitur Deus de Deo, et Deus apud Deum.
RC3
Ad tertium potest dici, quod relatio illa est rationis tantum.
RC4
Ad quartum sicut ad primum.
|a3 Articulus 3
TTA
Tertio quaeritur utrum verbum spiritui sancto conveniat.
TTB
87

