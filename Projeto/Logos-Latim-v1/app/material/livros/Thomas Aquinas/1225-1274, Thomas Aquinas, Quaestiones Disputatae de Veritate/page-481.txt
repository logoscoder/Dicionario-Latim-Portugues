Praeterea, peccatum praecipue in perversitate electionis consistit. Sed perversitas electionis est quando minus
bonum magis bono praefertur. Hoc autem facit quicumque non vult quod Deus vult; cum constet, id quod Deus
vult, optimum esse. Ergo quicumque non vult id quod Deus vult, peccat.
SC5
Praeterea, secundum Philosophum, virtuosus est regula et mensura in omnibus humanis actibus.
Sed Christus est maxime virtuosus. Ergo Christo maxime nos debemus conformare tamquam regulae et
mensurae. Sed Christus voluntatem suam conformabat divinae quantum ad volita, quod omnes beati faciunt.
Ergo et nos tenemur voluntatem nostram conformare divinae quantum ad volita.
CO
Respondeo. Dicendum, quod in volito quodammodo tenemur nostram voluntatem conformare divinae,
quodammodo vero non.
Secundum hoc enim, ut dictum est, art.
Praeced., voluntatem nostram divinae conformare tenemur quod bonitas divinae voluntatis regula est et mensura
omnis bonae voluntatis.
Cum autem bonum ex fine dependeat, voluntas bona dicitur secundum ordinem ad rationem volendi, quae est
finis.
Comparatio vero voluntatis ad volitum absolute non facit actum voluntatis esse bonum, cum ipsum volitum se
habeat quasi materialiter ad rationem volendi, quae est finis rectus: potest enim unum et idem volitum bene vel
male appeti, secundum quod in diversos fines ordinatur; et e contrario diversa et contraria volita potest quis bene
velle, in finem rectum referendo utrumque.
Quamvis ergo voluntas Dei non possit esse nisi bona, et omne quodcumque vult, bene velit; tamen bonitas in
ipso actu voluntatis divinae consideratur ex ratione volendi, id est ex fine ad quem ordinat quidquid vult, qui est
bonitas sua.
Et ideo divinae voluntati simpliciter in fine conformari tenemur; in volito autem nonnisi secundum quod illud
volitum consideratur sub ordine ad finem.
Qui quidem ordo semper nobis debet placere, quamvis hoc idem volitum possit nobis merito displicere
secundum aliquam aliam considerationem, utpote secundum quod in contrarium finem est ordinabile. Et inde est
quod voluntas humana secundum hoc invenitur conformari divinae voluntati in volito, quod se habet ad finem
divinae voluntatis.
Voluntas enim beatorum, qui sunt in continua contemplatione divinae bonitatis et ex ea regulant omnes suas
affectiones, utpote plene cognoscentes uniuscuiusque desiderandorum ordinem ad ipsam, conformatur divinae
voluntati in quolibet suo volito: omne enim quod sciunt Deum velle, volunt absolute, et sine aliquo motu in
contrarium.
Peccatores vero, qui sunt aversi a voluntate divinae bonitatis, discordant in pluribus ab his quae Deus vult, ea
improbantes, et nulla ratione assentientes.
Iusti vero viatores quorum voluntas adhaeret divinae bonitati, et tamen eam non ita perfecte contemplantur, ut
omnem ordinem volendorum ad ipsam manifeste percipiant, conformantur quidem divinae voluntati quantum ad
illa volita quorum rationem percipiunt, quamvis in eis sit aliqua affectio ad contrarium, laudabilis tamen propter
alium ordinem in eis consideratum.
Quam tamen affectionem non obstinate sequuntur, sed divinae voluntati supponunt, dum eis placet quod ordo
divinae voluntatis in omnibus impleatur; sicut ille qui vult patrem suum vivere propter affectum pietatis, quem
Deus vult mori; si iustus sit, hanc suam propriam voluntatem divinae supponit, ut non impatienter ferat, si Dei
voluntas in contrarium propriae voluntatis impleatur.
RA1
Ad primum ergo dicendum, quod Paulus cupiebat dissolvi et esse cum Christo, tamquam per se bonum:
nihilominus tamen placebat ei contrarium in ordine ad fructum quem Deus ex eius vita fieri volebat; unde
dicebat: permanere autem in carne necessarium propter vos.
RA2
Ad secundum dicendum, quod quamvis de potentia absoluta Deus possit revelare suam damnationem alicui, non
tamen hoc potest fieri de potentia ordinaria, quia talis revelatio cogeret eum desperare. Et si alicui talis revelatio
fieret, deberet intelligi non secundum modum prophetiae praedestinationis vel praescientiae, sed per modum
prophetiae comminationis, quae intelligitur supposita conditione meritorum.
Sed dato quod esset intelligenda secundum praescientiae prophetiam, adhuc non teneretur ille cui talis revelatio
fieret, velle suam damnationem absolute, sed secundum ordinem iustitiae, quo Deus vult persistentes in peccato
damnare. Non enim vult Deus ex parte sua aliquem damnare, sed secundum id quod ex nobis est, ut ex
supradictis patet.
Unde velle suam damnationem absolute, non esset conformare voluntatem suam divinae, sed voluntati peccati.
RA3
Ad tertium dicendum, quod voluntas praelati non est regula nostrae voluntatis sicut divina voluntas, sed
praeceptum eius; et ideo non est simile.
481

