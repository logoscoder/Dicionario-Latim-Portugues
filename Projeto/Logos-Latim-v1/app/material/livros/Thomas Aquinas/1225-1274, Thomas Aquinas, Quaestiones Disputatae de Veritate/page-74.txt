actum, non tamen actu ordinatur; sicut cum artifex excogitat formam artificii, et scit modum operandi, non tamen
operari intendit; et tunc est practica habitu vel virtute, non actu.
Quando vero nullo modo est ad actum ordinabilis cognitio, tunc est pure speculativa; quod etiam dupliciter
contingit.
Uno modo, quando cognitio est de rebus illis quae non sunt natae produci per scientiam cognoscentis, sicut cum
nos cognoscimus naturalia; quandoque vero res cognita est quidem operabilis per scientiam, tamen non
consideratur ut est operabilis; res enim per operationem in esse producitur.
Sunt autem quaedam quae possunt separari secundum intellectum, quae non sunt separabilia secundum esse.
Quando ergo consideratur res per intellectum operabilis distinguendo ab invicem ea quae secundum esse
distingui non possunt, non est practica cognitio nec actu nec habitu, sed speculativa tantum; sicut si artifex
consideret domum investigando passiones eius, et genus et differentias, et alia huiusmodi, quae secundum esse
indistincte inveniuntur in re ipsa. Sed tunc consideratur res ut est operabilis, quando considerantur in ipsa omnia
quae ad eius esse requiruntur simul.
Et secundum hos quatuor modos cognitio divina se habet ad res. Scientia enim eius est causativa rerum.
Quaedam ergo cognoscit ordinando ea proposito suae voluntatis ad hoc quod sint secundum quodcumque
tempus, et horum habet practicam cognitionem in actu. Quaedam vero cognoscit quae nullo tempore facere
intendit, scit enim ea quae nec fuerunt, nec sunt, nec erunt, ut in praecedenti quaestione, dictum est; et de his
habet quidem scientiam in actu, non autem actu practicam, sed virtute tantum. Et quia res quas facit vel facere
potest, non solum considerat secundum quod sunt in proprio esse, sed secundum omnes etiam intentiones quas
intellectus humanus resolvendo in eis apprehendere potest; ideo habet cognitionem de rebus operabilibus a se
etiam eo modo quo non sunt operabiles. Scit etiam et quaedam quorum sua scientia causa esse non potest, sicut
mala.
Unde verissime in Deo et practicam et speculativam cognitionem ponimus.
Nunc ergo videndum, secundum quem modum praedictorum, idea in divina cognitione possit poni. Idea ergo, ut
Augustinus dicit, secundum proprietatem vocabuli forma dicitur; sed si rem attendamus, idea est rei ratio, vel
similitudo.
Invenimus autem in quibusdam formis duplicem respectum: unum ad id quod secundum eas formatur, sicut
scientia respicit scientem; alium ad id quod est extra, sicut scientia respicit scibile; hic tamen respectus non est
omni formae communis, sicut primus.
Hoc igitur nomen forma importat solum primum respectum; et inde est quod forma semper notat habitudinem
causae. Est enim forma quodammodo causa eius quod secundum ipsam formatur; sive talis formatio fiat per
modum inhaerentiae, ut in formis intrinsecis, sive per modum imitationis, ut in formis exemplaribus. Sed
similitudo et ratio respectum etiam secundum habent, ex quo non competit eis habitudo causae.
Si ergo loquamur de idea secundum propriam nominis rationem, sic non se extendit nisi ad illam scientiam
secundum quam aliquid formari potest; et haec est cognitio actu practica, vel virtute tantum, quae etiam
quodammodo speculativa est. Sed tamen si ideam communiter appellemus similitudinem vel rationem, sic idea
etiam ad speculativam cognitionem pure pertinere potest. Vel magis proprie dicamus, quod idea respicit
cognitionem practicam actu vel virtute; similitudo autem et ratio tam practicam quam speculativam.
RA1
Ad primum igitur dicendum, quod Augustinus formationem ideae refert non tantum ad ea quae fiunt, sed etiam
ad ea quae fieri possunt; de quibus, si nunquam fiant, est cognitio aliquo modo speculativa, ut ex dictis, patet.
RA2
Ad secundum dicendum, quod ratio illa procedit de cognitione illa quae est practica virtute, non actu; quam nihil
prohibet aliquo modo speculativam dici, secundum quod recedit ab operatione secundum actum.
RA3
Ad tertium dicendum, quod exemplar, quamvis importet respectum ad id quod est extra, tamen ad illud
extrinsecum importat habitudinem causae; et ideo, proprie loquendo, ad cognitionem pertinet quae est practica
habitu vel virtute; non autem solum ad illam quae est actu practica: quia aliquid potest dici exemplar ex hoc quod
ad eius imitationem potest aliquid fieri, etsi nunquam fiat; et similiter est de ideis.
RA4
Ad quartum dicendum, quod practicus intellectus est de his quorum principia sunt in nobis non quocumque
modo, sed in quantum sunt per nos operabilia. Unde et de eis quorum causae sunt in nobis, habere possumus
speculativam scientiam, ut ex dictis, patet.
RA5
Ad quintum dicendum, quod intellectus speculativus et practicus non distinguuntur per hoc quod est habere
formas a rebus aut ad res; quia etiam in nobis intellectus practicus quandoque habet formas a rebus sumptas; ut
cum aliquis artifex ex artificio aliquo viso concipit formam secundum quam operari intendit. Unde non etiam
oportet ut omnes formae quae sunt intellectus speculativi, sint acceptae a rebus.
RA6

74

