Sed haec perfectio non est omnium; unde et gradus in ecclesia constituuntur, ut quidam aliis praeponantur ad
erudiendum in fide. Unde non tenentur omnes explicite credere omnia quae sunt fidei; sed solum illi qui
eruditores fidei instituuntur: sicut sunt praelati et habentes curam animarum.
Nec tamen isti etiam secundum omne tempus tenentur omnia explicite credere. Sicut enim est profectus unius
hominis in fide per successiones temporum, ita etiam et totius humani generis: unde dicit Gregorius: per
successiones temporum crevit divinae cognitionis augmentum.
Plenitudo autem temporis, quasi perfectio aetatis humani generis, est in tempore gratiae; unde in hoc tempore
maiores, omnia quae sunt fidei, explicite credere tenentur.
Sed temporibus praecedentibus etiam maiores non tenebantur ad credendum omnia explicite; plura autem
explicite credebantur post tempus legis et prophetarum quam ante.
In statu igitur ante peccatum non tenebantur explicite credere ea quae sunt de redemptore, quia adhuc necessitas
redemptoris non erat; implicite tamen haec credebant in divina providentia; in quantum scilicet Deum credebant
diligentibus se provisurum de omnibus necessariis ad salutem.
Sed ante peccatum et post, omni tempore necessarium fuit a maioribus explicitam fidem de trinitate habere; non
autem a minoribus post peccatum usque ad tempus gratiae; ante peccatum enim forte talis distinctio non fuisset,
ut quidam per alios erudirentur de fide.
Et similiter etiam post peccatum usque ad tempus gratiae maiores tenebantur habere fidem de redemptore
explicite; minores vero implicite, vel in fide patriarcharum et prophetarum, vel in divina providentia.
Tempore vero gratiae omnes, maiores et minores, de trinitate et de redemptore tenentur explicitam fidem habere.
Non tamen omnia credibilia circa trinitatem vel redemptorem minores explicite credere tenentur, sed soli
maiores. Minores autem tenentur explicite credere generales articulos, ut Deum esse trinum et unum, filium Dei
esse incarnatum, mortuum, et resurrexisse, et alia huiusmodi, de quibus ecclesia festa facit.
RA1
Ad primum igitur dicendum, quod non sequitur inconveniens posito quod quilibet teneatur aliquid explicite
credere etiam si in silvis vel inter bruta animalia nutriatur: hoc enim ad divinam providentiam pertinet ut cuilibet
provideat de necessariis ad salutem, dummodo ex parte eius non impediatur. Si enim aliquis taliter nutritus,
ductum rationis naturalis sequeretur in appetitu boni et fuga mali, certissime est tenendum, quod Deus ei vel per
internam inspirationem revelaret ea quae sunt necessaria ad credendum, vel aliquem fidei predicatorem ad eum
dirigeret, sicut misit Petrum ad Cornelium, Act. X.
RA2
Ad secundum dicendum, quod quamvis non sit in potestate nostra cognoscere ea quae sunt fidei, ex nobis ipsis;
tamen, si nos fecerimus quod in nobis est, ut scilicet ductum rationis naturalis sequamur, Deus non deficiet nobis
ab eo quod est nobis necessarium.
RA3
Ad tertium dicendum, quod ea quae sunt fidei, non proponuntur simplicibus ut particulatim exponenda, sed in
quadam generalitate: sic enim ea explicite credere tenentur, ut dictum est.
RA4
Ad quartum dicendum quod Angeli, secundum dionysium et Augustinum, primo sciverunt incarnationis Christi
mysterium quam etiam homines, cum de ipso per Angelos prophetae etiam sint instructi; sed a Hieronymo
dicuntur per ecclesiam hoc mysterium discere, in quantum, praedicantibus apostolis, mysterium salutis gentium
implebatur; et sic quantum ad aliquas circumstantias plenius sciebant, iam praesens videntes quod futurum ante
praeviderant.
RA5
Ad quintum dicendum, quod gentiles non ponebantur ut instructores divinae fidei. Unde, quantumcumque essent
sapientes sapientia saeculari, inter minores computandi sunt: et ideo sufficiebat eis habere fidem de redemptore
implicite, vel in fide legis et prophetarum, vel etiam in ipsa divina providentia. Probabile tamen est multis etiam
gentilibus ante Christi adventum mysterium redemptionis nostrae fuisse divinitus revelatum, sicut patet ex
sibyllinis vaticiniis.
RA6
Ad sextum dicendum, quod ioannes baptista, quamvis suo tempore inter maiores fuerit computandus, quia
praeco veritatis fuit a Deo institutus, non tamen oportebat quod explicite crederet omnia quae post Christi
passionem et resurrectionem tempore gratiae revelatae explicite creduntur: nondum enim suo tempore veritatis
cognitio ad suum complementum pervenerat, quod praecipue factum est in adventu spiritu sancti. Quidam tamen
dicunt, quod ioannes hoc quaesivit non ex persona sua, sed ex persona discipulorum, qui dubitabant de Christo.
Quidam etiam dicunt quod non fuit quaestio dubitantis, sed pie admirantis humilitatem Christi, si dignaretur ad
inferos descendere.
RC1
Ad primum autem in contrarium dicendum, quod non est eadem ratio de omnibus quae ad fidem pertinent
(quaedam enim sunt aliis obscuriora, et quaedam aliis sunt necessariora) ad hoc quod homo dirigatur in finem: et
ideo quosdam articulos prae aliis oportet explicite credere.
337

