SC1
Sed in contrarium. Est auctoritas Hugonis de s. Victore, qui dicit, quod non fuissent nati perfecti in scientia, sed
ad eam per temporis spatium pervenissent.
SC2
Praeterea, cum anima sit corporis perfectio, oportet proficere proportionaliter animam et corpus. Sed pueri in
statu innocentiae non habuissent perfectam staturam in corpore, sicut et Adam habuit in principio suae
conditionis. Ergo eadem ratione nec habuissent plenam scientiam, sicut Adam habuit.
SC3
Praeterea, filiorum est accipere a patre esse, naturam et disciplinam. Sed si filii Adam mox nati plenam scientiam
habuissent, ab eo disciplinam non potuissent accipere. Ergo non servaretur inter eos et primum parentem
completus paternitatis ordo.
CO
Responsio. Dicendum, quod circa hoc est duplex opinio.
Quidam enim dicunt, quod pueri in statu innocentiae, quantum ad ea quae sunt animae, perfecti fuissent sicut et
Adam, et quantum ad virtutes, et quantum ad scientiam.
Quod autem non essent perfecti secundum corpus, hoc erat propter necessitatem materni uteri, quia oportebat
nasci.
Alii vero sequentes Hugonem, dicunt, quod sicut secundum corpus non statim accepissent perfectam staturam,
sed ad eam profecissent tempore, ita etiam ad perfectam scientiam tempore pervenissent.
Ut autem sciatur quae harum opinionum verior sit, sciendum est, quod alia ratio est de Adam, et de filiis eius
mox natis.
Adam enim, quia instituebatur ut principium totius humani generis, oportuit ut statim conditus non solum
haberet id quod pertinet ad principium naturalis perfectionis, sed id quod pertinet ad terminum. Filii autem eius,
qui non constituebantur ut principium humani generis, sed ut ex principio existentes, non oportebat in termino
perfectionis naturalis institui. Sufficiebat autem, si habebant tantum de perfectione mox nati, quantum initium
naturalis perfectionis requirit.
Initium autem naturalis perfectionis quoad cognitionem secundum duas opiniones diversimode assignatur.
Quidam enim, ut Platonici, posuerunt quod anima ad corpus venit plena omnibus scientiis, sed nube corporis
opprimitur, et impeditur ne scientia habita libere uti possit nisi quantum ad quaedam universalia; sed postmodum
per exercitium studii et sensuum, huiusmodi impedimenta tolluntur, ut libere sua scientia uti possit: et sic discere
dicunt esse idem quod reminisci.
Quod si haec opinio vera esset, tunc oporteret dicere, quod pueri mox nati in statu innocentiae omnium scientiam
habuissent, quia corpus in statu illo erat omnino animae subditum, unde per molem corporis non potuisset anima
ita opprimi ut suam perfectionem quodam modo amitteret.
Sed quia haec opinio procedere videtur ex hoc quod eadem ponitur natura animae et Angeli, ut sic anima in suae
creationis principio plenam scientiam habeat, sicut et intelligentia dicitur esse plena formis creata; ratione cuius
Platonici dicebant animas fuisse ante corpora, et post corpus redire ad compares stellas, quasi quasdam
intelligentias: quae quidem opinio non est consona catholicae veritati, ideo secundum opinionem Aristotelis alii
dicunt, quod intellectus humanus est ultimus in ordine intelligibilium, sicut materia prima in ordine sensibilium;
et sicut materia secundum sui essentiam considerata nullam formam habet, ita intellectus humanus in sui
principio est sicut tabula in qua nihil est scriptum, sed postmodum in eo scientia per sensus acquiritur virtute
intellectus agentis.
Sic igitur principium naturalis humanae cognitionis est esse quidem in potentia ad omnia cognoscibilia, non
habere autem a principio notitiam nisi eorum quae statim per lumen intellectus agentis cognoscuntur, sicut sunt
prima principia universalia.
Et sic non oportuit filios Adam mox natos omnem scientiam habuisse; sed ad eam tempore proficientes
pervenissent. Sed tamen aliquam scientiam in eis perfectam ponere oportet, scilicet scientiam eligendorum et
vitandorum, quae ad prudentiam pertinet, quia sine prudentia ceterae virtutes esse non possunt, ut probatur VI
ethic.: quas oportebat pueros habere propter originalem iustitiam.
Et haec opinio mihi videtur verior, si consideretur id quod naturae integritas requirebat.
Si autem aliquid aliud ex divina gratia eis fuisset collatum ultra id quod requirit naturae integritas, hoc asseri non
potest, cum non habeatur ex auctoritate expressum.
RA1
Ad primum igitur dicendum, quod qualis fuit Adam, tales filios genuisset quantum ad ea quae sibi debebantur ex
natura speciei.
Sed quantum ad ea quae sibi debebantur ut erat principium totius humani generis, non oportebat quod filii ei
similes nascerentur.
RA2
Ad secundum dicendum, quod ad perfectam coniunctionem cum Deo, quam requirebat innocentiae status, omnes
virtutes requiruntur, non autem omnes scientiae.
394

