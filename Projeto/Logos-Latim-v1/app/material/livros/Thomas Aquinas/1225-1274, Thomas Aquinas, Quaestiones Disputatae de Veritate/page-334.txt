est in omnibus rebus naturalibus quae per successionem temporis perfectionem aliquam consequuntur. Et
similiter etiam videmus in operibus humanis, et praecipue in disciplinis.
In principio enim homo imperfectus est in cognitione. Ad hoc autem quod perfectionem scientiae consequatur,
indiget aliquo instruente, qui eum ad perfectionem scientiae ducat; quod facere non posset, nisi ipse perfecte
scientiam haberet, utpote comprehendens rationes eorum quae sub scientia cadunt. Non autem in principio suae
doctrinae statim ei qui instruitur, tradit rationes scibilium de quibus instruere intendit: quia tunc statim in
principio perfecte scientiam haberet qui instruitur; sed tradit ei quaedam, quorum rationes tunc, cum primo
instruitur discipulus, nescit; sciet autem post profectum in scientia.
Et ideo dicitur, quod oportet addiscentem credere: et aliter ad perfectam scientiam pervenire non posset, nisi
scilicet supponeret ea quae sibi in principio traduntur, quorum rationes tunc capere non potest.
Ultima autem perfectio ad quam homo ordinatur, consistit in perfecta Dei cognitione: ad quam quidem pervenire
non potest nisi operatione et quasi instructione divina, qui est sui perfectus cognitor. Huius autem perfectae
cognitionis statim homo in sui principio capax non est; unde oportet ut accipiat per viam credendi aliqua, per
quae manuducatur ad perveniendum in perfectam cognitionem.
Quorum quaedam talia sunt, quod in hac vita perfecta cognitio de eis haberi non potest, quae totaliter vim
humanae rationis excedunt: et ista oportet credere quamdiu in statu viae sumus; videbimus autem ea perfecte in
statu patriae. Quaedam vero sunt ad quae etiam in hac vita perfecte cognoscenda possumus pervenire, sicut illa
quae de Deo demonstrative probari possunt; quae tamen a principio necesse est credere, propter quinque
rationes, quas Rabbi Moyses ponit.
Quarum prima est profunditas et subtilitas istorum cognoscibilium, quae sunt remotissima a sensibus: unde
homo non est idoneus in principio perfecte ea cognoscere.
Secunda causa est debilitas humani intellectus in sui principio.
Tertia vero est multitudo eorum quae praeexiguntur ad istorum demonstrationem, quae homo non nisi in
longissimo tempore addiscere potest.
Quarta est indispositio ad sciendum, quae inest quibusdam propter pravitatem complexionis.
Quinta est necessitas occupationum ad providendum necessaria vitae.
Ex quibus omnibus apparet quod, si oporteret per demonstrationem solummodo accipere ea quae necessarium est
cognoscere de Deo, paucissimi ad hoc pervenire possent, et hi etiam non nisi post longum tempus.
Unde patet quod salubriter est via fidei hominibus provisa, per quam patet omnibus facilis aditus ad salutem
secundum quodcumque tempus.
RA1
Ad primum igitur dicendum, quod homini in conditione suae naturae perfecte providetur in quantum ad finem
illum consequendum qui est in potestate naturae, dantur principia sufficientia ut sint causa illius finis.
Ad finem autem qui facultatem naturae excedit, dantur principia, non quae sint causae finis, sed quibus homo est
capax eorum per quae pervenitur ad finem; ut enim dicit Augustinus, posse habere fidem et caritatem naturae est
hominum; habere autem, est gratia fidelium.
RA2
Ad secundum dicendum, quod ab ipsa prima institutione natura humana est ordinata in finem beatitudinis, non
quasi in finem debitum homini secundum naturam eius, sed ex sola divina liberalitate. Et ideo non oportet quod
principia naturae sufficiant ad finem illum consequendum, nisi fuerint adiuta donis superadditis ex divina
liberalitate.
RA3
Ad tertium dicendum, quod ille qui distat a fine, potest habere cognitionem finis, et affectionem; non autem
operari circa finem, sed solum circa ea quae sunt ad finem.
Et ideo ad perveniendum in finem supernaturalem in statu viae indigemus fide, qua ipsum finem cognoscamus,
ad quem cognitio naturalis non attingit. Sed ad ea quae sunt ad finem, virtus naturalis attingit, non tamen prout
sunt ordinata in finem illum. Et ideo non indigemus habitibus infusis ad operandum alia quam quae dictat ratio
naturalis, sed ad eadem perfectiori modo facienda; non sic autem est ex parte cognitionis, ratione iam dicta.
RA4
Ad quartum dicendum, quod ad ea quae sunt fidei, non naturaliter determinatur intellectus quasi ea naturaliter
cognoscat; sed quodammodo naturaliter ordinatur in ipsa cognoscenda, sicut natura dicitur ordinari ad gratiam ex
divina institutione. Unde hoc non removet quin habitu fidei indigeamus.
RA5
Ad quintum dicendum, quod homo perfectior est aliis animalibus, nec tamen determinata sunt sibi ab ipsa natura
ea quae sunt necessaria ad finem consequendum, sicut aliis animalibus, propter duas rationes.
Primo, quia homo ad altiorem finem ordinatur; et ideo etiam si pluribus auxiliis indigeat ad ipsum
consequendum, et sibi naturalia principia non sufficiant, nihilominus perfectior erit.
Secundo, quia hoc ipsum est in homine perfectionis, quia multiplices vias potest habere ad consequendum suum
finem. Unde non poterat ei una via naturalis determinari, sicut aliis animalibus; sed loco omnium, quae natura

334

