Nam stoici dicebant, huiusmodi passiones nullo modo esse in animo sapientis. Sapientem autem eum dicebant
qui perfectus est in virtutibus, quasi habens animi purgati virtutem.
Peripatetici vero dicunt, has passiones animi in sapientem cadere, sed moderatas, rationique subiectas.
Probat autem Augustinus, ex cuiusdam stoici confessione, quod stoici volebant huiusmodi affectus subitos in
animo sapientis esse, sine hoc tamen quod approbentur, vel quod eis consentiatur.
Quos quidem passiones non dicebant, sed quasi visa vel phantasias.
Unde patet quod secundum rem stoici nihil aliud quam Peripatetici dicebant, sed erat tantummodo in verbis
dissonantia; quia quod Peripatetici passiones nominabant, stoici appellabant aliter.
Sic ergo secundum stoicorum sententiam Macrobius et Plotinus dicunt, passiones cum virtute purgati animi non
esse: non quia non sint aliqui subiti motus passionum in huiusmodi virtuosis; sed quia nec rationem trahunt, nec
adeo vehementes sunt, quod pacem multum perturbent; secundum quod Philosophus dicit in libro VII ethic.,
quod concupiscentiae in temperatis non sunt fortes, sicut sunt in continentibus; quamvis in neutris ratio ad
consensum trahatur.
Vel potest dici, et melius, quod cum huiusmodi passiones ex bono et malo oriantur, distinguendae sunt
secundum differentiam bonorum et malorum.
Sunt enim quaedam bona et mala naturalia, sicut cibus, potus, sanitas vel aegritudo corporis, et alia huiusmodi;
quaedam vero non naturalia, sicut divitiae, honores, et alia huiusmodi, circa quae vita civilis versatur.
Distinguunt autem Plotinus et Macrobius, virtutes purgati animi contra virtutes politicas. Ex quo patet quod
virtutes purgati animi ponuntur in illis qui totaliter sunt a civili conversatione remoti, soli contemplationi
sapientiae vacantes. Et ideo in eis non sequuntur aliquae passiones ex bonis vel malis civilibus; non tamen sunt
immunes ab illis passionibus quae sequuntur bona vel mala naturalia.
RA3
Ad tertium dicendum, quod quidquid causatur ex debili causa, potest ex fortiori causa causari. Aestimatio autem
causata est fortior causa ad excitandas passiones, quam suspicio: unde Damascenus posuit illud minimum ex quo
potest causari passio; per hoc dans intelligere, quod ex fortiori causa fortior causatur.
RA4
Ad quartum dicendum, quod secundum Augustinum, XIV de civitate Dei, impassibilitas dupliciter dicitur: uno
modo secundum quod privat affectiones quae accidunt contra rationem, et mentem perturbant; alio modo
secundum quod excludit omnem affectum. Accipitur ergo passio in praedicta auctoritate secundum quod primae
impassibilitati opponitur, non autem secundum quod opponitur secundae. Et sic solummodo in Christo fuit.
RA5
Ad quintum dicendum, quod Christus secundum animam intellectivam fuit Angelis superior: habuit tamen
appetitum sensitivum, secundum quem passiones ei inesse poterant, quem Angeli non habent.
RA6
Ad sextum dicendum, quod in primo homine fuerunt aliquae passiones, ut gaudium et amor, quae sunt respectu
boni, non autem dolor vel timor, quae sunt respectu mali: et haec ad praesentem infirmitatem pertinent, quam
Adam non habuit: Christus autem voluntarie assumpsit.
RA7
Ad septimum dicendum, quod in Christo fuit vera laesio corporis, et verus sensus laesionis: ipse enim secundum
divinitatem est summum bonum, cui nihil subtrahi potest, non autem secundum corpus. Verbum autem Hilarii,
ut quidam dicunt, postmodum est ab ipso retractatum.
Vel potest dici, quod ideo dicit Christum sensum poenae non habuisse, non quia poenam non senserit, sed quia
sensus iste non pervenit usque ad rationem immutandam.
RA8
Ad octavum dicendum, quod ex hoc ipso quod anima glorificata est, secundum communem cursum, corpus ei
unitum gloriosum efficitur, et impassibile laesionis; unde dicit Augustinus in epistola ad dioscorum: tam potenti
natura Deus fecit animam, ut ex eius plenissima beatitudine, quae in fine temporum sanctis promittitur, redundet
in inferiorem naturam, quod est corpus, non beatitudo quae fruentis et intelligentis est propria, sed plenitudo
sanitatis et incorruptionis vigor.
Sed Christus in sua potestate habens animam suam et corpus, propter virtutem divinitatis ex quadam
dispositione, et habebat in anima beatitudinem, et in corpore passibilitatem, verbo permittente corpori id quod est
sibi proprium, ut Damascenus dicit; unde singulare fuit in Christo ut ex plenitudine beatitudinis animae non
redundaret gloria in corpus.
RA9
Ad nonum dicendum, quod bonum hominis, stoici non appellabant nisi illud quo homines boni dicuntur, scilicet
virtutes animi.
Reliqua vero, sicut corporalia, et ea quae sunt fortunae exterioris, non appellabant bona, sed commoda; quae
tamen Peripatetici bona appellabant, sed minima, virtutes autem maxima bona. Quae differentia non erat nisi
secundum nomina.

562

