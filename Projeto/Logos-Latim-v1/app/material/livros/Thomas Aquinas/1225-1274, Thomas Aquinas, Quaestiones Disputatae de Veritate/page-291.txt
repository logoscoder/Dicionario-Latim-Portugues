Cum enim differentia addit aliquam perfectionem supra generis naturam tunc, praeeminentia quae est ex parte
differentiae, facit aliquid esse simpliciter nobilius; sicut in specie hominis, qui est animal rationale, simpliciter
est dignior ille qui est potior in rationalitate, quam qui est potior in his quae ad rationem animalis spectant,
utpote sunt sensus, et motus, et alia huiusmodi.
Quando vero differentia aliquam imperfectionem importat, tunc id in quo est completius natura generis, est
simpliciter nobilius; ut patet in fide, quae est cognitio aenigmatica, eorum scilicet quae non videntur. Qui enim
abundat in natura generis, et deficit in fidei differentia, utpote fidelis qui iam percipit aliquem intellectum
credibilium, et quodammodo ea iam videt, habet simpliciter nobiliorem fidem eo qui minus cognoscit; et tamen
quantum ad rationem fidei pertinet, magis proprie habet fidem ille qui omnino non videt illa quae credit.
Et sic etiam est in prophetia.
Prophetia enim videtur esse quaedam cognitio obumbrata et obscuritate admixta, secundum id quod habetur II
Petri, I, 19: habetis firmiorem propheticum sermonem, cui bene facitis attendentes, quasi lucernae lucenti in
caliginoso loco. Et hoc etiam ipsum nomen prophetiae demonstrat, quia prophetia dicitur quasi visio de
longinquo: quae enim clare videntur, quasi de prope videntur.
Si igitur comparemus prophetias quantum ad differentiam quae rationem prophetiae complet, illa invenitur
perfectius rationem prophetiae habere, et magis proprie, cui imaginaria visio admiscetur; sic enim veritatis
propheticae cognitio obumbratur.
Si autem comparemus prophetias secundum id quod pertinet ad generis naturam, scilicet cognitionem vel
visionem, sic videtur distinguendum.
Cum enim omnis cognitio perfecta duo habeat; acceptionem et iudicium de acceptis: iudicium quidem de
acceptis in prophetia est solum secundum intellectum; acceptio vero est et secundum intellectum, et secundum
imaginationem.
Quandoque igitur in prophetia non est aliqua supernaturalis acceptio, sed iudicium tantum supernaturale; et sic
solus intellectus illustratur sine aliqua imaginaria visione. Et talis forte fuit inspiratio Salomonis, inquantum de
moribus hominum et naturis rerum, quae naturaliter accipimus, divino instinctu ceteris certius iudicavit.
Quandoque vero est etiam acceptio supernaturalis; et hoc dupliciter: quia vel est acceptio ab imaginatione, utpote
quando divinitus in spiritu prophetae imagines rerum formantur vel est acceptio ab intellectu, utpote quando ita
clare veritatis cognitio intellectui infunditur, ut non ex similitudine aliquarum imaginum veritatem accipiat,
immo ex veritate iam perspecta ipse sibi imagines formare possit, quibus utatur propter naturam nostri
intellectus. Non autem potest esse aliqua prophetia quae habeat acceptionem sine iudicio, unde nec imaginariam
visionem sine intellectuali.
Sic igitur patet quod visio intellectualis pura, quae habet iudicium tantum sine aliqua acceptione supernaturali,
est inferior ea quae habet iudicium et acceptionem imaginariam.
Illa vero intellectualis visio pura quae habet iudicium et acceptionem supernaturalem, est ea nobilior quae cum
iudicio habet acceptionem imaginariam. Et quantum ad hoc concedendum est, quod prophetia quae habet
visionem intellectualem tantum, est dignior ea quae habet imaginariam adiunctam.
RA1
Ad primum igitur dicendum, quod quamvis illa prophetia quae in utraque visione consistit, habeat etiam
intellectualem visionem, non tamen includit illam prophetiam quae in sola intellectuali visione consistit, eo quod
illa habeat intellectualem visionem excellentiorem quam ista; cum in illa intellectualis luminis perceptio sufficiat
ad acceptionem et iudicium, in hac vero ad iudicium tantum.
RA2
Ad secundum dicendum, quod in utraque prophetia fit derivatio luminis prophetici ab intellectu ad
imaginationem, sed diversimode: quia in illa prophetia quae dicitur visionem tantum intellectualem habere, tota
plenitudo propheticae revelationis in intellectu percipitur, et exinde secundum intelligentis arbitrium in
imaginativa congrue formantur imagines propter nostri intellectus naturam, qui sine phantasmatibus intelligere
non potest; sed in alia prophetia non tota plenitudo propheticae revelationis recipitur in intellectu, sed partim in
intellectu quantum ad iudicium, et partim in imaginativa quantum ad acceptionem.
Unde in illa prophetia quae visionem intellectualem tantum continet, est visio intellectualis plenior: ex defectu
enim luminis recepti in intellectu contingit quod exinde quodammodo decidit, quantum ad aliquid, a puritate
intelligibili in imaginarias figuras, sicut in somniis accidit.
RA3
Ad tertium dicendum, quod hoc quod ioannes Christum digito demonstravit non pertinet ad visionem
propheticam, prout nunc de prophetiae comparatione loquimur, sed magis ad denuntiationem. Hoc etiam quod
Christum corporaliter vidit, non ei dedit prophetiam perfectioris rationis, sed fuit quoddam munus divinitus
concessum amplius quam prophetia; unde dicitur Luc. X, 24: multi reges et prophetae voluerunt videre quae
videtis, etc..
RA4
Ad quartum dicendum, quod denuntiatio per verba vel facta communis est utrique prophetiae; quia et prophetia
quae tantum visionem intellectualem habet, potest denuntiare secundum imagines quas ad libitum format.
291

