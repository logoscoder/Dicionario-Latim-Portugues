specialem, vel aliquam potentiam, sed nominat ipsum actum, qui est applicatio cuiuscumque habitus vel
cuiuscumque notitiae ad aliquem actum particularem.
Applicatur autem aliqua notitia ad aliquem actum dupliciter: uno modo secundum quod consideratur an actus sit
vel fuerit: alio modo secundum quod consideratur an actus sit rectus vel non rectus.
Et secundum quidem primum modum applicationis dicimur habere conscientiam alicuius actus, in quantum
scimus illum actum esse factum vel non factum; sicut est in communi loquendi usu, quando dicitur, hoc non est
factum de conscientia mea, idest nescio vel nescivi an hoc factum sit vel fuerit. Et secundum hunc modum
loquendi intelligitur quod habetur Gen. XLIII, 22: non est in conscientiis nostris quis pecuniam posuerit in saccis
nostris; et Eccle. VII, 23: scit conscientia tua te crebro maledixisse aliis.
Et secundum hoc dicitur conscientia testificari aliquid; Rom. IX, 1: testimonium mihi perhibente conscientia mea
etc.. Secundum vero alium modum applicationis, quo notitia applicatur ad actum, ut sciatur an rectus sit, duplex
est via.
Una secundum quod per habitum scientiae dirigimur ad aliquid faciendum vel non faciendum.
Alio modo secundum quod actus postquam factus est, examinatur ad habitum scientiae, an sit rectus vel non
rectus.
Et haec duplex via in operativis distinguitur secundum duplicem viam quae etiam est in speculativis; scilicet
viam inveniendi et iudicandi. Illa enim via qua per scientiam inspicimus quid agendum sit, quasi consiliantes, est
similis inventioni, per quam ex principiis investigamus conclusiones. Illa autem via qua ea quae iam facta sunt,
examinamus et discutimus an recta sint, est sicut via iudicii, per quam conclusiones in principia resolvuntur.
Secundum autem utrumque applicationis modum nomine conscientiae utimur. Secundum enim quod applicatur
scientia ad actum ut dirigens in ipsum, secundum hoc dicitur conscientia instigare, vel inducere, vel ligare.
Secundum vero quod applicatur scientia ad actum per modum examinationis eorum quae iam acta sunt, sic
dicitur conscientia accusare vel remordere, quando id quod factum est, invenitur discordare a scientia ad quam
examinatur; defendere autem vel excusare, quando invenitur id quod factum est, processisse secundum formam
scientiae.
Sed sciendum, quod in prima applicatione qua applicatur scientia ad actum ut sciatur an factum sit, est applicatio
ad actum particularem notitiae sensitivae, ut memoriae, per quam eius quod factum est, recordamur; vel sensus,
per quem hunc particularem actum quem nunc agimus, percipimus.
Sed in secunda et tertia applicatione, qua consiliamur quid agendum sit, vel examinamus iam facta, applicantur
ad actum habitus rationis operativi, scilicet habitus synderesis et habitus sapientiae, quo perficitur superior ratio,
et habitus scientiae, quo perficitur ratio inferior; sive simul omnes applicentur, sive alter eorum tantum.
Ad hos enim habitus examinamus quae fecimus, et secundum eos consiliamur de faciendis.
Examinatio tamen non solum est de factis, sed etiam de faciendis; sed consilium est de faciendis tantum.
RA1
Ad primum igitur dicendum, quod cum dicit Hieronymus: hanc conscientiam praecipitari videmus, non
demonstratur ipsa synderesis, quam dixerat esse conscientiae scintillam; sed demonstratur ipsa conscientia, de
qua supra fecerat mentionem.
Vel potest dici, quod quia tota vis conscientiae examinantis vel consiliantis ex iudicio synderesis pendet, sicut
tota veritas rationis speculativae pendet ex principiis primis. Ideo conscientiam synderesim nominat, in quantum
scilicet ex VI eius agit: et praecipue quando volebat exprimere defectum quo synderesis deficere potest: non
enim deficit in universali, sed in applicatione ad singularia; et sic synderesis non in se deficit, sed quodammodo
in conscientia. Et ideo in explicando defectum synderesis, synderesi conscientiam coniunxit.
RA2
Ad secundum dicendum, quod inquinatio non dicitur esse in conscientia sicut in subiecto, sed sicut scitum in
cognitione; dicitur enim aliquis habere conscientiam inquinatam, quando alicuius inquinationis sibi est conscius.
RA3
Ad tertium dicendum, quod secundum hoc conscientia inquinata emundari dicitur, secundum quod aliquis qui
prius fuit sibi peccati conscius, postmodum scit se esse a peccato mundatum; et ita dicitur habere conscientiam
puram. Est igitur eadem conscientia quae prius erat immunda, et postmodum munda; non quidem ita quod
conscientia sit subiectum munditiae et immunditiae, sed quia per conscientiam examinantem utrumque
cognoscitur; non quod sit idem actus numero quo prius sciebat aliquis se esse immundum, et post scit se esse
purum; sed quia ex eisdem principiis utrumque cognoscitur, sicut dicitur esse eadem consideratio quae ex eisdem
principiis procedit.
RA4
Ad quartum dicendum, quod iudicium conscientiae et liberi arbitrii quantum ad aliquid differunt, et quantum ad
aliquid conveniunt.
Conveniunt quidem quantum ad hoc quod utrumque est de hoc particulari actu; competit autem iudicium
conscientiae in via qua est examinans; et in hoc differt iudicium utriusque a iudicio synderesis. Differt autem
iudicium conscientiae et liberi arbitrii, quia iudicium conscientiae consistit in pura cognitione, iudicium autem
liberi arbitrii in applicatione cognitionis ad affectionem: quod quidem iudicium est iudicium electionis.
366

