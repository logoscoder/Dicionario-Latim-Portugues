Sed res naturales tenent certum ordinem in suis motibus. Ergo providentia reguntur.
SC3
Praeterea, ea quae sunt diversa, non conservantur in aliqua coniunctione nisi per aliquam providentiam
gubernantem; unde etiam quidam Philosophi coacti sunt ponere animam esse harmoniam, propter
conservationem contrariorum in corpore animalis. Sed in mundo videmus contraria et diversa ad invicem
colligata permanere. Ergo mundus providentia regitur.
SC4
Praeterea, sicut dicit boetius in IV de consolatione, fatum singula in motu digerit locis, formis ac temporibus
distributa; et haec temporis ordinis explicatio in divinae mentis adunata prospectu, providentia est. Cum ergo
videamus res esse distinctas secundum formas et tempora et loca, necesse est ponere fatum, et sic etiam
providentiam.
SC5
Praeterea, omne illud quod per se non potest conservari in esse, indiget aliquo gubernante, quo conservetur. Sed
res creatae per se in esse conservari non possunt, quia, quae ex nihilo facta sunt, per se in nihilum tendunt, ut
Damascenus dicit.
Ergo oportet esse providentiam gubernantem res.
CO
Responsio. Dicendum, quod providentia respicit ordinem ad finem; et ideo quicumque causam finalem negant,
oportet quod negent per consequens providentiam, ut Commentator dicit in II physic..
Negantium autem causam finalem antiquitus duplex fuit positio.
Quidam enim antiquissimi Philosophi posuerunt tantum causam materialem; unde, cum non ponerent causam
agentem, nec finem ponere poterant, qui non est causa nisi inquantum movet agentem. Alii autem posteriores
ponebant causam agentem, nihil dicentes de causa finali. Et secundum utrosque omnia procedebant ex
necessitate causarum praecedentium, vel materiae, vel agentis.
Sed haec positio hoc modo a philosophis improbatur.
Causae enim materialis et agens, inquantum huiusmodi, sunt effectui causa essendi; non autem sufficiunt ad
causandum bonitatem in effectu, secundum quam sit conveniens et in seipso, ut permanere possit, et aliis, ut
opituletur. Verbi gratia, calor de sui ratione, quantum ex se est, habet dissolvere; dissolutio autem non est
conveniens et bona nisi secundum aliquem certum terminum et modum; unde, nisi poneremus aliam causam
praeter calorem et huiusmodi agentia in natura, non possemus assignare causam quare res convenienter fiant et
bene.
Omne autem quod non habet causam determinatam, casu accidit. Et ideo oporteret secundum positionem
praedictam, ut omnes, convenientiae et utilitates quae inveniuntur in rebus, essent casuales; quod etiam
empedocles posuit, dicens casu accidisse ut per amicitiam hoc modo congregarentur partes animalium, ut animal
salvari posset, et quod multoties accidit.
Hoc autem non potest esse: ea enim quae casu accidunt, proveniunt ut in minori parte; videmus autem huiusmodi
convenientias et utilitates accidere in operibus naturae aut semper, aut in maiori parte; unde non potest esse quod
casu accidant; et ita oportet quod procedant ex intentione finis.
Sed id quod intellectu caret vel cognitione, non potest directe in finem tendere, nisi per aliquam cognitionem ei
praestituatur finis, et dirigatur in ipsum; unde oportet, cum res naturales cognitione careant, quod praeexistat
aliquis intellectus, qui res naturales in finem ordinet, ad modum quo sagittator dat sagittae certum motum, ut
tendat ad determinatum finem; unde, sicut percussio quae fit per sagittam non tantum dicitur opus sagittae, sed
proiicientis, ita etiam omne opus naturae dicitur a philosophis opus intelligentiae.
Et sic oportet quod per providentiam illius intellectus qui ordinem praedictum naturae indidit, mundus
gubernetur. Et similatur providentia ista qua Deus mundum gubernat providentiae oeconomicae, qua aliquis
gubernat familiam, vel politicae qua aliquis gubernat civitatem aut regnum, per quam aliquis ordinat actus
aliorum in finem; non enim potest esse in Deo providentia respectu sui ipsius, cum quidquid est in eo, sit finis,
non ad finem.
RA1
Ad primum igitur dicendum, quod similitudo dionysii quantum ad hoc attenditur, quod sicut sol nullum corpus
excludit, quantum in ipso est, a sui luminis communicatione; ita etiam nec divina bonitas aliquam creaturam a
sui participatione; non autem quantum ad hoc quod sine cognitione et electione operetur.
RA2
Ad secundum dicendum, quod principium aliquod potest dici multiforme dupliciter.
Uno modo quantum ad ipsam essentiam principii; in quantum scilicet, est compositum: et sic multiforme
principium oportet esse posterius uniformi. Alio modo secundum respectum ad effectus, ut dicatur illud
principium multiforme quod ad multa se extendit: et sic multiforme est prius quam uniforme, quia quanto
aliquod principium est simplicius, tanto se extendit ad plura; et per hunc modum voluntas dicitur multiforme
principium, natura autem uniforme.
RA3
101

