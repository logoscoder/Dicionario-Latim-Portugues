illuminando, secundum doctrinam dionysii, ita videtur quod per voluntatem suam possint imprimere in
voluntatem nostram aliqualiter, eam immutando.
AG5
Praeterea, secundum dionysium, superiores Angeli illuminant purgant et perficiunt inferiores. Sed sicut
illuminatio pertinet ad intellectum, ita purgatio videtur pertinere ad affectum. Ergo, sicut Angeli possunt
imprimere in intellectum, ita etiam in voluntatem.
AG6
Praeterea, magis natum est aliquid immutari a superiori natura quam ab inferiori. Sed voluntate nostra sicut est
inferior appetitus sensibilis, ita est superior voluntas angelica. Ergo, cum appetitus sensibilis immutet interdum
voluntatem, multo fortius voluntas angelica poterit voluntatem nostram immutare.
AG7
Praeterea, Luc. XIV, 23, dicit paterfamilias servo suo: compelle intrare. Intratur autem per voluntatem ad illam
coenam. Ergo per Angelum, qui est minister Dei, potest voluntas nostra ad aliquid cogi.
SC1
Sed contra. Est quod bernardus dicit: liberum arbitrium est potentissimum sub Deo. Sed nihil immutatur nisi a
fortiori. Ergo nihil potest voluntatem immutare.
SC2
Praeterea, meritum et demeritum in voluntate aliquo modo consistit. Si ergo aliqua creatura posset immutare
voluntatem, posset aliquis iustificari vel peccator effici per aliquam creaturam: quod falsum est; quia nullus fit
peccator nisi per seipsum, nec aliquis fit iustus nisi Deo operante, et ipso cooperante.
CO
Responsio. Dicendum, quod voluntas potest intelligi immutari ab aliquo dupliciter.
Uno modo sicut ab obiecto suo, sicut voluntas immutatur ab appetibili: et sic non quaerimus hic de immutante
voluntatem. Hoc enim supra ostensum est, quod aliquod bonum de necessitate movet voluntatem per modum
obiecti, quamvis voluntas non cogatur.
Alio vero modo potest intelligi voluntas immutari ab aliquo per modum causae efficientis: et sic dicimus, quod
non solum nulla creatura potest cogere voluntatem agendo in ipsam, quia hoc nec Deus poterat; sed nec etiam
potest directe agere in voluntatem ut eam immutet necessario, vel qualitercumque inclinet, quod Deus potest; sed
indirecte potest aliqualiter inclinare voluntatem aliqua creatura, non tamen necessario immutare.
Cuius ratio est, quia, cum actus voluntatis sit quasi medius inter potentiam et obiectum, immutatio actus
voluntatis potest considerari vel ex parte ipsius voluntatis, vel ex parte obiecti.
Ex parte quidem voluntatis immutare actum voluntatis non potest nisi quod operatur intra voluntatem; et hoc est
ipsa voluntas, et id quod est causa esse voluntatis; quod, secundum fidem, solus Deus est. Unde solus Deus
potest inclinationem voluntatis quam ei dedit transferre de uno in aliud, secundum quod vult.
Sed secundum illos qui ponunt animam creatam ab intelligentiis (quod tamen fidei contrarium est), ipse Angelus
vel intelligentia habet effectum intrinsecum voluntati, in quantum causat esse quod est intrinsecum ipsi voluntati;
et secundum hoc Avicenna ponit, quod sicut corpora nostra immutantur a corporibus caelestibus, ita voluntates
nostrae immutantur a voluntate animarum caelestium; quod tamen est omnino haereticum.
Sed si consideretur actus voluntatis ex parte obiecti, sic voluntatis invenitur duplex obiectum.
Unum, ad quod de necessitate naturalis inclinatio determinatur. Et hoc quidem obiectum est voluntati inditum et
propositum a creatore, qui ei naturalem inclinationem dedit in illud. Unde nullus potest necessario per tale
obiectum immutare voluntatem nisi solus Deus.
Aliud vero est obiectum voluntatis, quod quidem natum est inclinare voluntatem, in quantum est in eo aliqua
similitudo vel ordo respectu ultimi finis naturaliter desiderati; non tamen ex hoc obiecto voluntas de necessitate
immutatur, ut prius dictum est, quia non in eo singulariter invenitur ordo ad ultimum finem naturaliter
desideratum.
Et mediante hoc obiecto potest aliqua creatura inclinare aliquatenus voluntatem, non tamen necessario immutare;
sicut patet cum aliquis persuadet alicui aliquid faciendum proponendo ei eius utilitatem vel honestatem; tamen in
potestate voluntatis est ut illud acceptet vel non acceptet, eo quod non est naturaliter determinata ad illud.
Sic igitur patet quod nulla creatura potest directe immutare voluntatem, quasi agendo intra ipsam voluntatem;
potest autem extrinsecus, aliquid proponendo voluntati, eam aliqualiter inducere, non tamen necessario
immutare.
RA1
Ad primum igitur dicendum, quod voluntas potest seipsam immutare respectu aliquorum etiam directe, cum sit
domina suorum actuum; et cum dicitur quod non immutatur directe a creatura, intelligitur a creatura alia.
Non tamen ipsa potest se cogere, quia in hoc importatur contradictio, scilicet quod aliquid sit coactum a seipso:
quia violentum est in quo nihil confert vim patiens, confert autem vim inferens. Et sic voluntas non potest se
cogere, quia sic ipsa in illa VI aliquid conferret, in quantum cogeret se, et nil conferret, in quantum cogeretur:
quod est impossibile; per quem etiam modum probat Philosophus in V ethic., quod nullus patitur iniustum a

449

