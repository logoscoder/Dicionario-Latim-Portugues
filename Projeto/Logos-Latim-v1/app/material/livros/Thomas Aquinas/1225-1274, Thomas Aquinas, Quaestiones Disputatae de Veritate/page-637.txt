Cum igitur motus liberi arbitrii sit instantaneus, nihil prohibet meritum eius esse in eodem instanti cum termino
creationis.
RA4
Per hoc patet solutio ad quartum: non enim est extra facultatem creaturae ut in primo instanti compleatur eius
motus instantaneus.
RA5
Ad quintum dicendum, quod licet potentia rationalis in primo instanti suae creationis possit habere suam
operationem quantum est de se: tamen si accipiatur potentia alligata organo, quod nondum est aptum ad
perfectam operationem, impeditur ex defectu organi ne tunc operationem habere possit. Hoc autem
impedimentum ab anima Christi per gratiam est remotum: et secundum hoc per gratiam habuit ut in primo
instanti agere possit.
RA6
Ad sextum dicendum, quod non est simile de instanti in tempore, et de puncto in magnitudine, quantum ad
propositum pertinet.
Nam eodem puncto in magnitudine non potest aliquod mobile uti ut duobus nisi in eadem specie motus; sed
eodem instanti temporis potest aliquod mobile uti ut duobus etiam quantum ad diversas species motus.
In eadem autem motus specie non est possibile quod sit continuitas motus, si motus uno actu terminetur, et altero
actu incipiat; quia sic intercidit quies media, et per consequens tempus. Possibile autem est in diversis motibus
secundum speciem, quod simul sit terminus unius motus et principium alterius, eo quod inter eos non requiritur
aliqua continuitas nec aliquis ordo, cum ambo possint esse simul; sicut simul dum aliquid movetur, possit
dealbari; et in instanti in quo incipit dealbari, terminatur motus secundum locum.
Quandoque vero inter partes eiusdem motus est ordo, ut duae earum non possint esse simul: unde nec terminus
unius partis est simul principio alterius, si accipiantur ambo in actu.
Et sic patet quod uti uno instanti ut duobus, non cogit ut sit tempus medium, sicut cogit ad hoc uti uno puncto ut
duobus in motu locali.
RA7
Ad septimum dicendum, quod cum gratia sit perfectio naturae, non sic se habet gratia ad naturam sicut e
converso. Commutata autem proportio non in omnibus tenet, sed in mensuris continuis vel discretis.
RA8
Ad octavum dicendum, quod illa ratio procedit de ordine naturae, non de ordine temporis: quod patet ex hoc
quod in eodem instanti forma dat esse, ordinat et distinguit.
RA9
Ad nonum dicendum, quod consilium requiritur ad electionem, quando aliquis non est aptus in agendis; quod in
Christo locum non habuit.
RA10
Ad decimum dicendum, quod Christus non assumpsit defectus qui in imperfectionem gratiae et scientiae
redundare possent. Huiusmodi autem defectus est ineptitudo organorum ad actum animae: unde hunc defectum
Christus non assumpsit, sed per gratiam confortabantur organa, ut essent idonea ad operationem animae, sicut in
statu innocentiae accidisset fortassis.
RC
Alia concedimus, quia verum concludunt, licet aliqua eorum non sufficienter.

637

