Ad secundum dicendum, quod argumentum Augustini non procedit a simili, sed a minori; minus enim videtur
quod in corde os dici debeat quam verbum; et ideo ratio non procedit.
RA3
Ad tertium dicendum, quod medium potest accipi dupliciter.
Uno modo inter duo extrema motus: sicut pallidum est medium inter album et nigrum in motu denigrationis vel
dealbationis.
Alio modo inter agens et patiens: sicut instrumentum artificis est medium inter ipsum et artificiatum; et similiter
omne illud quo agit; et hoc modo filius est medium inter patrem creantem et creaturam factam per verbum; non
autem inter Deum creantem et creaturam, quia ipsum verbum etiam est Deus creans; unde sicut verbum non est
creatura, ita non est pater.
Et tamen etiam praeter hoc ratio non sequeretur.
Dicimus enim, quod Deus creat per sapientiam suam essentialiter dictam, ut sic sapientia sua medium dici possit
inter Deum et creaturam; et tamen ipsa sapientia est Deus.
Augustinus autem non per hoc probat verbum non esse creaturam, quia est medium, sed quia est universalis
creaturae causa. In quolibet enim motu fit reductio ad aliquod primum, quod non movetur secundum motum
illum, sicut alterabilia omnia reducuntur in primum alterans non alteratum; et ita etiam illud in quod reducuntur
creata omnia, oportet esse non creatum.
RA4
Ad quartum dicendum, quod medium quod accipitur inter terminos motus, aliquando accipitur secundum
aequidistantiam terminorum, aliquando autem non. Sed medium quod est inter agens et patiens, si sit quidem
medium, ut instrumentum, quandoque est propinquius primo agenti, quandoque propinquius ultimo patienti; et
quandoque se habet secundum aequidistantiam ad utrumque; sicut patet in agente cuius actio ad patiens pervenit
pluribus instrumentis. Sed medium quod est forma qua agens agit, semper est propinquius agenti, quia est in ipso
secundum veritatem rei, non autem in patiente nisi secundum sui similitudinem. Et hoc modo verbum dicitur
esse medium inter patrem et creaturam. Unde non oportet quod aequaliter distet a patre et creatura.
RA5
Ad quintum dicendum, quod quamvis apud nos manifestatio, quae est ad alterum, non fiat nisi per verbum
vocale, tamen manifestatio ad seipsum fit etiam per verbum cordis; et haec manifestatio aliam praecedit; et ideo
etiam verbum interius verbum per prius dicitur. Similiter etiam per verbum incarnatum pater omnibus
manifestatus est; sed verbum ab aeterno genitum eum manifestavit sibi ipsi; et ideo non convenit sibi nomen
verbi secundum hoc tantum quod incarnatus est.
RA6
Ad sextum dicendum, quod verbum incarnatum habet aliquid simile cum verbo vocis, et aliquid dissimile. Hoc
quidem simile est in utroque, ratione cuius unum alteri comparatur: quod sicut vox manifestat verbum interius,
ita per carnem manifestatum est verbum aeternum. Sed quantum ad hoc est dissimile: quod ipsa caro assumpta a
verbo aeterno, non dicitur verbum, sed ipsa vox quae assumitur ad manifestationem verbi interioris, dicitur
verbum; et ideo verbum vocis est aliud a verbo cordis; sed verbum incarnatum est idem quod verbum aeternum,
sicut et verbum significatum per vocem, est idem quod verbum cordis.
RA7
Ad septimum dicendum, quod ratio signi per prius convenit effectui quam causae, quando causa est effectui
causa essendi, non autem significandi, sicut in exemplo proposito accidit. Sed quando effectus habet a causa non
solum quod sit, sed etiam quod significet, tunc, sicut causa est prius quam effectus in essendo, ita in
significando; et ideo verbum interius per prius habet rationem significationis et manifestationis quam verbum
exterius; quia verbum exterius non instituitur ad significandum nisi per interius verbum.
RA8
Ad octavum dicendum, quod nomen dicitur ab aliquo imponi dupliciter: aut ex parte imponentis nomen, aut ex
parte rei cui imponitur.
Ex parte autem rei nomen dicitur ab illo imponi per quod completur ratio rei quam nomen significat; et hoc est
differentia specifica illius rei. Et hoc est quod principaliter significatur per nomen. Sed quia differentiae
essentiales sunt nobis ignotae, quandoque utimur accidentibus vel effectibus loco earum, ut VIII metaph.
Dicitur; et secundum hoc nominamus rem; et sic illud quod loco differentiae essentialis sumitur, est a quo
imponitur nomen ex parte imponentis, sicut lapis imponitur ab effectu, qui est laedere pedem. Et hoc non oportet
esse principaliter significatum per nomen, sed illud loco cuius hoc ponitur.
Similiter dico, quod nomen verbi imponitur a verberatione vel a boatu ex parte imponentis, non ex parte rei.
RA9
Ad nonum dicendum, quod quantum ad rationem verbi pertinet, non differt utrum aliquid intelligatur per
similitudinem vel essentiam.
Constat enim quod interius verbum significat omne illud quod intelligi potest, sive per essentiam sive per
similitudinem intelligatur; et ideo omne intellectum, sive per essentiam sive per similitudinem intelligatur, potest
verbum interius dici.
84

