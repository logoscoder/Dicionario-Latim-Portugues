TTB
Et videtur quod tantum ad practicam.
AG1
Quia, ut dicit Augustinus in L. Lxxxiii quaestionum, ideae sunt formae rerum principales, secundum quas
formatur omne quod oritur aut interit. Sed secundum speculativam cognitionem nihil formatur. Ergo speculativa
cognitio non habet ideam.
AG2
Sed dicebat, quod ideae non solum habent respectum ad id quod oritur aut interit, sed ad id quod oriri vel interire
potest, ut ibidem Augustinus dicit; et sic idea se habet ad ea quae nec sunt, nec erunt, nec fuerunt, tamen esse
possunt, de quibus Deus speculativam cognitionem habet. Sed contra, practica scientia dicitur secundum quam
aliquis scit modum operis, etiam si nunquam operari intendat; et sic dicitur practica esse pars medicinae. Sed
Deus scit modum operandi ea quae potest facere, quamvis facere non proponat. Ergo etiam de eis Deus habet
practicam cognitionem; et sic utroque modo idea ad practicam cognitionem pertinet.
AG3
Praeterea, idea nihil est aliud quam exemplaris forma. Sed forma exemplaris non potest dici nisi in practica
cognitione, quia exemplar est ad cuius imitationem fit aliud.
Ergo ideae solum practicam cognitionem respiciunt.
AG4
Praeterea, secundum Philosophum, practicus intellectus est eorum quorum principia sunt in nobis. Sed ideae in
intellectu divino existentes sunt ideatorum principia. Ergo ad practicum intellectum pertinent.
AG5
Praeterea, omnes formae intellectus vel sunt a rebus, vel sunt ad res: quae autem sunt ad res, sunt practici
intellectus; quae vero a rebus, speculativi. Sed nullae formae intellectus divini sunt a rebus, cum nihil a rebus
accipiat.
Ergo sunt ad res; et sic sunt practici intellectus.
AG6
Praeterea, si est alia idea intellectus practici, et alia speculativi in Deo, diversitas ista non potest esse per aliquid
absolutum, quia omne huiusmodi est unum tantum in Deo; nec per respectum identitatis, ut cum dicimus idem
eidem idem, quia talis respectus nullam pluralitatem inducit; nec per respectum diversitatis, quia causa non
plurificatur, quamvis effectus sint plures. Ergo nullo modo potest distingui alia idea speculativae cognitionis ab
idea practicae cognitionis.
AG7
Sed dicebat, quod in hoc utraque idea distinguitur, quod idea practica est principium essendi, sed speculativa
cognoscendi.
Sed contra, eadem sunt principia essendi et cognoscendi. Ergo ex hoc idea speculativa a practica non
distinguitur.
AG8
Praeterea, cognitio speculativa nihil aliud videtur esse in Deo quam simplex ipsius notitia. Sed simplex notitia
nihil praeter notitiam aliud habere potest. Ergo, cum idea addat respectum ad res, videtur quod non pertineat ad
speculativam cognitionem, sed ad practicam tantum.
AG9
Praeterea, finis practici est bonum.
Sed respectus ideae non potest determinari nisi ad bonum, quia mala praeter intentionem accidunt. Ergo idea
solum practicum intellectum respicit.
SC1
Sed contra. Cognitio practica non extendit se nisi ad facienda. Sed Deus per ideas non solum scit facienda, sed
praesentia et facta. Ergo ideae non se extendunt solum ad practicam cognitionem.
SC2
Praeterea, Deus perfectius cognoscit creaturas quam artifex artificiata. Sed artifex creatus, per formas quibus
operatur, habet speculativam cognitionem de operatis; ergo multo fortius Deus.
SC3
Praeterea, cognitio speculativa est quae considerat principia et causas rerum, et passiones earumdem. Sed Deus
per ideas cognoscit omnia quae in rebus cognosci possunt.
Ergo ideae in Deo pertinent non ad practicam solum, sed speculativam cognitionem.
CO
Responsio. Dicendum, quod, sicut dicitur in III de anima, intellectus practicus differt a speculativo fine; finis
enim speculativi est veritas absolute, sed practici est operatio ut dicitur in II metaphys..
Aliqua ergo cognitio, practica dicitur ex ordine ad opus: quod contingit dupliciter.
Quandoque enim ad opus actu ordinatur, sicut artifex praeconcepta forma proponit illam in materiam inducere;
et tunc est actu practica cognitio, et cognitionis forma. Quandoque vero est quidem ordinabilis cognitio ad
73

