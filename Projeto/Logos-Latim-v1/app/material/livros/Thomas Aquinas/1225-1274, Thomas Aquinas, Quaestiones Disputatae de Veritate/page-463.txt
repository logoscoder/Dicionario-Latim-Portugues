TTB
Et videtur quod non.
AG1
Omni enim voluntatem habenti competit secundum electionem voluntatis agere. Sed Deus non agit secundum
voluntatis electionem; ut enim dicit dionysius, IV cap. De divin.
Nomin.: sicut noster visibilis sol non ratiocinans aut praeeligens, sed per ipsum esse illuminat omnia; ita et
divina bonitas. Ergo Deo non competit voluntatem habere.
AG2
Praeterea, ex causa contingenti non possunt effectus necessarii provenire. Sed voluntas est causa contingens,
cum se habeat ad utrumlibet.
Ergo non potest esse causa necessariorum.
Deus autem est causa omnium, tam necessariorum quam contingentium. Ergo non agit per voluntatem; et sic
idem quod prius.
AG3
Praeterea, ei quod non habet aliquam causam, non competit aliquid quod importet respectum ad causam. Sed
Deus, cum sit prima causa omnium, non habet aliquam causam.
Ergo, cum voluntas importet habitudinem in causam finalem, quia voluntas est finis, secundum Philosophum in
III ethicorum, videtur quod voluntas Deo non competat.
AG4
Praeterea, secundum Philosophum, in III ethic., voluntarium meretur laudem vel vituperium; involuntarium
autem veniam et misericordiam. Ergo ei non competit ratio voluntarii cui non competit ratio laudabilis. Sed Deo
non competit ratio laudabilis, quia laus, ut dicitur in I ethic., non est optimorum, sed eorum quae ordinantur in
optimum; honor autem est optimorum. Ergo Deo non competit habere voluntatem.
AG5
Praeterea, opposita nata sunt fieri circa idem. Sed voluntario opponitur duplex involuntarium, ut dicitur in libro
III ethic.: scilicet involuntarium per ignorantiam, et per violentiam. Sed Deo non competit involuntarium per
violentiam, quia coactio in Deum non cadit; nec involuntarium per ignorantiam, quia ipse omnia novit. Ergo nec
voluntarium Deo competit.
AG6
Praeterea, ut dicitur in Lib. De regulis fidei, est duplex voluntas: scilicet affectionis respectu interiorum actuum,
et effectionis respectu exteriorum. Voluntas autem affectionis, ut ibi dicitur, est faciens ad meritum; voluntas
autem effectionis est perficiens meritum. Deo autem non competit mereri. Ergo nec voluntatem aliquo modo
habere.
AG7
Praeterea, Deus movens est non motum: quia secundum boetium, immobilis manens dat cuncta moveri.
Sed voluntas est movens motum, ut dicitur in Lib. III de anima; unde et in II metaphys., probat Philosophus quod
movet sicut desideratum et intellectum ex hoc quod est movens non motum. Ergo Deo non competit voluntatem
habere.
AG8
Praeterea, voluntas appetitus quidam est; sub appetitiva enim animae parte continetur.
Sed appetitus est imperfectio; est enim non habiti, secundum Augustinum. Ergo, cum nulla imperfectio in Deum
cadat, videtur quod ei non competat voluntatem habere.
AG9
Praeterea, nihil quod se habet ad opposita, videtur Deo competere; cum talia sint generabilia et corruptibilia, a
quibus longe Deus removetur. Sed voluntas se habet ad opposita, cum inter rationales potestates contineatur,
quae ad opposita se habent, secundum Philosophum.
Ergo voluntas Deo non competit.
AG10
Praeterea, Augustinus, XIV de CIV. Dei, dicit, quod Deus non aliter afficitur ad res cum sunt, et aliter cum non
sunt.
Sed cum non sunt, Deus non vult res esse: essent enim, si eas esse vellet. Ergo et cum sint, Deus non vult eas
esse.
AG11
Praeterea, Deo non competit perfici, sed perficere. Voluntatis autem est perfici bono, sicut intellectus vero. Ergo
voluntas Deo non competit.
SC1
Sed contra. Est quod in psalm. Cxiii, 3, dicitur: omnia quaecumque voluit fecit; ex quo videtur quod voluntatem
habeat, et ex voluntate sua res creatae sint.
SC2
Praeterea, beatitudo maxime in Deo invenitur.
463

