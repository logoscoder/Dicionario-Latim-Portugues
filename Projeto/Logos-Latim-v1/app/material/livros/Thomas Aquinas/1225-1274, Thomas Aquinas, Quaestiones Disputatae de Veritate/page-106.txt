singularia; dicebant enim, quod Deus taliter naturam alicuius speciei ordinavit, ut ex virtute quae consequitur
speciem, talis actio consequi deberet; et si aliquando deficeret, quod hoc ad talem utilitatem ordinaretur, sicut
corruptio unius ordinatur ad generationem alterius; non tamen hanc virtutem particularem ad hunc particularem
actum ordinavit, nec hunc particularem defectum ad hanc particularem utilitatem. Nos autem Deum perfecte
cognoscere omnia particularia dicimus; et ideo praedictum providentiae ordinem in singularibus ponimus, etiam
in quantum singularia sunt.
RA1
Ad primum ergo dicendum, quod ratio illa procedit de providentia approbationis; sic enim nihil providetur a Deo
nisi quod ab eo aliquo modo fit; unde malum, quod non est a Deo, non cadit sub providentia approbationis, sed
concessionis tantum.
RA2
Ad secundum dicendum, quod quamvis contrarii motus non sint unius ordinis specialis, sunt tamen unius ordinis
generalis; sicut etiam diversi ordines diversorum artificiorum quae ordinantur in uno ordine civitatis unius.
RA3
Ad tertium dicendum, quod quamvis malum, secundum quod exit ab agente proprio, sit inordinatum, et ex hoc
per privationem ordinis definiatur, tamen nihil prohibet quin a superiori agente ordinetur; et sic sub providentia
cadit.
RA4
Ad quartum dicendum, quod quilibet prudens sustinet aliquod parvum malum ne impediatur magnum bonum;
quodlibet autem particulare bonum est parvum respectu boni alicuius naturae universalis. Non posset autem
impediri malum quod ex aliquibus rebus provenit, nisi natura eorum tolleretur, quae talis est, ut possit deficere
vel non deficere, et quae alicui particulari nocumentum infert, et tamen in universo quamdam pulchritudinem
addit.
Et ideo Deus, cum sit prudentissimus, sua providentia non prohibet mala, sed permittit unumquodque agere
secundum quod natura eius requirit; ut enim dionysius dicit, IV cap. De divin. Nomin., providentiae non est
naturam perdere, sed salvare.
RA5
Ad quintum dicendum, quod aliquod bonum est quod non posset elici nisi ex aliquo malo, sicut bonum patientiae
non nisi ex malo persecutionis elicitur, et bonum poenitentiae ex malo culpae; nec hoc impedit infirmitas mali
respectu boni, quia huiusmodi non eliciuntur ex malo quasi ex causa per se, sed quasi per accidens et
materialiter.
RA6
Ad sextum dicendum, quod illud quod producitur, oportet quod secundum esse suum habeat formam
producentis, quia productio rei terminatur ad esse rei; unde non potest esse malum quod a bono actore
productum est. Sed providentia rem ordinat in finem.
Ordo autem in finem consequitur ad rei esse; et ideo non est impossibile aliquod malum a bono ordinari in
bonum; sed impossibile est a bono aliquid ordinari in malum; sicut enim bonitas producentis inducit formam
bonitatis in productis, ita bonitas providentis inducit ordinem ad bonum in provisis.
RA7
Ad septimum dicendum, quod effectus accidentes in istis inferioribus possunt considerari dupliciter: uno modo
in ordine ad causas proximas, et sic multa casu eveniunt; alio modo in ordine ad causam primam, et sic nihil casu
accidit in mundo. Neque tamen sequitur quod omnia necessario eveniant, quia effectus non sequuntur in
necessitate et contingentia causas primas, sed proximas.
RA8
Ad octavum dicendum, quod illa quae ex necessitate materiae proveniunt, consequuntur naturas ordinatas in
finem et secundum hoc ipsa etiam sub providentia cadere possunt, quod non esset, si omnia ex materiae
necessitate contingerent.
RA9
Ad nonum dicendum, quod malum est contrarium bono. Nullum autem contrarium per se inducit ad suum
contrarium, sed omne contrarium contrarium sibi inducit ad sibi simile; sicut calidum non inducit rem aliquam in
frigiditatem nisi per accidens, sed magis frigidum per calidum ad caliditatem reducitur. Similiter etiam nullus
bonus ordinat aliquid in malum, sed potius ordinat in bonum.
RA10
Ad decimum dicendum, quod facere malum, ut ex dictis patet, nullo modo bonis competit; unde facere malum
propter bonum in homine reprehensibile est nec Deo potest attribui. Sed ordinare malum in bonum, hoc non
contrariatur bonitati alicuius; et ideo permittere malum propter aliquod bonum inde eliciendum, Deo attribuitur.
|a5 Articulus 5
TTA
Quinto quaeritur utrum humani actus providentia regantur.
106

