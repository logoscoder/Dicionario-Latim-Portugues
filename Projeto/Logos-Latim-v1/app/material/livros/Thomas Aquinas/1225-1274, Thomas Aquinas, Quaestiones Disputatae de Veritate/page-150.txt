Praeterea iudicium, ut boetius dicit, est actus iudicantis.
Ergo iudicatum se habet ad iudicium ut passum.
Sed essentia divina non potest se habere ut passum respectu alicuius intellectus creati. Ergo intellectus creatus
non potest Deum per essentiam videre.
AG15
Praeterea, omne illud quod per essentiam videtur, intellectu attingitur. Sed nullus potest attingere ad id quod in
infinitum distat ab eo. Ergo intellectus Angeli non potest videre essentiam Dei, quae in infinitum distat ab eo.
SC1
Sed contra. Est quod dicitur Matth., cap. XVIII, 10: Angeli eorum... Semper vident faciem patris etc.. Sed faciem
patris videre, est videre essentiam ipsius. Ergo Angeli vident Deum per essentiam.
SC2
Praeterea, Angeli beati hoc modo vident Deum, sicut promittitur nobis in statu beatitudinis.
Sed nos videbimus Deum per essentiam, ut patet per illud Lib. I Ioan., III, 2: cum apparuerit similes ei erimus et
videbimus eum sicuti est. Ergo et Angeli vident Deum per essentiam.
SC3
Praeterea, Angeli cognoscunt eum a quo facti sunt. Sed ipsa essentia divina est Angelorum causa. Ergo
essentiam divinam vident.
SC4
Praeterea, omne quod videtur, videtur per similitudinem vel per essentiam.
Sed in Deo non est aliquid aliud similitudo ipsius et essentia eius: quia quidquid est in Deo est Deus.
Ergo Angeli vident eum per essentiam.
SC5
Praeterea, intellectus est fortior in cognoscendo quam affectus in diligendo; unde dicit Augustinus: praecedit
intellectus, sequitur tardus aut nullus affectus. Sed Angeli diligunt essentiam divinam.
Ergo multo magis vident eam.
CO
Responsio. Dicendum, quod circa hanc quaestionem quidam erraverunt, dicentes, Deum per essentiam a nullo
unquam intellectu creato videri posse, attendentes distantiam quae est inter divinam essentiam et intellectum
creatum. Sed haec positio sustineri non potest, cum sit haeretica.
Constat enim quod cuiuslibet intellectualis creaturae beatitudo consistit in sua perfectissima operatione. Illud
autem quod est supremum in qualibet creatura rationali, est intellectus.
Unde oportet quod beatitudo cuiuslibet creaturae rationalis in nobilissima visione intellectus consistat. Nobilitas
autem intellectivae visionis est ex nobilitate intellecti; sicut etiam dicit Philosophus in X ethicorum, quod
perfectissima operatio visus, est visus bene dispositi ad pulcherrimum eorum quae cadunt sub visu.
Si ergo creatura rationalis in sua perfectissima visione non perveniret ad videndum divinam essentiam, beatitudo
eius non esset ipse Deus, sed aliquid sub Deo; quod esse non potest: quia ultima perfectio cuiuslibet rei est,
quando pertingit ad suum principium.
Ipse autem Deus immediate omnes creaturas rationales condidit, ut fides vera tenet.
Unde oportet secundum fidem, ut omnis creatura rationalis quae ad beatitudinem pervenit, per essentiam Deum
videat.
Sed oportet nunc considerare et intelligere quis sit modus videndi Deum per essentiam.
In omni siquidem visione oportet ponere aliquid quo videns visum videat; et hoc est vel essentia ipsius visi, sicut
cum Deus cognoscit seipsum; vel aliqua similitudo eius, sicut homo videt lapidem. Et hoc ideo, quia ex
intelligente et intelligibili oportet aliquo modo in intelligendo unum fieri.
Non autem potest dici quod essentia Dei videatur ab intellectu creato per aliquam similitudinem.
In omni enim cognitione quae est per similitudinem, modus cognitionis est secundum convenientiam
similitudinis ad id cuius est similitudo; et dico convenientiam secundum repraesentationem, sicut species in
anima convenit cum re quae est extra animam, non secundum esse naturale. Et ideo, si similitudo deficiat a
repraesentatione speciei, non autem a repraesentatione generis, cognoscetur res illa secundum rationem generis,
non secundum rationem speciei. Si vero deficeret etiam a repraesentatione generis, repraesentaret autem
secundum convenientiam analogiae tantum; tunc nec etiam secundum rationem generis cognosceretur, sicut si
cognoscerem substantiam per similitudinem accidentis.
Omnis autem similitudo divinae essentiae in intellectu creato recepta, non potest habere aliquam convenientiam
cum essentia divina nisi analogiae tantum. Et ideo cognitio quae esset per talem similitudinem non esset ipsius
Dei per essentiam, sed multo imperfectior quam si cognosceretur substantia per similitudinem accidentis.
Et ideo illi qui dicebant quod Deus per essentiam non videtur, dicebant quod videbitur quidam fulgor divinae
essentiae, intelligentes per fulgorem illam similitudinem lucis increatae, per quam Deum videri ponebant,
deficientem tamen a repraesentatione divinae essentiae, sicut deficit lux recepta in pupilla a claritate quae est in
sole; unde non potest defigi acies videntis in ipsam solis claritatem, sed videt inspiciens quosdam fulgores.
Restat ergo ut illud quo intellectus creatus Deum per essentiam videt, sit ipsa divina essentia.
150

