Praeterea, si praedestinatio ad scientiam pertineret, idem videretur esse praedestinatio quod praescientia; et sic
quicumque praesciret salutem alicuius, praedestinaret illum.
Sed hoc est falsum. Prophetae enim praesciverunt salutem gentium, quam non praedestinaverunt.
Ergo etc..
AG5
Praeterea, praedestinatio causalitatem importat. Sed causalitas non est de ratione scientiae, sed magis de ratione
voluntatis.
Ergo praedestinatio magis pertinet ad voluntatem quam ad scientiam.
AG6
Praeterea, voluntas in hoc a potentia differt quod potentia effectus respicit tantum in futuro (non enim est
potentia respectu eorum quae sunt vel fuerunt), voluntas vero respicit aequaliter effectum praesentem et futurum.
Sed praedestinatio habet effectum in praesenti et in futuro; unde et ab Augustino dicitur, quod praedestinatio est
praeparatio gratiae in praesenti, et gloriae in futuro. Ergo praedestinatio ad voluntatem pertinet.
AG7
Praeterea, scientia non respicit res ut factas vel faciendas, sed magis ut scitas vel sciendas; praedestinatio vero
respicit id quod faciendum est. Ergo praedestinatio ad scientiam non pertinet.
AG8
Praeterea, effectus magis denominatur a causa proxima quam a causa remota, sicut homo generatus ab homine
generante magis quam a sole. Sed praeparatio est a scientia et voluntate; scientia autem est causa prior et
remotior quam voluntas. Ergo praeparatio magis pertinet ad voluntatem quam ad scientiam. Sed praedestinatio
est praeparatio alicuius ad gloriam, ut Augustinus dicit.
Ergo et praedestinatio magis erit voluntatis quam scientiae.
AG9
Praeterea, quando multi motus ordinantur ad unum terminum, tota motuum coordinatio recipit nomen ultimi
motus; sicut ad educendum formam substantialem de potentia materiae ordinatur primo alteratio et secundo
generatio, et totum nominatur generatio. Sed ad aliquid praeparandum ordinatur primo motus scientiae et
Deinceps motus voluntatis.
Ergo totum debet voluntati attribui; et ita praedestinatio praecipue in voluntate esse videtur.
AG10
Praeterea, si unum contrariorum appropriatur alicui, reliquum maxime removetur ab eodem. Sed mala maxime
appropriantur divinae praescientiae; malos enim praescitos dicimus; ergo praescientia non respicit bona. Sed
praedestinatio est de bonis salutaribus tantum. Ergo praedestinatio non pertinet ad praescientiam.
AG11
Praeterea, illud quod proprie dicitur, glosatione non indiget. Sed in sacra Scriptura quando cognitio respectu boni
dicitur, glossatur pro approbatione, ut patet in I Cor., cap. VIII, 3: si quis diligit Deum, hic cognitus est ab eo id
est approbatus: et II Tim. II, 19: novit Dominus qui sunt eius, id est approbat. Ergo notitia non est proprie de
bonis. Sed praedestinatio est bonorum. Ergo, etc..
AG12
Praeterea, praeparare est motivae virtutis, quia ad opus pertinet. Sed praedestinatio est praeparatio, ut dictum est.
Ergo praedestinatio ad virtutem motivam pertinet: ergo ad voluntatem, et non ad scientiam.
AG13
Praeterea, ratio exemplata sequitur rationem exemplarem. Sed in ratione humana, quae est exemplata a divina,
videmus quod praeparatio est voluntatis, et non scientiae.
Ergo et in praeparatione divina erit similiter; et sic idem quod prius.
AG14
Praeterea, omnia attributa divina sunt idem secundum rem, sed differentia eorum ostenditur ex diversitate
effectuum. Ad illud ergo attributum reduci debet aliquid de Deo dictum, cui eius effectus appropriatur.
Sed gratia et gloria sunt effectus praedestinationis, et appropriantur voluntati, sive bonitati.
Ergo et praedestinatio ad voluntatem pertinet, non ad scientiam.
SC1
Sed contra. Est quod dicit Glossa Rom. VIII, 29 super illud quos praescivit, hos et praedestinavit: praedestinatio,
inquit, est praescientia et praeparatio beneficiorum Dei, etc..
SC2
Praeterea, omne praedestinatum est scitum, sed non convertitur. Ergo praedestinatum est in genere sciti. Ergo et
praedestinatio est in genere scientiae.
SC3
Praeterea, magis est ponendum unumquodque in genere eius quod convenit ei semper, quam in genere eius quod
non convenit ei semper. Sed praedestinationi semper convenit id quod est ex parte scientiae: semper enim
praedestinationem praescientia concomitatur, non autem semper concomitatur eam appositio gratiae, quae est per

122

