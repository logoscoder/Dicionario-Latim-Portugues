uniformitatis, secundum quod convenit cum motu circulari, et aliquid difformitatis, secundum quod convenit
cum motu recto.
Non est autem idem motus uniformitatis et difformitatis in Angelo et anima; unde diversimode hos motus in
utroque distinguit.
Angelus enim in ipso actu cognitionis divinae non se extendit ad diversa, sed in ipso uno Deo figitur; et
secundum hoc dicitur circa Deum moveri quasi motu circulari, non deveniens in ipsum sicut in finem cognitionis
ex aliquo cognitionis principio, sicut circulus non habet principium neque finem. Et ideo dicit quod Angeli
moventur circulariter, unite, sine principiis, et interminabilibus illuminationibus pulchri et boni; ut intelligamus
ipsas illuminationes divinas in mentes angelicas pervenientes, sicut lineas pervenientes a centro ad
circumferentiam, quibus quodammodo substantia circumferentiae constituitur: ut sic cognitio Dei quam de
seipso habet, comparetur centro; cognitio autem quam Angelus habet de ipso, comparetur circulo, qui imitatur
unitatem centri, sed deficit ab ea.
Sed difformitas in Angelo respectu divinae cognitionis non invenitur quantum ad ipsam cognitionem, sed solum
quantum ad cognitionis communicationem, secundum quod diversis divinam cognitionem tradit; et quantum ad
hoc ponit rectum motum in Angelis; unde dicit, quod in directum moventur, quando procedunt ad subiectorum
providentiam recta omnia transeuntes.
Obliquum vero motum ponit quasi compositum ex utroque: inquantum scilicet, ipsi in unitate divinae cognitionis
permanentes exeunt per actionem in alios reducendos in Deum; unde dicit quod oblique moventur, quando
providentes minus habentibus, inegressibiliter manent in identitate circa identitatis causam.
Sed in anima etiam quantum ad ipsam divinam cognitionem invenitur uniformitas et difformitas. Tribus enim
modis anima movetur in Deum.
Uno modo invisibilia Dei per ea quae facta sunt, visibilia conspiciens; et iste est motus rectus. Unde dicit, quod
in directum movetur anima, quando ad ea quae sunt circa seipsam progreditur, et ab exterioribus, sicut a
quibusdam signis variatis et multiplicatis ad simplices et unitas sursum agitur contemplationes.
Alio modo movetur in Deum ex illuminationibus a Deo receptis; quas tamen recipit secundum modum suum
sensibilibus figuris velatas, sicut Isaias vidit Dominum sedentem super solium excelsum et elevatum: et hic
motus est obliquus, habens aliquid de uniformitate ex parte divinae illuminationis, et aliquid de difformitate ex
parte sensibilium figurarum. Unde dicit, quod oblique movetur anima, inquantum secundum proprietatem suam
divinis illuminatur cognitionibus, non intellectualiter et singulariter, sed rationaliter et diffuse.
Tertius modus est quando anima a se omnia sensibilia abiicit, supra omnia Deum cogitans, et etiam supra
seipsam; et sic ab omni difformitate separatur; unde est motus circularis. Unde dicit, quod animae circularis
motus est introitus ad seipsam ab exterioribus, et intellectualium virtutum ipsius convolutio; et quod Deinde, iam
uniformis facta, unitur unitis virtutibus, et sic manuducitur ad id quod est super omnia.
RA4
Ad quartum dicendum, quod cordis abscondita in motibus corporis intuentur Angeli, sicut causae videntur in
similitudinibus suorum effectuum absque omni discursu. Nec per hoc quod illos motus de novo percipiunt,
aliqua collatione indigent; statim enim ut res sensibiles fiunt, similes sunt Angelorum formis, et sic ab Angelis
cognoscuntur. Et sic sine discursu sensibilia de novo facta cognoscunt.
RA5
Ad quintum dicendum, quod convolutio illa non significat collationem, sed magis quandam circularem
unitionem animae et ipsius Angeli.
RA6
Ad sextum dicendum, quod vident causas in effectibus, et effectus in causis, non quasi discurrendo ex uno in
aliud, sed sicut res videtur in sua imagine sine discursu.
RA7
Ad septimum dicendum, quod experimentalis cognitio in Daemonibus non fit per collationem, sed secundum
quod vident effectus in causis, vel causas in effectibus, modo praedicto; et quanto sunt tempore diuturniores,
tanto plures numero effectus alicuius causae cognoverunt.
Et sic de ipsa causa maiorem cognitionem habent quodammodo, non quidem intensive, sed extensive, secundum
quod in pluribus effectibus eius virtutem viderunt.
|a16 Articulus 16
TTA
Decimosexto quaeritur utrum in Angelis distingui debeat cognitio matutina et vespertina.
TTB
Et videtur quod non.
AG1
Vespere enim et mane diei sunt tenebris admixta. Sed in intellectu Angeli nullae sunt tenebrae, cum sint specula
clarissima, ut dionysius dicit.
Ergo in Angelis non debet distingui cognitio matutina et vespertina.
191

