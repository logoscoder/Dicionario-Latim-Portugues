AG2
Praeterea, cognitio matutina secundum Augustinum, IV super genes. Ad litt., dicitur qua Angeli cognoscunt res
fiendas in verbo; vespertina autem qua cognoscunt res in propria natura. Sed non aliter cognoscunt res antequam
sint, et aliter postquam sunt, cum intellectum habeant Deiformem, et a rebus cognitionem non accipiant.
Ergo in eis cognitio matutina et vespertina distingui non debet.
AG3
Praeterea, cognitio vespertina est qua res cognoscuntur in propria natura. Sed res in verbo, in propria natura
cognoscuntur; verbum enim expressius propriam naturam rei repraesentat quam etiam ipsae formae. Cum ergo
cognitio matutina sit cognitio in verbo, videtur quod vespertina cognitio a matutina in Angelis non distinguatur.
AG4
Praeterea, genes. I, 5, dicitur, quod factum est vespere et mane dies unus. Sed dies accipitur ibi pro ipsa Angeli
cognitione, ut Augustinus dicit, IV super genes. Ad litteram.
Ergo una et eadem cognitio est in Angelis matutina et vespertina.
AG5
Praeterea, lux matutina crescit in meridianam.
Sed cognitio quae est rerum in verbo, non potest crescere in aliam ampliorem cognitionem. Ergo cognitio rerum
in verbo non potest dici proprie matutina; et sic non distinguitur in Angelis cognitio matutina et vespertina per
hoc quod est cognoscere res in verbo et in propria natura.
AG6
Praeterea, prius est cognitio rei fiendae quam factae. Sed cognitio vespertina praecedit matutinam, ut patet
Genesi I, 5: factum est vespere et mane, dies unus. Ergo non convenienter distinguitur cognitio matutina a
vespertina, ut cognitio vespertina sit cognitio rei iam factae, cognitio vero matutina rei fiendae.
AG7
Praeterea, Augustinus comparat cognitionem rerum in verbo et in propria natura cognitioni artis et operis, et
cognitioni lineae quae intelligitur, et quae in pulvere scribitur. Sed istud non patitur diversa cognitionis genera.
Ergo nec cognitio rerum in verbo et in propria natura sunt duae cognitiones; et sic matutina et vespertina cognitio
non distinguuntur.
AG8
Praeterea, Angelus in principio suae creationis cognovit cognitione matutina. Non autem cognovit verbum, quia
non fuit creatus beatus; videre autem verbum est actus beatitudinis.
Ergo cognitio rerum in verbo non est cognitio matutina; et sic idem quod prius.
AG9
Sed dicebat, quod quamvis non cognoverit verbum per essentiam, cognovit tamen per aliquam similitudinem
creatam; et sic cognovit res in verbo. Sed contra.
Omnis cognitio quae est per formas creatas, est cognitio umbrata, quia omnis creatura in se considerata est
tenebra. Sed cognitio obumbrata, est cognitio vespertina. Ergo cognoscere res in verbo, vel verbum modo
praedicto, esset cognitio non matutina, sed vespertina.
AG10
Praeterea, Augustinus contra Manichaeos dicit, quod mens fortis et vegeta, cum illam primam veritatem
conspexit, cetera obliviscitur. Ergo videndo verbum, nihil aliud videt in verbo; et sic matutina cognitio non
potest dici in Angelis cognitio rerum in verbo.
AG11
Praeterea, cognitio matutina est clarior quam vespertina. Sed cognitio rerum in verbo est minus clara quam
cognitio rerum in propria natura quia res in verbo sunt secundum quid, in propria autem natura sunt simpliciter.
Melius autem cognoscitur aliquid ubi est simpliciter, quam ubi est secundum quid. Ergo hoc modo distingui non
potest, ut cognitio rerum in verbo dicatur matutina, in proprio autem genere dicatur vespertina.
AG12
Praeterea, cognitio quae est ex propriis et immediatis, est perfectior quam quae est ex causa communi. Sed Deus
est causa communis rerum omnium. Imperfectior ergo est illa cognitio qua res cognoscuntur in verbo, quam illa
qua cognoscuntur in propria natura.
AG13
Praeterea, res cognoscuntur in verbo sicut in quodam speculo. Sed perfectius cognoscuntur res in seipsis quam in
speculo.
Ergo et perfectius in propria natura cognoscuntur quam in verbo; et sic idem quod prius.
SC
In contrarium est quod Augustinus, lib.
IV et V super genes. Ad litt., has cognitiones distinguit modo praedicto.
CO
Responsio. Dicendum, quod hoc quod dicitur de matutina et vespertina Angelorum cognitione, introductum est
ab Augustino hac necessitate, ut posset ponere, ea quae in sex primis diebus facta leguntur, sine successione
192

