Habuit igitur Christus hanc perfectionem, ut per scientiam sibi divinitus infusam res in propria natura
cognosceret, multo perfectius quam homo in statu innocentiae, vel quam Angeli secundum cognitionem
naturalem.
RA1
Ad primum igitur dicendum, quod circa scientiam est duplex opinio.
Una quod scientia hic acquisita remaneat quantum ad essentiam habitus, sed tollatur modus quo hic scientia
utimur: et secundum hanc procedit responsio illa quae tacta est in obiiciendo. Tamen oportet addere, quod cum
Christus esset comprehensor et viator, habuit utrumque modum considerandi: unum quo Angelis conformabatur,
ut sine discursu consideraret; alium quo per conversionem ad phantasmata: quod quidem Christo proprium est, ut
scilicet utrumque hunc modum habeat, cui competit esse comprehensorem et viatorem simul.
Alia vero opinio est, quod etiam secundum essentiam habitus scientia hic acquisita evacuetur: et secundum hanc
(quamvis non credam eam esse veram) potest responderi, quod anima Christi non habuit scientiam a sensibus
acquisitam, sed infusam, qualem Angeli habent per species concreatas; et talem scientiam constat etiam in
Angelis remanere cum gloriae visione.
RA2
Ad secundum dicendum, quod modus iste cognoscendi non est essentialis scientiae ex parte sui, sed ex parte
subiecti, cui secundum statum viae talis modus intelligendi competit. Hoc autem per se solum essentiale est
scientiae secundum seipsam, ut per eam scibilia cognoscantur.
Et ideo quando variatur status subiecti, variatur modus intelligendi, non tamen habitus scientiae.
RA3
Ad tertium dicendum, quod unus actus potest dici similis alteri dupliciter.
Uno modo quantum ad speciem actus, quam trahit a materia circa quam est. Et sic habitus acquisitus semper
reddit actum similem illi actui a quo generatus est; sicut fortia faciendo efficitur aliquis fortis, et fortis effectus
fortia facit.
Alio modo quantum ad modum qui sequitur dispositionem subiecti: et sic non oportet actus praedictos esse
similes. Constat enim quod actus ex quibus fortitudo politica acquiritur, sunt actus cum tristitia et sine
delectatione effecti; actus autem qui sequuntur habitum, sunt faciliores, et cum delectatione, vel saltem sine
tristitia. Ita etiam videmus in scientia, quod homo considerando aliqua acquirit scientiam illorum, et sciens illa
potest eadem considerare, tamen alio modo quam ante, quia iam non inquirit, sed contemplatur quod prius
inquisiverat.
Et sic etiam nihil prohibet, actus qui redduntur ab habitibus in statu gloriae, habere alium modum.
RA4
Ad quartum dicendum, quod anima Christi et quaelibet alia anima non habet alias similitudines eorum quae
cognoscit in verbo, quam ipsum verbum, quantum ad hoc quod in verbo cognoscere dicitur; quamvis ex hoc
quod in verbo videt, possit sibi formare similitudines eorum quae videt; sicut qui videt aliquid in speculo, videt
rem per formam speculi. Dictum autem est de hoc plenius in quaestione de Angelis.
RA5
Ad quintum dicendum, quod beatitudo hominis consistit in cognitione Dei, non autem in cognitione creaturarum.
Unde non est aliquis beatior propter creaturarum cognitionem, sed solum propter cognitionem Dei. Nihilominus
tamen ipsa creaturarum cognitio ad perfectionem animae naturalem pertinet, ut dictum est, art. Praeced..
|a4 Articulus 4
TTA
Quarto quaeritur utrum anima Christi sciat in verbo omnia quae scit verbum.
TTB
Et videtur quod non.
AG1
Deus enim scit infinita, ut dicit Augustinus.
Sed anima Christi non potest scire infinita, cum sit finita. Ergo anima Christi non potest cognoscere in verbo
omnia quae scit Deus.
AG2
Sed dicebat, quod animae Christi ex unione ad verbum confertur, ut possit infinita cognoscere. Sed contra:
operatio animae Christi exit ab ea non mediante verbo, sed mediante potentia propria. Potentia autem eius non
est infinita, cum essentia eius sit finita. Ergo nec operatio eius potest se extendere ad infinita cognoscenda,
quamvis verbum, cui unitur, sit infinitum.
AG3
Praeterea, in unione humanae et divinae naturae, ut dicit Damascenus, quod increatum est, mansit increatum; et
quod creatum, mansit creatum. Sed cuiuslibet creati et capacitas et actio est finita.
Ergo ex unione verbi ad animam Christi non habuit anima Christi quod posset cognoscere infinita.
AG4
409

