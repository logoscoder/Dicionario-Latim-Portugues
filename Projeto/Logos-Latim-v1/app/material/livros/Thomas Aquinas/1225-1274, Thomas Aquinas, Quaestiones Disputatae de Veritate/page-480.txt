quam attenditur similitudo vel conformitas, eadem ratione in utroque extremorum existit, sicut albedo in duobus
hominibus, eo quod uterque convenienter potest dici alterius formam habere; quod significatur cum aliquid
simile alteri dicitur.
Sed quando forma est in uno principaliter, in altero vero quasi secundario, non recipitur similitudinis
reciprocatio; sicut dicimus statuam Herculis similem Herculi, sed non e converso; non enim potest dici quod
Hercules habeat formam statuae, sed solum quod statua habeat Herculis formam.
Et per hunc modum creaturae dicuntur esse Deo similes et conformes, non tamen e contra. Sed conformatio, cum
sit motus ad conformitatem, non importat aequiparantiae relationem, sed praesupponit aliquid ad cuius
conformitatem alterum moveatur; unde posteriora prioribus conformantur, sed non e converso.
RA12
Ad duodecimum dicendum, quod verbum Anselmi est intelligendum non pro tanto quod homo semper faciat
divinam voluntatem quantum in ipso est; sed quia divina voluntas semper de eo impletur, vel eo volente, vel eo
nolente.
|a8 Articulus 8
TTA
Octavo quaeritur utrum teneamur conformare voluntatem nostram voluntati divinae in volito, ut scilicet
teneamur velle hoc quod scimus Deum velle.
TTB
Et videtur quod non.
AG1
Paulus enim cupiebat dissolvi, et esse cum Christo, ut dicitur philipp. I, 23. Hoc autem Deus non volebat; unde
ibidem subditur: scio quod manebo propter vos. Si ergo tenemur hoc velle quod Deus vult, Paulus cupiens
dissolvi et esse cum Christo, peccabat; quod est absurdum.
AG2
Praeterea, quod Deus scit, potest alteri revelare. Scit autem Deus aliquem esse reprobatum.
Potest ergo alicui suam reprobationem revelare. Si ergo ponatur alicui revelare, sequitur quod iste teneatur velle
suam damnationem, si tenemur velle hoc quod scimus Deum velle. Velle autem suam damnationem est
contrarium caritati, per quam quilibet se diligit ad vitam aeternam. Ergo teneretur aliquis velle contra caritatem;
quod est inconveniens.
AG3
Praeterea, praelato tenemur sicut Deo obedire, cum ei vice Dei obediamus. Sed non tenetur subditus facere aut
velle quidquid scit praelatum velle, si sciat praelatum velle quod ipse faciat, nisi hoc expresse ei praecipiat.
Ergo non tenemur velle quidquid Deus scit, vel quidquid Deus vult nos velle.
AG4
Praeterea, quidquid est laudabile et honestum, in Christo perfectissime ac sine omni contraria permixtione
invenitur. Sed Christus aliqua voluntate voluit contrarium eius quod scivit Deum velle; voluit enim aliqua
voluntate non pati, ut ostendit oratio qua oravit, Matth. XXVI, 39: pater, si fieri potest, transeat a me calix iste;
cum tamen Deus vellet eum pati. Ergo velle quidquid Deus vult, non est laudabile; nec ad hoc tenemur.
AG5
Praeterea, Augustinus, in libro de civitate Dei, dicit: tristitia est de his quae nobis nolentibus accidunt.
Sed beata virgo dolorem sensit de filii morte; quem significant verba simeonis dicentis, Luc. II, 35: tuam ipsius
animam pertransibit gladius. Ergo beata virgo nolebat Christum pati; Deus autem hoc volebat. Si ergo tenemur
velle id quod Deus vult, beata virgo in hoc peccavit, quod est inconveniens.
Et ita videtur quod non teneamur conformare voluntatem nostram divinae in volito.
SC1
Sed contra. Super illud psalm. C, 3-4: non adhaesit mihi cor pravum, dicit Glossa: cor tortum habet qui non vult
quaecumque Deus vult. Sed quilibet tenetur cordis tortitudinem vitare. Ergo quilibet tenetur velle quod Deus
vult.
SC2
Praeterea, secundum tullium, amicorum est idem velle et idem nolle. Sed quilibet tenetur habere amicitiam ad
Deum. Ergo quilibet tenetur velle hoc quod Deus vult, et non velle quod non vult.
SC3
Praeterea, propter hoc debemus voluntatem nostram divinae conformare, quia voluntas Dei regula est nostrae
voluntatis, ut dicit Glossa, super illud psalm. XXXII, 1: rectos decet collaudatio. Sed volitum divinum est regula
omnis alterius voliti, cum sit primum volitum, et primum in quolibet genere sit mensura eorum quae sunt post, ut
dicitur in X metaph.. Ergo tenemur volita nostra conformare divino volito.
SC4

480

