Praeterea, omne quod dat alteri perfectionem, est eo praestantius. Sed corpus dat animae perfectionem, nam
anima unitur corpori ad hoc quod ibi perficiatur. Ergo corpus est praestantius anima; et ita anima potest per se
pati a corpore cui unitur.
AG3
Praeterea, anima movetur secundum locum per accidens; quia per accidens est in loco, in quo est corpus per se.
Sed forma vel qualitas quae inest corpori per se, non videtur inesse animae per accidens. Cum ergo passio sit
secundum formam vel qualitatem, quia est secundum motum alterationis, videtur quod anima in corpore non
possit pati per accidens.
AG4
Praeterea, moveri per accidens distinguitur contra moveri secundum partem, ut patet in V physic.. Sed anima est
pars compositi, quod per se movetur, ut patet in libro I de anima. Ergo non debet dici moveri per accidens, sed
sicut pars ad motum totius.
AG5
Praeterea, illud quod est per se, prius est eo quod est per accidens. Sed in passionibus animae prius est quod est
ex parte animae quam quod est ex parte corporis; quia ex apprehensione et appetitu animae transmutatur corpus,
ut patet in ira, timore et aliis huiusmodi. Ergo non est dicendum quod istis passionibus anima patitur per
accidens, et corpus per se.
AG6
Praeterea, in unoquoque principalius est id quod est formale in ipso, quam quod est materiale in eo. Sed in
passionibus animae, quod est ex parte animae, formale est; quod autem est ex parte corporis, materiale: haec
enim est formalis definitio irae: ira est appetitus in vindictam; haec vero materialis: ira est accensio sanguinis
circa Cor. Ergo in huiusmodi passionibus principalius est quod est ex parte animae quam quod est ex parte
corporis; et sic idem quod prius.
AG7
Praeterea, sicut gaudium et tristitia et huiusmodi passiones animae non insunt animae sine corpore, ita nec
sentire. Sed non dicitur quod anima sentiat per accidens. Ergo nec debet dici quod anima per accidens patiatur.
SC1
Sed contra. Passio motus quidam est secundum alterationem, ut dictum est, proprie accipiendo passionem. Sed
anima non alteratur nisi per accidens. Ergo nec patitur nisi per accidens.
SC2
Praeterea, virtutes animae non sunt perfectiores quam ipsa animae substantia. Sed secundum Philosophum, I de
anima, virtutes non senescunt per se, sed solum propter defectum corporis. Ergo nec anima patitur per se, sed
solum per accidens.
SC3
Praeterea, omne quod per se movetur, est divisibile, ut probatur in VII phys..
Sed anima est indivisibilis. Ergo non per se movetur; et ita nec per se patitur.
CO
Respondeo. Dicendum, quod proprie accipiendo passionem, impossibile est aliquod incorporeum pati, ut supra,
art. Praec., dictum est. Illud ergo quod per se patitur passione propria, corpus est. Si ergo passio proprie dicta
aliquo modo ad animam pertineat, hoc non est nisi secundum quod unitur corpori, et ita per accidens.
Unitur autem corpori dupliciter: uno modo ut forma, in quantum dat esse corpori, vivificans ipsum; alio modo ut
motor, in quantum per corpus suas operationes exercet.
Et utroque modo anima patitur per accidens, sed diversimode.
Nam id quod est compositum ex materia et forma, sicut agit ratione formae, ira patitur ratione materiae: et ideo
passio incipit a materia, et quodammodo per accidens pertinet ad formam; sed passio patientis derivatur ab
agente, eo quod passio est effectus actionis.
Dupliciter ergo passio corporis attribuitur animae per accidens.
Uno modo ita quod passio incipiat a corpore et terminetur in anima, secundum quod unitur corpori ut forma; et
haec est quaedam passio corporalis: sicut cum laeditur corpus, debilitatur unio corporis cum anima, et sic per
accidens ipsa anima patitur, quae secundum suum esse corpori unitur.
Alio modo ita quod incipiat ab anima, in quantum est corporis motor, et terminetur in corpus; et haec dicitur
passio animalis; sicut patet in ira et timore, et aliis huiusmodi: nam huiusmodi per apprehensionem et appetitum
animae peraguntur, ad quae sequitur corporis transmutatio. Sicut transmutatio mobilis sequitur ex operatione
motoris secundum omnem modum quo mobile disponitur ad obediendum motioni motoris. Et sic corpore
transmutato per alterationem aliquam, ipsa anima pati dicitur per accidens.
RA1
Ad primum ergo dicendum, quod anima non timet interitum, ut ipsa secundum se intereat; sed timet interitum
coniuncti per separationem sui a corpore. Et si sui ipsius interitum timeat, hoc non est nisi in quantum dubitatur
an ad corruptionem corporis anima per accidens corrumpatur. Unde nec ipse interitus animae potest convenire
per se; nec ipsa passio timoris sine coniunctione corporis ei convenit.
542

