Filius enim hominis, qui a patre homine per viam naturae procedit, non habet in se totam substantiam patris, sed
partem substantiae eius recipit. Filius autem Dei, inquantum per viam naturae procedit a patre, totam in se
naturam patris recipit, ut sic sint naturae unius numero filius et pater.
Et similis differentia invenitur in processu qui est per viam intellectus. Verbum enim quod in nobis exprimitur
per actualem considerationem, quasi exortum ex aliqua priorum consideratione, vel saltem cognitione habituali,
non totum in se recipit quod est in eo a quo oritur: non enim quidquid habituali cognitione tenemus, hoc totum
exprimit intellectus in unius verbi conceptione, sed aliquid eius. Similiter in consideratione unius conclusionis
non exprimitur omne id quod erat virtutis in principiis. Sed in Deo, ad hoc quod verbum eius perfectum sit,
oportet quod verbum eius exprimat quidquid continetur in eo ex quo exoritur; et praecipue cum Deus omnia uno
intuitu videat, non divisim.
Sic igitur oportet quod quidquid in scientia patris continetur, totum hoc per unum ipsius verbum exprimatur, et
hoc modo quo in scientia continetur, ut sit verbum verum suo principio correspondens. Per scientiam autem
suam pater scit se, et cognoscendo se omnia alia cognoscit, unde et verbum ipsius exprimit ipsum patrem
principaliter, et consequenter omnia alia quae cognoscit pater cognoscendo seipsum. Et sic filius ex hoc ipso
quod est verbum perfecte exprimens patrem, exprimit omnem creaturam. Et hic ordo ostenditur in verbis
Anselmi, qui dicit, quod dicendo se, dixit omnem creaturam.
RA1
Ad primum igitur dicendum, quod cum dicitur: pater dicit se; in hac dictione includitur etiam omnis creatura;
inquantum, scilicet, pater scientia sua continet omnem creaturam velut exemplar creaturae totius.
RA2
Ad secundum dicendum, quod Anselmus accipit stricte nomen similitudinis, sicut et dionysius, in IX cap. De
divinis nominibus ubi dicit, quod in aeque ordinatis ad invicem, recipimus similitudinis reciprocationem; ut
scilicet unum dicatur alteri simile, et e converso.
Sed in his quae se habent per modum causae et causati, non invenitur, proprie loquendo, reciprocatio
similitudinis: dicimus enim quod imago Herculis similatur Herculi sed non e converso. Unde, quia verbum
divinum non est factum ad imitationem creaturae, ut verbum nostrum, sed potius e converso; ideo Anselmus vult
quod verbum non sit similitudo creaturae, sed e converso.
Si autem largo modo similitudinem accipiamus, sic possumus dicere, quod verbum est similitudo creaturae, non
quasi imago eius, sed sicut exemplar; sicut etiam Augustinus dicit, ideas esse rerum similitudines.
Nec tamen sequitur quod in verbo non sit summa veritas, quia est immutabile, creaturis existentibus mutabilibus:
quia non exigitur ad veritatem verbi similitudo ad rem quae per verbum dicitur, secundum conformitatem
naturae, sed secundum repraesentationem, ut in quaestione de scientia Dei dictum est.
RA3
Ad tertium dicendum, quod dispositio creaturarum non dicitur verbum, proprie loquendo, nisi secundum quod
est ab altero progrediens, quae est dispositio genita; et dicitur personaliter, sicut et sapientia genita, quamvis
dispositio simpliciter sumpta, essentialiter dicatur.
RA4
Ad quartum dicendum, quod verbum differt ab idea: idea enim nominat formam exemplarem absolute; sed
verbum creaturae in Deo nominat formam exemplarem ab alio deductam; et ideo idea in Deo ad essentiam
pertinet. Sed verbum ad personam.
RA5
Ad quintum dicendum, quod quamvis Deus maxime distet a creatura, considerata proprietate naturae, tamen
Deus est creaturae exemplar; non autem una creatura est exemplar alterius; et ideo per verbum quo exprimitur
Deus, exprimitur omnis creatura, non autem idea qua exprimitur una creatura, exprimitur alia. Ex quo etiam
apparet alia differentia inter verbum et ideam: quia idea directe respicit creaturam, et ideo plurium creaturarum
sunt plures ideae, sed verbum respicit directe Deum, qui primo per verbum exprimitur, et ex consequenti
creaturas.
Et quia creaturae secundum quod in Deo sunt, unum sunt, ideo creaturarum omnium est unum verbum.
RA6
Ad sextum dicendum, quod cum dicit Augustinus, quod filius eo dicitur verbum quo imago, intelligit quantum
ad proprietatem personalem filii, quae est eadem secundum rem, sive secundum eam dicatur filius, sive verbum,
sive imago. Sed quantum ad modum significandi non est eadem ratio trium nominum praedictorum: verbum
enim non solum importat rationem originis et imitationis, sed etiam manifestationis; et hoc modo verbum est
aliquo modo creaturae, inquantum scilicet per verbum creatura manifestatur.
RA7
Ad septimum dicendum, quod verbum est alicuius multipliciter: uno modo ut dicentis, et sic procedit ab eo cuius
est verbum; alio modo ut manifestati per verbum, et sic non oportet quod procedat ab eo cuius est, nisi quando
scientia ex qua procedit verbum, est causata a rebus; quod in Deo non accidit; et ideo ratio non sequitur.
|a5 Articulus 5
90

