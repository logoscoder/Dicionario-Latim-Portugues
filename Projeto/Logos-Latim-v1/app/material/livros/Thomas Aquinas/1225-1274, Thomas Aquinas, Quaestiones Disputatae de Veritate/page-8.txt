SC3
Praeterea, colores quamvis habeant ex virtute lucis quod moveant visum, tamen simpliciter dicuntur esse plures
colores et differentes, nec possunt dici esse unum nisi secundum quid. Ergo quamvis et omnes veritates creatae
se intellectui exprimant virtute primae veritatis, non tamen ex hoc dici poterit una veritas nisi secundum quid.
SC4
Praeterea, sicut veritas creata non potest se intellectui manifestare nisi virtute veritatis increatae, ita nulla
potentia in creatura potest aliquid agere nisi virtute potentiae increatae.
Nec aliquo modo dicimus esse unam potentiam omnium habentium potentiam. Ergo nec dicendum est aliquo
modo esse unam veritatem omnium verorum.
SC5
Praeterea, Deus comparatur ad res in habitudine triplicis causae: scilicet effectivae, exemplaris et finalis; et per
quamdam appropriationem entitas rerum refertur ad Deum ut ad causam efficientem, veritas ut ad causam
exemplarem, bonitas ut ad causam finalem, quamvis etiam singula possunt ad singula referri secundum
locutionis proprietatem. Sed non dicimus aliquo modo locutionis esse unam bonitatem omnium bonorum, aut
unam entitatem omnium entium. Ergo nec dicere debemus unam veritatem omnium verorum.
SC6
Praeterea, quamvis sit una veritas increata, a qua omnes veritates creatae exemplantur, non tamen eodem modo
exemplantur ab ipsa; quia, quamvis ipsa similiter se habeat ad omnia, non tamen similiter omnia se habent ad
ipsam, ut dicitur in Lib. De causis; unde alio modo exemplatur ab ipsa veritas necessariorum et contingentium.
Sed diversus modus imitandi exemplar divinum facit diversitatem in rebus creatis, ergo sunt simpliciter plures
veritates creatae.
SC7
Praeterea, veritas est adaequatio rei et intellectus. Sed diversorum specie non potest esse una adaequatio rei ad
intellectum. Ergo, cum res verae sint specie diversae, non potest esse una veritas omnium verorum.
SC8
Praeterea, Augustinus dicit in libro XII de trinitate: credendum est, mentis humanae naturam rebus
intelligibilibus sic esse connexam, ut in quadam luce sui generis omnia quae cognoscit, intueatur. Sed lux per
quam anima cognoscit omnia, est veritas. Ergo veritas est de genere ipsius animae, et ita oportet veritatem esse
rem creatam; unde in diversis creaturis erunt diversae veritates.
CO
Responsio. Dicendum, quod sicut ex praedictis, art. 2, patet, veritas proprie invenitur in intellectu humano vel
divino, sicut sanitas in animali. In rebus autem aliis invenitur veritas per relationem ad intellectum, sicut et
sanitas dicitur de quibusdam aliis in quantum sunt effectiva vel conservativa sanitatis animalis.
Est ergo veritas in intellectu divino quidem primo et proprie; in intellectu vero humano proprie quidem sed
secundario; in rebus autem improprie et secundario, quia non nisi per respectum ad alteram duarum veritatum.
Veritas ergo intellectus divini est una tantum, a qua in intellectu humano derivantur plures veritates, sicut ab una
facie hominis resultant plures similitudines in speculo, sicut dicit Glossa super illud: diminutae sunt veritates a
filiis hominum.
Veritates autem quae sunt in rebus, sunt plures, sicut et rerum entitates.
Veritas autem quae dicitur de rebus in comparatione ad intellectum humanum, est rebus quodammodo
accidentalis, quia posito quod intellectus humanus non esset nec esse posset, adhuc res in sua essentia
permaneret. Sed veritas quae de eis dicitur in comparatione ad intellectum divinum eis inseparabiliter
communicatur: cum nec subsistere possint nisi per intellectum divinum eas in esse producentem.
Per prius etiam inest rei veritas in comparatione ad intellectum divinum quam humanum, cum ad intellectum
divinum comparetur sicut ad causam, ad humanum autem quodammodo sicut ad effectum, in quantum
intellectus scientiam a rebus accipit.
Sic ergo res aliqua principalius dicitur vera in ordine ad veritatem intellectus divini quam in ordine ad veritatem
intellectus humani.
Si ergo accipiatur veritas proprie dicta secundum quam sunt omnia principaliter vera, sic omnia sunt vera una
veritate, scilicet veritate intellectus divini; et sic Anselmus de veritate loquitur in Lib. De veritate.
Si autem accipiatur veritas proprie dicta, secundum quam secundario res verae dicuntur, sic sunt plurium
verorum plures veritates et etiam unius veri plures veritates in animabus diversis. Si autem accipiatur veritas
improprie dicta, secundum quam omnia dicuntur vera, sic sunt plurium verorum plures veritates; sed unius veri
tantum una veritas.
Denominantur autem res verae a veritate quae est in intellectu divino vel in intellectu humano, sicut denominatur
cibus sanus a sanitate quae est in animali, et non sicut a forma inhaerente; sed a veritate quae est in ipsa re, quae
nihil aliud est quam entitas intellectui adaequata, vel intellectum sibi adaequans, denominatur sicut a forma
inhaerente, sicut cibus denominatur sanus a qualitate sua, a qua sanus dicitur.
RA1

8

