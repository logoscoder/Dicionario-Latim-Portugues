Sed contra. Secundum Damascenum, nulla substantia destituitur propria operatione. Sed propria operatio animae
rationalis est intelligere. Ergo post mortem anima intelligit.
SC2
Praeterea, sicut aliquid ex coniunctione ad corpus materiale redditur passivum, ita per separationem ab eodem
redditur activum: calidum enim et agit et patitur propter coniunctionem caloris ad materiam; si autem esset calor
sine materia, ageret et non pateretur.
Ergo et anima per separationem a corpore redditur omnino activa. Sed quod potentiae animae non possint per
seipsas cognoscere sine exterioribus obiectis, hoc eis competit in quantum sunt passivae sicut Philosophus dicit
de sensu, Lib. II de anima. Ergo anima post separationem a corpore poterit per seipsam intelligere non
accipiendo ab aliquibus obiectis.
SC3
Praeterea, Augustinus dicit in IX de trinitate, quod mens ipsa sicut corporearum rerum notitias per sensus
corporis colligit, sic incorporearum rerum per semetipsam. Sed ipsa semper sibi praesens erit. Ergo poterit ad
minus intelligentiam habere de incorporeis rebus.
SC4
Praeterea, ut ex auctoritate Augustini inducta apparet, secundum hoc anima cognoscit res corporeas quod earum
imagines convolvit et rapit in seipsa. Sed hoc liberius facere poterit post separationem a corpore; maxime cum
hoc de semetipsa facere eam dicat Augustinus in auctoritate inducta.
Ergo a corpore separata poterit melius intelligere.
SC5
Praeterea, in libro de spiritu et anima dicitur, quod anima a corpore separata trahit secum suas potentias. Sed
ratione suarum potentiarum dicitur cognoscitiva. Ergo post mortem cognoscere poterit.
CO
Responsio. Dicendum, quod sicut dicit Philosophus in I de anima, si nulla operationum ipsius animae est ei
propria, ut scilicet possit eam sine corpore habere, impossibile est ipsam animam separari a corpore.
Operatio enim cuiuslibet rei est quasi finis eius, cum sit optimum in ipsa. Unde, sicut firmiter secundum fidem
catholicam sustinemus quod anima post mortem remaneat a corpore separata; ita etiam sustinere necesse est
quod sine corpore existens intelligere possit.
Sed modum intelligendi difficile est considerare, eo quod necesse est ponere eam habere alium modum
intelligendi quam nunc habeat; cum nunc manifeste appareat quod intelligere non possit nisi ad phantasmata
convertatur, quae post mortem omnino non manent.
Quidam enim dicunt, quod sicut nunc a sensibilibus rebus species accipit mediantibus sensibus, ita tunc accipere
poterit nullo sensu interveniente.
Sed hoc videtur impossibile, quia ab extremo in extremum non fit transitus nisi per media. Species autem in ipsa
re sensibili habet esse maxime materiale, in intellectu autem summe spirituale; unde oportet quod in hanc
spiritualitatem transeat mediantibus quibusdam gradibus, utpote quod in sensu habet spiritualius esse quam in re
sensibili, in imaginatione autem adhuc spiritualius quam in sensu, et sic Deinceps ascendendo.
Unde alii dicunt, quod per species rerum a sensibus receptas dum erat in corpore, et in ipsa anima conservatas,
post mortem intelligit.
Sed haec opinio a quibusdam sequentibus opinionem Avicennae improbatur.
Cum enim anima intellectiva non utatur corporali organo ratione intellectus, non potest aliquid esse in parte
intellectiva animae nisi in ratione intelligibilis. In virtutibus autem utentibus organo corporali potest aliquid
conservari non in ratione cognoscibilis, sed sicut in quodam subiecto corporali; ratione cuius contingit quod
quaedam potentiae sensitivae sunt, quae non semper actu apprehendunt species vel intentiones in se conservatas,
sicut patet de imaginatione et memoria. Et sic videtur quod in parte intellectiva nihil conservetur nisi quod actu
apprehenditur; et sic nullo modo per species prius receptas a rebus anima post mortem intelligere possit.
Sed hoc non videtur verum, quia omne quod recipitur in aliquo, recipitur in eo per modum recipientis. Cum
autem substantia immaterialis habeat esse magis fixum et stabile quam substantia corporea, in parte intellectiva
recipientur species firmius et immobilius quam in aliqua re materiali.
Et quamvis recipiantur in ea secundum rationem intelligibilis, non tamen oportet quod semper actu intelligantur,
quia non semper sunt in ea in actu perfecto, nec in potentia pura; sed in actu incompleto, qui est medius inter
potentiam et actum, quod est esse aliquid habitualiter in intellectu. Unde etiam Philosophus vult, quod anima
intellectiva sit locus specierum in III de anima, utpote eas in se retinens et conservans.
Sed tamen huiusmodi species receptae prius et conservatae non sufficiunt ad cognitionem quam necesse est
ponere in anima separata; tum propter animas puerorum, tum etiam propter hoc quod multa erunt cognita ab
anima separata quae nunc non cognoscuntur a nobis, ut poenae inferni, et alia huiusmodi.
Et ideo alii dicunt, quod anima separata quamvis a rebus non accipiat, habet tamen potestatem ut seipsam rebus
cognoscendis conformet apud rerum praesentiam; sicut videmus quod imaginatio aliquas formas componit ex
seipsa, quas nunquam per sensus accepit.

399

