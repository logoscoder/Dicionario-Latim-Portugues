Ergo non indiget gratia, quae est bonitas participata.
AG6
Praeterea, plus superat bonitas increata bonitatem gratiae quam lumen solis, lumen candelae. Sed ille cui adest
lumen solis, non indiget lumine candelae. Ergo, cum Christo affuerit bonitas increata per unionem, videtur quod
non indiguerit gratia.
AG7
Praeterea, unio divinitatis ad Christum aut sufficit ei, aut non. Si non, praedicta unio imperfecta fuit; si autem
sufficit, ergo appositio gratiae superflueret. Nihil autem in operibus Dei superfluum invenitur. Ergo Christus
creatam gratiam non habuit.
AG8
Praeterea, qui scit aliquid notitia nobiliori, utpote per medium demonstrativum, non indiget ut cognoscat idem
notitia minus nobili, utpote per medium probabile. Sed Christus erat bonus bonitate nobilissima, scilicet bonitate
increata. Ergo non indiguit ut esset bonus bonitate minus nobili, scilicet bonitate creata.
AG9
Praeterea, instrumentum non indiget habitu ad suam operationem; praecipue si agens cuius est instrumentum, sit
perfectae virtutis.
Sed humanitas Christi est sicut instrumentum, divinitatis sibi unitae, ut Damascenus dicit in III libro. Cum ergo
virtus divina sit perfectissima, videtur quod humanitas Christi gratia non indiguerit.
AG10
Praeterea, habenti plenitudinem omnis boni, nihil superaddi est necesse. Sed anima Christi omnis boni
plenitudinem habuit ex hoc ipso quod verbum fuit sibi unitum, in quo est thesaurus omnis boni. Ergo non fuit
necessarium quod superadderetur bonitas gratiae.
AG11
Praeterea, id quo aliquid fit melius est nobilius eo. Sed nulla creatura est nobilior anima verbo unita. Ergo per
nullam gratiam creatam anima Christi potest fieri melior: frustra igitur in ea creata gratia esset.
AG12
Praeterea, duplex est imago Dei in nobis, ut habetur ex Glossa, super illud, psalm. IV, 7: signatum est super nos
lumen vultus tui, Domine: una creationis, quae consistit in mente secundum unam essentiam et tres potentias:
alia recreationis, quae attenditur secundum lumen gratiae. Aut ergo imago gratiae est Deo similior quam imago
mentis Christi, aut non. Si est Deo similior: ergo gratia est nobilior creatura quam anima Christi; si vero non est
similior: ergo per eam mens Christi non propinquius accederet ad Dei conformitatem, ad quod solum gratia
menti infunditur. Frustra igitur gratia in anima Christi poneretur.
AG13
Praeterea, si effectus sunt repugnantes, et causas repugnantes habebunt: sicut enim congregatio et disgregatio
visus ad invicem repugnant, ita albedo et nigredo. Sed filiatio naturalis cuius principium est nativitas aeterna,
repugnat filiationi adoptionis, cuius principium est infusio gratiae. Ergo et gratia infusa repugnat nativitati
aeternae. Cum ergo nativitas aeterna Christo conveniat, videtur quod gratia ei infusa non sit.
SC1
Sed contra. Ioannis I, 14 dicitur: vidimus eum plenum gratiae et veritatis. Sed in Christo fuit scientia creata, ad
quam pertinet veritas. Ergo et gratia creata.
SC2
Praeterea, meritum requirit gratiam.
Sed Christus meruit sibi et nobis, ut sancti dicunt. Ergo Christus habuit gratiam creatam: nam creatoris non est
mereri.
SC3
Praeterea, Christus fuit simul viator et comprehensor. Sed perfectio viatoris est gratia creata. Ergo Christus
gratiam creatam habuit.
SC4
Praeterea, nulla perfectio animae Christi defuit quae aliis insit, cum sit perfectissima.
Sed aliae sanctorum animae non solum habent perfectionem naturae, sed gratiae. Ergo utraque perfectio fuit in
Christo.
SC5
Praeterea, sicut se habet gloria ad comprehensorem, ita gratia ad viatorem. Sed in Christo, qui erat viator et
comprehensor, fuit gloria creata, quia per actum creatum divinitate fruebatur. Ergo fuit in eo gratia creata.
CO
Respondeo. Dicendum, quod necesse est ponere in Christo gratiam creatam.
Cuius ratio necessitatis hinc sumi potest, quod animae ad Deum duplex potest esse coniunctio: una secundum
esse in una persona, quae singulariter est animae Christi; alia secundum operationem, quae est communis
omnibus cognoscentibus et amantibus Deum.

619

