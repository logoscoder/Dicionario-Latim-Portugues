Praeterea, sicut in perversitate peccati error est rationis, contemptus irascibilis, inordinatio voluntatis
concupiscibilis; ita e contrario in reformatione animae fides est rationis, spes irascibilis, caritas concupiscibilis.
Sed fides, secundum Augustinum, est quae intentionem dirigit. Ergo intentio est rationis.
AG12
Praeterea, secundum Philosophum in III ethic., voluntas est possibilium, et impossibilium, intentio vero est
solum possibilium.
Ergo intentio non est voluntatis.
AG13
Praeterea, quod non est in anima, non est in voluntate. Sed intentio non est in anima: quia nec est potentia, sic
enim esset naturalis, et in ea meritum non consisteret; nec est habitus, sic enim esset in dormiente; nec est passio,
sic enim esset partis sensitivae, ut patet per Philosophum in VII ethic.. Haec autem tria sunt solummodo in
anima, ut dicitur in II ethic.. Ergo intentio non est in voluntate.
AG14
Praeterea, ordinare rationis est, cum ad sapientem pertineat, ut dicitur in I metaphys..
Sed intentio ordinatio quaedam est in finem.
Ergo est rationis.
AG15
Praeterea, intentio est distantis a fine: haec enim praepositio in distantiam importat.
Sed magis distat a fine ratio quam voluntas; quia ratio solum demonstrat finem, voluntas vero inhaeret fini sicut
proprio obiecto.
Ergo intendere est magis rationis quam voluntatis.
AG16
Praeterea, omnis actus voluntatis aut est eius absolute, aut per comparationem ad superiores vires, aut in
comparatione ad inferiores.
Sed intendere non est actus voluntatis absolute, quia sic idem esset quod velle vel amare; nec est actus eius in
ordine ad superiorem, id est rationem, sic enim actus eius est eligere; nec in ordine ad inferiores, cum sic sit eius
actus imperare. Ergo intendere nullo modo est actus voluntatis.
SC1
Sed contra. Intentio est solum de fine.
Sed finis et bonum est obiectum voluntatis.
Ergo intentio ad voluntatem pertinet.
SC2
Praeterea, intendere est quoddam prosequi.
Sed prosecutio vel fuga ad voluntatem pertinet, non ad rationem; sed solum dicere aliquid esse prosequendum
vel fugiendum.
Ergo intentio est voluntatis.
SC3
Praeterea, omne meritum in voluntate consistit. Sed intentio est meritoria, et penes eam praecipue attenditur
meritum vel demeritum.
Ergo intentio est voluntatis.
SC4
Praeterea, Ambrosius dicit: affectus operi tuo nomen imponit. Sed actus iudicatur bonus vel malus ex intentione.
Ergo intentio in affectu videtur contineri; et sic videtur esse voluntatis, et non rationis.
CO
Respondeo. Dicendum, quod intentio est actus voluntatis: quod quidem manifeste apparet ex eius obiecto.
Oportet enim potentiam et actum in obiecto convenire, cum potentia non ordinetur in obiectum nisi per actum;
oportet enim potentiae visivae et visionis esse idem obiectum, scilicet colorem. Cum ergo obiectum huius actus
qui est intentio, sit bonum, quod est finis, quod etiam est obiectum voluntatis, oportet intentionem actum
voluntatis esse.
Non tamen est actus voluntatis absolute, sed in ordine ad rationem.
Ad cuius evidentiam sciendum est, quod quandocumque sunt duo agentia ordinata, secundum agens dupliciter
potest movere vel agere: uno modo secundum quod competit naturae suae; alio modo secundum quod competit
naturae superioris agentis; impressio enim superioris agentis manet in inferiori; et ex hoc inferius agens non
solum agit actione propria, sed actione superioris agentis; sicut sphaera solis movetur proprio motu, qui spatio
unius anni expletur, et motu primi mobilis, qui est motus diurnus, similiter aqua movetur motu proprio tendendo
in centrum, et habet quemdam motum ex impressione lunae, quae movet ipsam, ut patet in fluxu et refluxu
maris. Corpora etiam mixta habent quasdam operationes sibi proprias, quae consequuntur naturam quatuor
elementorum, ut tendere Deorsum, calefacere, infrigidare; et habent alias operationes ex impressione caelestium
corporum, ut magnes attrahit ferrum.

458

