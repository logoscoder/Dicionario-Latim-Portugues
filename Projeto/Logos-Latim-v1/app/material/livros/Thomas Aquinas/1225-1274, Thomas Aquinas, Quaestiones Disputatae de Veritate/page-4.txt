RA4
Ad quartum dicendum, quod verum est dispositio entis non quasi addens aliquam naturam, nec quasi exprimens
aliquem specialem modum entis, sed aliquid quod generaliter invenitur in omni ente, quod tamen nomine entis
non exprimitur; unde non oportet quod sit dispositio vel corrumpens vel diminuens vel in partem contrahens.
RA5
Ad quintum dicendum, quod dispositio non accipitur ibi secundum quod est in genere qualitatis, sed secundum
quod importat quemdam ordinem; cum enim illa quae sunt causa aliorum essendi sint maxime entia, et illa quae
sunt causa veritatis sint maxime vera; concludit Philosophus, quod idem est ordo alicui rei in esse et veritate; ita,
scilicet, quod ubi invenitur quod est maxime ens, est maxime verum. Unde nec hoc ideo est quia ens et verum
ratione sunt idem, sed quia secundum hoc quod aliquid habet de entitate, secundum hoc est natum adaequari
intellectui; et sic ratio veri sequitur rationem entis.
RA6
Ad sextum dicendum, quod verum et ens differunt ratione per hoc quod aliquid est in ratione veri quod non est in
ratione entis; non autem ita quod aliquid sit in ratione entis quod non sit in ratione veri; unde nec per essentiam
differunt, nec differentiis oppositis ab invicem distinguuntur.
RA7
Ad septimum dicendum, quod verum non est in plus quam ens; ens enim aliquo modo acceptum dicitur de non
ente, secundum quod non ens est apprehensum ab intellectu; unde in IV metaphys., dicit Philosophus, quod
negatio vel privatio entis uno modo dicitur ens; unde Avicenna etiam dicit in principio suae metaphysicae, quod
non potest formari enuntiatio nisi de ente, quia oportet illud de quo propositio formatur, esse apprehensum ab
intellectu; ex quo patet quod omne verum est aliquo modo ens.
RC1
Ad primum vero eorum, quae contra obiiciuntur, dicendum, quod ideo non est nugatio cum dicitur ens verum,
quia aliquid exprimitur nomine veri quod non exprimitur nomine entis; non propter hoc quod re differant.
RC2
Ad secundum dicendum, quod quamvis istum fornicari sit malum, tamen secundum quod aliquid habet de
entitate, natum est hoc conformari intellectui, et secundum hoc consequitur ibi ratio veri; et ita patet quod nec
verum excedit nec exceditur ab ente.
RC3
Ad tertium dicendum, quod cum dicitur: diversum est esse, et quod est, distinguitur actus essendi ab eo cui ille
actus convenit. Nomen autem entis ab actu essendi sumitur, non ab eo cui convenit actus essendi, et ideo ratio
non sequitur.
RC4
Ad quartum dicendum, quod secundum hoc verum est posterius ente, quod ratio veri differt ab entis ratione
modo praedicto.
RC5
Ad quintum dicendum, quod ratio illa deficit in tribus.
Primo, quia quamvis personae divinae re distinguantur, appropriata tamen personis non differunt re, sed tantum
ratione.
Secundo, quia etsi personae realiter ad invicem distinguantur, non tamen realiter ab essentia distinguuntur; unde
nec verum quod appropriatur personae filii, ab ente quod se tenet ex parte essentiae.
Tertio, quia, etsi ens, unum, verum et bonum magis uniantur in Deo quam in rebus creatis, non tamen oportet,
quod ex quo distinguuntur in Deo, quod in rebus creatis etiam distinguantur realiter. Hoc enim contingit de illis
quae non habent ex ratione sua quod sint unum secundum rem, sicut sapientia et potentia, quae, cum in Deo sint
unum secundum rem, in creaturis realiter distinguuntur: sed ens, unum, verum et bonum secundum rationem
suam habent quod sint unum secundum rem; unde ubicumque inveniantur, realiter unum sunt, quamvis sit
perfectior unitas illius rei secundum quam uniuntur in Deo, quam illius rei secundum quam uniuntur in creaturis.
|a2 Articulus 2
TTA
Secundo quaeritur utrum veritas principalius inveniatur in intellectu quam in rebus.
TTB
Et videtur quod non.
AG1
Verum enim, ut dictum est, convertitur cum ente. Sed ens principalius invenitur in rebus quam apud animam.
Ergo et verum.
AG2
Praeterea, res sunt in anima non per essentiam, sed per suam speciem, ut dicit Philosophus in III de anima. Si
ergo veritas principaliter in anima invenitur, non erit essentia rei sed similitudo et species eius, et verum erit
species entis extra animam existentis. Sed species rei existens in anima, non praedicatur de re quae est extra
4

