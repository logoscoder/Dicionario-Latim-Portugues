Sed dicebat, quod verum est differentia entis; et ita, sicut verum est quod est, ita et falsum. Sed contra, nulla
differentia divisiva convertitur cum eo cuius est differentia. Sed verum convertitur cum ente, ut supra dictum est.
Ergo verum non est differentia divisiva entis, ut res aliqua falsa dici possit.
AG3
Praeterea, veritas est adaequatio rei et intellectus. Sed omnis res est adaequata intellectui divino, quia nihil potest
esse in se aliter quam intellectus divinus cognoscit. Ergo omnis res est vera; ergo nulla res est falsa.
AG4
Praeterea, omnis res habet veritatem a forma sua; ex hoc enim homo dicitur verus, quod habet veram hominis
formam. Sed nulla est res quae non habeat aliquam formam, quia omne esse est a forma. Ergo quaelibet res est
vera; ergo nulla res est falsa.
AG5
Praeterea, sicut se habet bonum et malum, ita se habet verum et falsum. Sed quia malum invenitur in rebus,
malum non substantificatur nisi in bono, ut dionysius et Augustinus dicunt. Ergo si falsitas invenitur in rebus,
falsitas non substantificabitur nisi in vero; quod non videtur esse possibile, quia sic idem esset verum et falsum,
quod est impossibile; sicut idem est homo et album, propter hoc quod albedo substantificatur in homine.
AG6
Praeterea, Augustinus in Lib. Soliloq.
Sic obiicit. Si aliqua res nominatur falsa: aut hoc est ex eo quod est simile, aut ex eo quod est dissimile. Si ex eo
quod est dissimile, nihil est quod falsum dici non possit; nihil enim est quod alicui dissimile non sit. Si ex eo
quod simile, omnia reclamant, quae ex eo vera sunt quo similia.
Ergo nullo modo falsitas in rebus inveniri potest.
SC1
Sed contra. Augustinus ita definit falsum: falsum est quod ad similitudinem alicuius accommodatum est, et non
pertingit ad illud cuius similitudinem gerit. Sed omnis creatura gerit similitudinem Dei. Ergo cum nulla creatura
pertingat ad ipsum Deum per modum identitatis, videtur quod omnis creatura sit falsa.
SC2
Praeterea, Augustinus, in libro de vera religione: omne corpus est verum corpus, et falsa unitas. Sed hoc pro
tanto dicitur, quia imitatur unitatem, et tamen non est unitas. Cum ergo quaelibet creatura, secundum quamlibet
sui perfectionem, divinam perfectionem imitetur et ab eo nihilominus in infinitum distet; videtur quod quaelibet
creatura sit falsa.
SC3
Praeterea, sicut verum convertitur cum ente, ita et bonum. Sed ex hoc quod bonum convertitur cum ente, non
prohibetur quin aliqua res inveniatur mala. Ergo nec ex hoc quod verum convertitur cum ente, prohibetur quin
aliqua res inveniatur falsa.
SC4
Praeterea, Anselmus dicit in libro de veritate quod duplex est propositionis veritas; una quia significat quod
accepit significare, sicut haec propositio: socrates sedet; significat socratem sedere, sive socrates sedeat, sive non
sedeat; alia, quando significat illud ad quod facta est; est enim ad hoc facta ut significet esse, quando est; et
secundum hoc proprie dicitur enuntiatio vera.
Ergo, eadem ratione, quaelibet res dicetur vera, quando implet hoc ad quod est; falsa autem quando non implet.
Sed omnis res quae deficit a fine suo, non implet illud propter quod est. Cum ergo multae res sint tales, videtur
quod multae sint falsae.
CO
Responsio. Dicendum, quod sicut veritas consistit in adaequatione rei et intellectus, ita falsitas consistit in eorum
inaequalitate.
Res autem comparatur ad intellectum divinum et humanum, ut supra dictum est; intellectui autem divino
comparatur uno modo sicut mensuratum mensurae, quantum ad ea quae in rebus positive dicuntur vel
inveniuntur, quia omnia huiusmodi ab arte divini intellectus proveniunt; alio modo sicut cognitum ad
cognoscens; et sic etiam negationes et defectus divino intellectui adaequantur, quia omnia huiusmodi Deus
cognoscit, quamvis ea non causet.
Patet ergo quod res qualitercumque se habeat sub quacumque forma existat, vel privatione aut defectu, intellectui
divino adaequatur.
Et sic patet quod res quaelibet in comparatione ad intellectum divinum vera est, unde Anselmus dicit in Lib. De
veritate: est igitur veritas in omnium quae sunt essentia, quia hoc sunt quod in summa veritate sunt.
Unde per comparationem ad intellectum divinum nulla res potest dici falsa; sed secundum comparationem ad
intellectum humanum invenitur interdum inaequalitas rei ad intellectum quae quodammodo ex ipsa re causatur;
res enim notitiam sui facit in anima per ea quae de ipsa exterius apparent, quia cognitio nostra a sensu initium
sumit, cui per se obiectum sunt sensibiles qualitates; unde et in I de anima dicitur, quod accidentia magnam
partem conferunt ad cognoscendum quod quid est: et ideo quando in aliqua re apparent sensibiles qualitates
demonstrantes naturam quae eis non subest, dicitur res illa esse falsa; unde philos. Dicit VI metaph., quod illa
21

