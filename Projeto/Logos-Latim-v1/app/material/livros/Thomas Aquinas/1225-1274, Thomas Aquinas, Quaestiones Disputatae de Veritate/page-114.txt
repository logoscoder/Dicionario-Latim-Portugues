secundum quod terminatur ad operatum; et sic per instrumentum dicitur aliquid fieri: vel secundum quod exit ab
operante; et sic dicitur aliquid fieri per formam agentis (non enim instrumentum est causa agenti, quod agat; sed
forma agentis solum vel aliquis superior agens); instrumentum vero est causa operato quod actionem agentis
suscipiat.
Cum ergo dicitur, quod Deus per se solum cuncta disponit, ly per denotat causam dispositionis divinae secundum
quod exit a Deo disponente; et sic per se solum dicitur disponere, quia nec ab alio superiori disponente movetur,
nec per formam extraneam disponit, sed per propriam bonitatem.
|a9 Articulus 9
TTA
Nono quaeritur utrum per corpora caelestia disponat divina providentia inferiora corpora.
TTB
Et videtur quod non.
AG1
Quia ut dicit Damascenus in II Lib.: nos autem dicimus, quoniam ipsa, scilicet superiora corpora, non sunt causa
alicuius eorum quae fiunt, neque corruptionis eorum quae corrumpuntur. Ergo, cum haec inferiora sint
generabilia et corruptibilia, non disponuntur per superiora corpora.
AG2
Sed dicebat, quod dicuntur non esse causa horum, quia non inducunt in his inferioribus necessitatem. Sed contra,
si effectus caelestis corporis impeditur in his inferioribus hoc non potest esse nisi propter aliquam dispositionem
in his inventam. Sed si haec inferiora per illa superiora gubernantur, oportet etiam illam dispositionem
impedientem in aliquam virtutem corporis caelestis reducere.
Ergo impedimentum non potest esse in his inferioribus nisi secundum exigentiam superiorum; et ita, si superiora
habent necessitatem in suis motibus, etiam in inferiora necessitatem inducent, si a superioribus gubernantur.
AG3
Praeterea, ad completionem alicuius actionis sufficit agens et patiens. Sed in istis inferioribus inveniuntur
virtutes activae naturales, et etiam virtutes passivae. Ergo ad eorum actiones non exigitur virtus corporis
caelestis; ergo non gubernantur mediantibus corporibus caelestibus.
AG4
Praeterea, Augustinus dicit, quod in rebus invenitur aliquid actum et non agens, sicut sunt corpora; aliquid vero
agens et non actum, sicut Deus; aliquid vero agens et actum, sicut spirituales substantiae.
Sed caelestia corpora sunt corporalia pura. Ergo non habent virtutem agendi in haec inferiora; et sic inferiora non
disponuntur eis mediantibus.
AG5
Praeterea, si corpus caeleste agit aliquid in haec inferiora: aut agit inquantum est corpus, per formam scilicet
corporalem; aut per aliquid aliud. Sed non inquantum est corpus, quia sic agere cuilibet corpori conveniret; quod
non videtur secundum Augustinum.
Ergo si agunt, agunt per aliquid aliud; et sic illi incorporeae virtuti debet attribui actio et non ipsis caelestibus
corporibus; et sic idem quod prius.
AG6
Praeterea, quod non convenit priori, non convenit etiam posteriori. Sed, sicut dicit Commentator in Lib. De
substantia orbis, formae corporales praesupponunt dimensiones interminatas in materia; dimensiones autem non
agunt, quia quantitas nullius actionis principium est. Ergo nec corporales formae sunt principia actionum; et sic
nullum corpus aliquid agit nisi per virtutem incorporalem in eo existentem; et sic idem ut prius.
AG7
Praeterea, in libro II de causis, super illam propositionem: omnis anima nobilis tres habet operationes etc., dicit
Commentator, quod anima agit in naturam cum divina virtute quae est in ea. Sed anima est multo nobilior quam
corpus. Ergo nec corpus potest aliquid agere in animam nisi per aliquam virtutem divinam in eo existentem; et
sic idem quod prius.
AG8
Praeterea, illud quod est simplicius, non movetur ab eo quod est minus simplex. Sed rationes seminales quae
sunt in materia inferiorum corporum, sunt simpliciores quam virtus corporalis ipsius caeli; quia virtus illa est
extensa in materia, quod de rationibus seminalibus dici non potest. Ergo rationes seminales inferiorum corporum
non possunt moveri per virtutem corporis caelestis: et ita non gubernantur haec inferiora in suis motibus per
corpora caelestia.
AG9
Praeterea, Augustinus dicit in V de civitate Dei: nihil tam ad corpus pertinet quam ipse corporis sexus; et tamen
sub eadem positione siderum diversi sexus in geminis concipi potuerunt. Ergo etiam in corporalia superiora
corpora influxum non habent; et sic idem quod prius.
AG10
114

