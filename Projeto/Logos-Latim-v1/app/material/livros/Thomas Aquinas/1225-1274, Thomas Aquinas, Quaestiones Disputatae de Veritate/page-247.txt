Ad sextum dicendum, quod verbum boetii est intelligendum de illis quae non habent in se perfectam bonitatem,
sed unum indiget adminiculo alterius, unde iucunditas non perficitur sine socio. Sed ipse Deus in se habet
plenitudinem bonitatis; unde ad eius iucunditatem plenam non oportet ponere consortium.
RA7
Ad septimum dicendum, quod quamvis in creaturis inveniantur aliqua similia personarum quantum ad propria,
non tamen ex illis similitudinibus potest concludi ita esse in divinis; quia ea quae in creaturis inveniuntur
distincta, in creatore inveniuntur sine distinctione.
RA8
Ad octavum dicendum, quod Aristoteles non intellexit ponere numerum ternarium in Deo; sed ostendere
perfectionem ternarii numeri ex hoc quod antiqui in sacrificiis et orationibus numerum ternarium observabant.
RA9
Ad nonum dicendum, quod verba illorum Philosophorum intelliguntur quantum ad appropriata personarum, et
non quantum ad propria.
RA10
Ad decimum dicendum, quod Philosophus ratione naturali nunquam concederet Deum dicere secundum quod
dicere importat distinctionem personarum; sed solum secundum quod essentialiter dicitur.
|q11 Quaestio 11
Prologus
PR1
Primo utrum homo possit docere et dici magister vel solus Deus.
PR2
Secundo utrum aliquis possit dici magister sui ipsius.
PR3
Tertio utrum homo ab Angelo doceri possit.
PR4
Quarto utrum docere sit actus vitae activae vel contemplativae.
|a1 Articulus 1
TTA
Quaestio est de magistro.
Et primo quaeritur utrum homo possit docere et dici magister, vel solus Deus.
TTB
Et videtur quod solus Deus doceat, et magister dici debeat.
AG1
Matth., XXIII, 8: unus est magister vester; et praecedit: nolite vocari Rabbi: super quo Glossa: ne divinum
honorem hominibus tribuatis, aut quod Dei est, vobis usurpetis. Ergo magistrum esse et docere, solius Dei esse
videtur.
AG2
Praeterea, si homo docet, nonnisi per aliqua signa: quia si etiam rebus ipsis aliqua docere videatur, ut puta si
aliquo quaerente quid sit ambulare, aliquis ambulet, tamen hoc non sufficit ad docendum, nisi signum aliquod
adiungatur, ut Augustinus probat in L. De magistro: eo quod in eadem re plura conveniunt, unde nescietur
quantum ad quid de re illa demonstratio fiat; utrum quantum ad substantiam, vel quantum ad accidens aliquod
eius. Sed per signa non potest deveniri in cognitionem rerum, quia rerum cognitio potior est quam signorum;
cum signorum cognitio ad rerum cognitionem ordinetur sicut ad finem: effectus autem non est potior sua causa.
Ergo nullus potest alii tradere cognitionem aliquarum rerum, et sic non potest eum docere.
AG3
Praeterea, si aliquarum rerum signa alicui proponantur per hominem; aut ille cui proponuntur, cognoscit res illas
quarum sunt signa, aut non. Si quidem res illas cognoscit, de eis non docetur. Si vero non cognoscit, ignoratis
autem rebus, nec signorum significationes cognosci possunt; quia enim nescit hanc rem quae est lapis, non potest
scire quid hoc nomen lapis significet. Ignorata vero significatione signorum, per signa non potest aliquis aliquid
addiscere. Si ergo homo nihil aliud faciat ad doctrinam quam signa proponere, videtur quod homo ab homine
doceri non possit.
AG4
Praeterea, docere nihil aliud est quam scientiam in alio aliquo modo causare. Sed scientiae subiectum est
intellectus; signa autem sensibilia, quibus solummodo videtur homo posse docere, non perveniunt usque ad
partem intellectivam, sed sistunt in potentia sensitiva.
Ergo homo ab homine doceri non potest.
AG5

247

