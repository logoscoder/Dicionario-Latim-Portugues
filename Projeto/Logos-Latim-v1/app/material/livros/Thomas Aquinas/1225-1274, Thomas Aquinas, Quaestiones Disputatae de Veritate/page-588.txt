naturae; quamvis etiam tunc indigerent divina providentia eos dirigente et adiuvante. Et ideo habens gratiam
necesse habet petere divinum auxilium, quod ad gratiam cooperantem pertinet.
RA4
Et per hoc patet solutio ad quartum.
RA5
Ad quintum dicendum, quod gratia non dicitur forma virtutum quasi pars essentialis virtutum: sic enim oporteret
quod multiplicatis virtutibus multiplicaretur gratia; sed dicitur forma virtutis, in quantum formaliter actum
virtutis complet.
Informatur autem actus virtutis tripliciter.
Uno modo in quantum circa substantiam actus apponuntur debitae conditiones, per quarum limitationem in
medio virtutis constituitur.
Et hoc habet actus virtutis a prudentia; nam medium virtutis accipitur secundum rationem rectam, ut dicitur in
libro II ethic..
Et sic prudentia dicitur forma omnium virtutum Moralium.
Actus autem virtutis sic constitutus in medio, est quasi materialis respectu ordinis in finem ultimum, qui quidem
ordo apponitur actui virtutis ex imperio caritatis; et sic caritas dicitur esse forma omnium aliarum virtutum.
Ulterius vero efficaciam merendi adhibet gratia: nullus enim operum nostrorum valor reputatur dignus aeternae
gloriae, nisi praesupposita acceptatione divina; et sic gratia dicitur esse forma et caritatis et aliarum virtutum.
RA6
Ad sextum dicendum, quod gratia praeveniens et subsequens dicitur secundum ordinem eorum quae in esse
gratuito inveniuntur: quorum quidem primum est subiecti informatio, sive impii iustificatio, quod idem est;
secundum vero est actus voluntatis; tertium vero est actus exterior; quartum vero est spiritualis profectus et
perseverantia in bono; quintum vero est praemii consecutio.
Distinguitur igitur uno modo gratia praeveniens et subsequens, ut gratia praeveniens dicatur qua iustificatur
impius, subsequens vero secundum quam iustificatus operatur.
Secundo, ut praeveniens dicatur secundum quam aliquis recte vult, subsequens vero secundum quod rectam
voluntatem in exteriori opere consequitur.
Tertio, ut gratia praeveniens ad omnia haec referatur, subsequens vero ad perseverantiam in praedictis.
Quarto, ut gratia praeveniens ad totum statum meriti referatur, gratia vero subsequens ad praemium.
In tribus autem primis distinctionibus patet qualiter gratia praeveniens et subsequens est eadem vel diversa, ex
his quae de operante et cooperante sunt dicta: quia secundum hos modos idem videtur esse gratia praeveniens et
subsequens quod operans et cooperans.
Secundum quartam vero distinctionem, si ipsum donum gratuitum in se accipiatur, quod gratia dicitur, idem
invenitur esse gratia praeveniens et subsequens. Sicut enim caritas viae non tollitur, sed in patria remanet
augmentata, propter hoc quod in sua ratione nullum defectum importat: ita gratia, cum nullum in sui ratione
importet defectum, per sui augmentum fit gloria: nec dicitur esse diversa perfectio naturae in statu viae et patriae
quantum ad gratiam propter diversam formam perficientem, sed propter diversam perfectionis mensuram.
Si autem gratiam accipiamus cum omnibus virtutibus quas informat, sic gratia et gloria non sunt idem; quia
aliquae virtutes in patria evacuantur, ut fides et spes.
RA7
Ad septimum dicendum, quod actus exterior et interior, quamvis sint diversa perfectibilia, sunt tamen ordinata,
quia unum est causa alterius, ut dictum est.
RA8
Ad octavum dicendum, quod in peccato est duo considerare: scilicet conversionem et aversionem.
Secundum conversionem quidem, peccata ab invicem distinguuntur, sed in aversione sunt connexa, in quantum
homo per quodlibet peccatum mortale a bono incommutabili avertitur.
Peccatis igitur ex parte conversionis virtutes opponuntur; et sic diversa peccata diversis virtutibus expelluntur,
sicut diversae ignorantiae diversis scientiis.
Ex parte vero aversionis omnia remittuntur per unum, quod est gratia. Ignorantiae autem non convertuntur in
aliquo uno; et ideo non est simile.
RA9
Ad nonum dicendum, quod una culpa formaliter non invenitur perficere omnes culpas, sicut unus habitus virtutis
vel gratiae perficit omnes virtutes; et hac ratione una culpa non inficit omnes potentias, sicut una gratia perficit:
non quidem ita quod sit in omnibus sicut in subiecto, sed in quantum informat omnium potentiarum actus.
RA10
Ad decimum dicendum, quod illa gratia quae sequitur, vel intelligitur alius effectus divinae voluntatis gratuitae,
vel intelligitur idem habitus gratiae ad alium effectum relatus, ut ex praedictis, in solut. Ad 6 arg., patet.
RA11
Ad undecimum dicendum, quod firme et immutabiliter habere habitum et operari, est conditio quae requiritur ad
omnem virtutem; sicut patet ex Philosopho in II ethic.: et ideo iste modus non requirit specialem habitum.
588

