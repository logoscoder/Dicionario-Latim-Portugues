iam impediri non potest. Et ideo de contingenti, secundum quod est in praesenti, potest esse iudicium illius
potentiae vel habitus in quo nunquam falsitas invenitur, sicut sensus iudicat socratem sedere quando sedet.
Ex quo patet, quod contingens, ut futurum est, per nullam cognitionem cognosci potest, cui falsitas subesse non
possit; unde cum divinae scientiae non subsit falsitas nec subesse possit, impossibile esset quod de
contingentibus futuris scientiam haberet Deus, si cognosceret ea ut futura sunt.
Tunc autem aliquid cognoscitur ut futurum est, quando inter cognitionem cognoscentis et rei eventum invenitur
ordo praeteriti ad futurum.
Hic autem ordo non potest inveniri inter cognitionem divinam et quamcumque rem contingentem; sed semper
ordo divinae cognitionis ad rem quamcumque est sicut ordo praesentis ad praesens.
Quod quidem hoc modo intelligi potest.
Si aliquis videret multos transeuntes per unam viam successive, et hoc per aliquod tempus, in singulis partibus
temporis videret praesentialiter aliquos transeuntium, ita quod in toto tempore suae visionis omnes transeuntes
praesentialiter videret; nec tamen simul omnes praesentialiter quia tempus suae visionis non est totum simul. Si
autem sua visio tota simul posset existere, simul praesentialiter omnes videret, quamvis non omnes simul
praesentialiter transirent; unde, cum visio divinae scientiae aeternitate mensuretur, quae est tota simul, et tamen
totum tempus includit, nec alicui parti temporis deest, sequitur ut quidquid in tempore geritur, non ut futurum,
sed ut praesens videat: hoc enim quod est a Deo visum est quidem futurum rei alteri, cui succedit in tempore; sed
ipsi divinae visioni, quae non (est) in tempore, sed extra tempus, non est futurum, sed praesens.
Ita ergo nos videmus futurum ut futurum, quia visioni nostrae futurum est, cum tempore nostra visio mensuretur;
sed divinae visioni, quae est extra tempus, futurum non est: sicut et aliter videret transeuntes ordinatim ille qui
esset in ordine transeuntium, qui non videret nisi illa quae ante ipsum sunt; et aliter ille qui extra ordinem
transeuntium esset, qui omnes transeuntes simul inspiceret.
Sicut ergo visus noster non fallitur unquam videns contingentia cum sunt praesentia, et tamen ex hoc non
removetur quin illa contingenter eveniant; ita Deus infallibiliter videt omnia contingentia, sive quae nobis sunt
praesentia, sive quae praeterita, sive quae futura, quia sibi non sunt futura, sed ea inspicit esse tunc quando sunt;
unde ex hoc non removetur quin contingenter eveniant.
Difficultas autem in hoc accidit, eo quod divinam cognitionem significare non possumus nisi per modum nostrae
cognitionis consignificando temporum differentias: si enim significaretur ut est Dei scientia, magis deberet dici
quod Deus scit hoc esse, quam quod sciat futurum esse; quia sibi nunquam sunt futura, sed semper praesentia:
unde etiam, ut boetius dicit in libro V de consolatione, eius cognitio de futuris magis proprie dicitur providentia
quam praevidentia: quia ea porro, quasi longe positus, in aeternitatis specula intuetur: quamvis et praevidentia
dici possit propter ordinem eius quod ab eo scitur ad alia quibus futurum est.
RA1
Ad primum igitur dicendum, quod licet contingens non sit determinatum quamdiu futurum est, tamen ex quo
productum est in rerum natura, veritatem determinatam habet; et hoc modo super illud fertur intuitus divinae
cognitionis.
RA2
Ad secundum dicendum, quod sicut dictum est, contingens refertur ad divinam cognitionem secundum quod
ponitur esse in rerum natura: ex quo autem est, non potest non esse tunc quando est, quia quod est, necesse est
esse quando est, ut in I perihermeneias dicitur; non tamen sequitur quod simpliciter sit necessarium, nec quod
scientia Dei fallatur, sicut et visus meus non fallitur dum video socratem sedere, quamvis hoc sit contingens.
RA3
Ad tertium dicendum, quod contingens pro tanto, dicitur esse necessarium, secundum quod est scitum a Deo,
quia scitur ab eo secundum quod est iam praesens, non tamen secundum quod futurum est. Ex hoc aliquam
necessitatem sortitur, ut possit dici quod necessario evenit: eventus enim non est nisi eius quod futurum est, quia
quod iam est, non potest evenire ulterius, sed verum est illud evenisse; et hoc est necessarium.
RA4
Ad quartum dicendum, quod cum dicitur: omne scitum a Deo est necesse; haec est duplex: quia potest esse vel
de dicto vel de re. Si sit de dicto, tunc est composita et vera, et est sensus: hoc dictum: omne scitum a Deo esse,
est necessarium, quia non potest esse quod Deus aliquid sciat esse et id non sit. Si sit de re, sic est divisa et falsa,
et est sensus: id quod est scitum a Deo, necesse est esse: res enim quae a Deo sunt scitae, non propter hoc
necessario eveniunt, ut ex dictis patet.
Et si obiiciatur, quod ista distinctio non habet locum nisi in formis quae sibi invicem succedere possunt in
subiecto, ut albedo et nigredo; non autem potest esse ut aliquid sit scitum a Deo, et postea nescitum; et sic
distinctio praedicta hic locum non habet: dicendum, quod quamvis scientia Dei invariabilis sit, et semper eodem
modo, tamen dispositio secundum quam res refertur ad Dei cognitionem, non semper eodem modo se habet ad
ipsam: refertur enim res ad Dei cognitionem secundum quod est in sua praesentialitate: praesentialitas autem rei
non semper ei convenit; unde res potest accipi cum tali dispositione, vel sine ea; et sic per consequens potest
accipi illo modo quo refertur ad Dei cognitionem, vel alio modo; et secundum hoc praedicta distinctio procedit.
RA5
58

