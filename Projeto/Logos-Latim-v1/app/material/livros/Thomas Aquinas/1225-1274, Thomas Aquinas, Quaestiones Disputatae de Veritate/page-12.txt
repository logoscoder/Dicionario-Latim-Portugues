Responsio. Dicendum, quod sicut prius dictum est, veritas adaequationem quandam et commensurationem
importat; unde secundum hoc denominatur aliquid verum, sicut et denominatur aliquid commensuratum.
Mensuratur autem corpus et mensura intrinseca, ut linea, vel superficie, vel profunditate, et mensura extrinseca,
sicut locatum loco, et motus tempore, et pannus ulna.
Unde et aliquid potest denominari verum dupliciter: uno modo a veritate inhaerente; alio modo ab extrinseca
veritate: et sic denominantur omnes res verae a prima veritate. Et quia veritas quae est in intellectu, mensuratur a
rebus ipsis; sequitur quod non solum veritas rei, sed etiam veritas intellectus, vel enuntiationis, quae intellectum
significat, a veritate prima denominetur.
In hac autem adaequatione vel commensuratione intellectus ac rei non requiritur quod utrumque extremorum sit
in actu.
Intellectus enim noster potest nunc adaequari his quae in futurum erunt, nunc autem non sunt; aliter non esset
haec vera: Antichristus nascetur; unde hoc denominatur verum a veritate quae est in intellectu tantum, etiam
quando non est res ipsa. Similiter etiam intellectus divinus adaequari potuit ab aeterno his quae ab aeterno non
fuerunt, sed in tempore sunt facta; et sic ea quae sunt in tempore, denominari possunt vera ab aeterno a veritate
aeterna.
Si ergo accipimus veritatem creatorum verorum eis inhaerentem, quam invenimus in rebus, et intellectu creato,
sic veritas non est aeterna, nec rerum, nec enuntiabilium; cum ipsae res, vel intellectus, quibus ipsae veritates
inhaerent, non sint ab aeterno.
Si autem accipiatur veritas verorum creatorum, qua denominantur omnia vera, sicut extrinseca mensura, quae est
veritas prima, sic omnium, et rerum, et enuntiabilium, et intellectuum, veritas est aeterna; et huiusmodi veritatis
aeternitatem venatur Augustinus in lib.
Soliloq. Et Anselmus in monolog.; unde Anselmus in libro de veritate: intelligere potes quomodo summam
veritatem in meo Monologio probavi non habere principium vel finem, per veritatem orationis.
Haec autem veritas prima non potest esse de omnibus nisi una.
In intellectu enim nostro non diversificatur veritas nisi dupliciter: uno modo propter diversitatem cognitorum, de
quibus diversas cognitiones habet quas diversae veritates in anima consequuntur; alio modo ex diverso modo
intelligendi. Cursus enim socratis est res una, sed anima quae componendo et dividendo cointelligit tempus, ut
dicitur in III de anima, diversimode intelligit cursum socratis ut praesentem, praeteritum, et futurum; et
secundum hoc diversas conceptiones format, in quibus diversae veritates inveniuntur.
Uterque autem dictorum modorum diversitatis inveniri non potest in divina cognitione. Non enim de diversis
rebus diversas cognitiones habet; sed una cognitione cognoscit omnia, quia per unum, scilicet per essentiam
suam, omnia cognoscit, non singulis suam cognitionem immittens, ut dicit dionysius in libro de divinis
nominibus.
Similiter etiam sua cognitio non concernit aliquod tempus, cum aeternitate mensuretur, quae abstrahit ab omni
tempore, omne tempus continens.
Unde relinquitur quod non sunt plures veritates ab aeterno.
RA1
Ad primum ergo dicendum, quod sicut Anselmus seipsum exponit in libro de veritate, ideo dixit quod veritas
enuntiationum non clauditur principio et fine, non quia absque principio oratio fuerit, sed quia non potest
intelligi quando oratio esset, et veritas illi deesset; illa scilicet oratio de qua agebat, qua significatur vere aliquid
esse futurum. Unde per hoc apparet quod noluit adstruere veritatem rei creatae inhaerentem, vel orationem, esse
sine principio et fine; sed veritatem primam, a qua sicut a mensura extrinseca enuntiatio vera dicitur.
RA2
Ad secundum dicendum, quod extra animam duo invenimus, scilicet rem ipsam, et negationes et privationes rei;
quae quidem duo non eodem modo se habent ad intellectum.
Res enim ipsa ex specie quam habet, divino intellectui adaequatur, sicut artificiatum arti; et ex virtute eiusdem
speciei nata est sibi intellectum nostrum adaequare, in quantum, per similitudinem sui receptam in anima,
cognitionem de se facit.
Sed non ens extra animam consideratum, neque habet aliquid unde intellectui divino coaequetur, neque unde
cognitionem sui faciat in intellectu nostro. Unde quod intellectui cuicumque aequetur, non est ex ipso non ente,
sed ex ipso intellectu, qui rationem non entis accipit in seipso. Res ergo quae est aliquid positive extra animam,
habet aliquid in se unde vera dici possit.
Non autem non esse rei, sed quidquid veritatis ei attribuitur est ex parte intellectus. Cum dicitur ergo: veritatem
non esse, est verum; cum veritas quae hic significatur, sit de non ente, nihil habet nisi in intellectu. Unde ad
destructionem veritatis quae est in re, non sequitur nisi esse veritatem quae est in intellectu.
Et ita patet quod ex hoc non potest concludi nisi quod veritas quae est in intellectu, est aeterna; et oportet utique
quod sit in intellectu aeterno; et haec est veritas prima.
Unde ex praedicta ratione ostenditur, sola veritas prima esse aeterna.
RA3
Et per hoc patet solutio ad tertium et quartum.
12

