Praeterea, naturali ratione etiam Philosophi concessissent, quod Deus potest aliquid dicere. Sed ad dicere in
divinis sequitur verbi emissio, et personarum distinctio.
Ergo trinitas personarum ratione naturali cognosci potest.
SC1
Sed contra. Est quod dicitur Hebr. XI, V. 1: fides est substantia sperandarum rerum, argumentum non
apparentium. Ea vero quae naturali ratione cognoscuntur, sunt apparentia. Ergo cum trinitas personarum ad
articulos fidei pertineat, videtur quod naturali ratione cognosci non possit.
SC2
Praeterea Gregorius dicit: fides non habet meritum, cui humana ratio praebet experimentum. Sed in fide trinitatis
praecipue meritum consistit. Ergo, hoc non potest cognosci naturali ratione.
CO
Responsio. Dicendum, quod trinitas personarum dupliciter cognoscitur.
Uno modo quantum ad propria, quibus personae distinguuntur: et his cognitis, vere trinitas cognoscitur in
divinis.
Alio modo per essentialia, quae personis appropriantur, sicut potentia patri, sapientia filio, bonitas spiritui
sancto; sed per talia trinitas perfecte cognosci non potest, quia etiam trinitate remota per intellectum, ista
remanent in divinis; sed trinitate supposita, huiusmodi attributa propter aliquam similitudinem ad propria
personarum appropriantur personis.
Haec autem personis appropriata naturali ratione cognosci possunt; propria vero personarum nequaquam.
Cuius ratio est, quia ab agente non potest aliqua actio progredi ad quam se eius instrumenta extendere non
possunt; sicut ars fabrilis non potest aedificare, quia ad hunc effectum non se extendunt fabrilia instrumenta.
Prima autem principia demonstrationis, ut Commentator dicit, in III de anima, sunt in nobis quasi instrumenta
intellectus agentis, cuius lumine in nobis viget ratio naturalis.
Unde ad nullius cognitionem nostra naturalis ratio potest pertingere ad quod se prima principia non extendant.
Primorum autem principiorum cognitio a sensibilibus ortum sumit, ut patet per Philosophum, II posteriorum.
Ex sensibilibus autem non potest perveniri ad cognoscendum propria personarum, sicut ex effectibus devenitur
in causas; quia omne id quod rationem causalitatis in divinis habet, ad essentiam pertinet, cum Deus per
essentiam suam sit causa rerum. Propria autem personarum sunt relationes, quibus personae non ad creaturas,
sed ad invicem referuntur.
Unde naturali ratione in propria personarum devenire non possumus.
RA1
Ad primum ergo dicendum, quod expositio illa Glossae sumitur secundum appropriata personis, non secundum
propria personarum.
RA2
Ad secundum dicendum, quod potentiam intellectivam esse primam potentiarum, satis naturali ratione constare
potest; non autem hanc intellectivam potentiam esse potentiam generativam. Cum enim in Deo sit idem
intelligens, intelligere et intellectum, naturalis ratio non cogit ponere quod Deus, intelligendo, aliquid gignat a se
distinctum.
RA3
Ad tertium dicendum, quod omnis multitudo praesupponit aliquam unitatem, et aequivocatio omnis
univocationem; non tamen omnis aequivoca generatio praesupponit generationem univocam; sed magis est e
converso, sequendo rationem naturalem. Causae enim aequivocae sunt per se causae speciei: unde in totam
speciem causalitatem habent; causae vero univocae non sunt causae speciei per se, sed in hoc vel illo: unde nulla
causa univoca habet causalitatem respectu totius speciei, alias aliquid esset causa sui ipsius, quod esse non
potest; et ideo ratio non sequitur.
RA4
Ad quartum dicendum, quod Glossa illa intelligitur de sectis haereticorum qui ex ecclesia prodierunt; unde in eis
non includuntur sectae gentilium.
RA5
Ad quintum dicendum, quod etiam non supposita personarum distinctione, possumus ponere aequalitatem in
divinis, secundum quod eius bonitatem sapientiae suae aequalem dicimus.
Vel dicendum quod in aequalitate duo considerantur: scilicet aequalitatis causa, et aequalitatis supposita. Causa
aequalitatis est unitas, aliarum vero proportionum aliquis numerus.
Unde hoc modo ex parte ista, aequalitas inaequalitatem praecedit, sicut unitas numerum.
Sed supposita aequalitatis sunt multa; et haec non praesupponuntur ad supposita inaequalitatis; alias oporteret
ante omnem unitatem dualitatem praecedere, quia in dualitate primo invenitur aequalitas, inter unitatem vero et
dualitatem est inaequalitas.
RA6

246

