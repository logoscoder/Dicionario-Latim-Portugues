AG10
Sed dicendum, quod vult de necessitate quantum ad rationem volendi, non autem quantum ad ipsum volitum.
Sed contra: ratio volendi Deo est ipsemet, qui a seipso vult quidquid vult. Si ergo seipsum de necessitate vult, et
omnia alia de necessitate vellet.
AG11
Praeterea, ratio volendi est finis. Finis autem, secundum Philosophum in II physic., et in VII ethicorum, ita se
habet in appetitivis et operativis sicut principium in demonstrativis. Sed in demonstrativis si principia sunt
necessaria, sequitur conclusio necessaria. Ergo et in appetitivis, si aliquis vult finem, vult ea de necessitate, quae
sunt ad finem; et ita, si velle divinum est necessarium quantum ad rationem volendi, erit necessarium per
comparationem ad volita.
AG12
Praeterea, quicumque potest velle aliquid et non velle, potest incipere velle illud. Sed Deus non potest incipere
velle aliquid. Ergo non potest aliquid velle et non velle; et ita de necessitate vult quidquid vult.
AG13
Praeterea, sicut Dei voluntas importat respectum ad creaturas, ita et potentia et scientia.
Sed necessarium est Deum posse quidquid potest, et necessarium est eum scire quidquid scit. Ergo necessarium
est eum velle quidquid vult.
AG14
Praeterea, illud quod semper eodem modo se habet, est necessarium. Sed respectus divinae voluntatis ad volita,
semper est eodem modo se habens. Ergo est necessarius; et ita velle divinum quantum ad habitudinem ad
substantiam voliti est necessarium.
AG15
Praeterea, si Deus vult Antichristum fore, de necessitate sequitur Antichristum fore, quamvis Antichristum fore
non sit necessarium.
Hoc autem non esset, nisi esset necessarius respectus sive necessaria habitudo divinae voluntatis ad volitum.
Ergo ipsum velle divinum, secundum quod importat respectum voluntatis ad volitum, est necessarium.
AG16
Praeterea, ordo divinae voluntatis ad rationem volendi est causa ordinis divinae voluntatis ad volitum; voluntas
enim in aliquod volitum fertur propter rationem volendi. Inter utrumque autem ordinem non cadit aliquod
contingens medium. Posita autem causa necessaria sequitur effectus necessarius, nisi intercidat media causa
contingens. Ergo, cum velle divinum sit necessarium in ordine ad rationem volendi, erit necessarium in ordine ad
volitum; et ita Deus de necessitate vult quidquid vult.
SC1
Sed contra. Voluntas Dei magis est libera quam voluntas nostra. Sed voluntas nostra non de necessitate vult quod
vult. Ergo nec voluntas Dei.
SC2
Praeterea, necessitas opponitur gratuitae voluntati. Sed Deus vult salutem hominum ex gratuita voluntate. Ergo
non vult ex necessitate.
SC3
Praeterea, cum nihil extrinsecum a Deo, possit Deo necessitatem imponere; si aliquid ex necessitate vellet, non
vellet illud nisi ex necessitate suae naturae. Ergo idem sequeretur ex hoc quod ponitur Deum agere ex voluntate
et ex hoc quod ponitur ex necessitate naturae. Sed ponentibus Deum agere ex necessitate naturae, sequitur omnia
ab eo facta fuisse. Ergo idem sequetur nobis ponentibus eum ex voluntate omnia facere.
CO
Respondeo. Dicendum, quod divinum velle necessitatem habere ex parte ipsius volentis et actus, indubitabiliter
verum est: nam actio Dei est eius essentia, quam constat esse aeternam.
Unde hoc in quaestione non ponitur; sed utrum velle ipsum necessitatem habeat per comparationem ad volitum:
quae quidem comparatio intelligitur cum dicimus; Deum velle hoc vel illud; hoc enim quaeritur, cum quaerimus
utrum Deus de necessitate aliquid velit.
Sciendum est igitur, quod cuiuslibet voluntatis est duplex volitum: unum quidem principale, et aliud quasi
secundarium.
Principale quidem volitum est in quod voluntas fertur secundum suam naturam; eo quod ipsa voluntas natura
quaedam est, et naturalem ordinem ad aliquid habet; hoc autem est quod naturaliter voluntas vult: sicut humana
voluntas naturaliter appetit beatitudinem, et respectu huius voliti voluntas necessitatem habet, cum in ipsum
tendat per modum naturae; non enim potest homo velle non esse beatus, aut esse miser.
Secundaria vero volita sunt quae ad hoc principale volitum ordinantur sicut in finem.
Et ad haec duo volita hoc modo se habet voluntas diversimode, sicut intellectus ad principia quae naturaliter
novit, et ad conclusiones quas ex eis elicit.
Voluntas igitur divina habet pro principali volito id quod naturaliter vult, et quod est quasi finis voluntatis suae;
scilicet ipsa bonitas sua, propter quam vult quidquid aliud a se vult: vult enim creaturas propter suam bonitatem,
471

