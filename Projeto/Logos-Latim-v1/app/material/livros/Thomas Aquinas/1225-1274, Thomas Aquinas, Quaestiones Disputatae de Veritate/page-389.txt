agens, cum sit substantia separata, intelligit substantias separatas; inde est quod in illo statu intelligemus
substantias separatas; et in hoc consistit ultima felicitas hominis, secundum eum.
Sed quia non videtur esse possibile quod id quod est incorruptibile et separatum, ut intellectus agens, continuetur
ut forma intellectui possibili, qui secundum Alexandrum est corruptibilis et materialis: ideo aliis visum est, quod
etiam ipse intellectus possibilis sit separatus et incorruptibilis. Unde themistius dicit, quod intellectus possibilis
etiam est separatus; et quod in natura sua est intelligere non solum res materiales, sed etiam substantias
separatas: et quod intelligibilia eius non sunt nova, sed aeterna: et quod intellectus speculativus, quo nos
intelligimus, est compositus ex intellectu agente et intellectu possibili.
Sed si hoc est, cum intellectus possibilis nobis a principio continuetur, tunc ab ipso principio substantias
separatas cognoscere possemus.
Et ideo Commentator tertiam viam ponit mediam inter opinionem Alexandri et themistii.
Dicit enim, intellectum possibilem esse separatum et aeternum, in quo convenit cum themistio, et differt ab
Alexandro; dicit tamen intelligibilia speculativa esse nova, et effecta per actionem intellectus agentis; et in hoc
convenit cum Alexandro, et differt a themistio. Et haec dicit habere duplex esse: unum quo fundantur in
phantasmatibus, et secundum hoc sunt in nobis; aliud quo sunt in intellectu possibili, unde mediantibus istis
intelligibilibus intellectus possibilis nobis continuatur.
Ad haec autem intelligibilia intellectus agens se habet sicut forma ad materiam. Cum enim intellectus possibilis
recipiat huiusmodi intelligibilia quae in phantasmatibus fundantur, et iterum intellectum agentem, et intellectus
agens sit perfectior: oportet quod proportio intellectus agentis ad huiusmodi intelligibilia quae sunt in nobis, sit
sicut proportio formae ad materiam; sicut etiam est proportio lucis et coloris ad invicem, quae recipiuntur in
diaphano; et similiter est de omnibus duobus receptis in uno, quorum unum est altero perfectius.
Quando igitur in nobis completur generatio huiusmodi intelligibilium, tunc intellectus agens perfecte nobis
coniungetur ut forma: et sic nos per intellectum agentem poterimus substantias separatas cognoscere, sicut nunc
possumus cognoscere per intellectum qui est in habitu.
Patet igitur ex dictis istorum Philosophorum quod non poterant invenire modum quo intelligeremus substantias
separatas, nisi intelligendo per aliquam substantiam separatam.
Quod autem intellectus possibilis vel agens sit substantia separata, non est consonum veritati fidei, nec etiam
sententiae Philosophi, qui in Lib. III de anima ponit intellectum agentem et possibilem esse aliquid animae
humanae.
Et ideo hac positione retenta, non videtur esse possibile quod naturali cognitione homo pertingat ad
cognoscendum essentias separatas.
RA9
Ad nonum dicendum, quod homo in statu innocentiae per hoc quod intelligebat aliquod intelligibile perfecte,
cognoscebat etiam perfecte actum intelligendi; et quia actus intelligendi est effectus proportionatus et adaequans
virtutem a qua exit, inde est quod intelligebat perfecte essentiam animae suae. Sed ex hoc non sequitur quod
intellexerit Angeli essentiam; cum iste actus intelligendi non adaequet virtutem intellectus.
RA10
Ad decimum dicendum, quod sicut natura angelica est media inter naturam divinam et corporalem, ita etiam
cognitio qua cognoscitur essentia angelica, est media inter cognitionem qua cognoscitur essentia divina, et qua
cognoscitur essentia rei materialis.
Sed inter duo extrema possunt esse multa media: nec oportet quod quicumque excedit unum extremorum,
pertingat ad quodlibet medium, sed quod pertingat ad aliquod medium.
Homo igitur in statu innocentiae ad aliquod medium pervenit, ad hoc scilicet ut notitiam Dei acciperet non ex
sensibilibus creaturis, sed revelatione interna; non autem ad hoc medium quod cognosceret essentiam angelicam;
ad quod tamen medium Angelus in sui creatione nondum beatus pervenit.
|a6 Articulus 6
TTA
Sexto quaeritur utrum Adam in statu innocentiae errare sive decipi potuerit.
TTB
Et videtur quod sic.
AG1
Quia, ut dicit Ambrosius, omne peccatum est ex errore. Sed Adam potuit peccare; igitur et errare.
AG2
Praeterea, voluntas non est nisi de bono, vel aestimato bono. Cum autem voluntas est de bono, non peccatur.
Nunquam ergo est peccatum nisi praecedat aestimatio qua aestimatur aliquid bonum et non est. Omnis autem
talis aestimatio deceptio quaedam est.
Ergo Adam antequam peccaret, in statu innocentiae deceptus fuit.
AG3

389

