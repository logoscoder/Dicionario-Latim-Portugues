Ad nonum dicendum, quod licet sint multi articuli fidei, non tamen oportet quod actu omnes cogitentur in ipso
instanti iustificationis; sed solum quod cogitetur Deus secundum hunc articulum, quod est iustificans, et peccata
remittens; in quo includitur implicite articulus incarnationis et passionis Christi, et aliorum quae ad nostram
iustificationem requiruntur.
RA10
Ad decimum dicendum, quod motus humilitatis consequitur motum fidei, secundum quod aliquis considerata
altitudine divinae maiestatis seipsum ei subiicit; et ita motus humilitatis non est primus qui requiritur in
iustificatione.
RA11
Ad undecimum dicendum, quod in iustitia generali, de qua nunc loquimur, includitur ordinatio debita hominis ad
Deum, ut supra, art. I huius quaest., dictum est; et sic tam fides quam spes quam caritas sub huiusmodi iustitia
continentur.
RA12
Ad duodecimum dicendum, quod peccatum prohibet gratiam praecipue ratione aversionis; et ideo ad
removendum hoc prohibens, requiritur conversio liberi arbitrii in Deum.
|a5 Articulus 5
TTA
Quinto quaeritur utrum in iustificatione impii requiratur motus liberi arbitrii in peccatum.
TTB
Et videtur quod non.
AG1
Motus enim caritatis ad remissionem sufficit; Luc. VII, 47: dimissa sunt ei peccata multa, quoniam dilexit
multum. Sed motus caritatis est directe in Deum. Ergo ad iustificationem impii sufficit motus in Deum, et non
requiritur motus in peccatum.
AG2
Praeterea, bonum incommutabile est efficacius quam bonum commutabile. Sed conversio ad bonum
commutabile sufficit ad hoc quod homo incurrat peccatum. Ergo conversio ad bonum incommutabile sufficit ad
hoc quod homo iustificetur.
AG3
Praeterea, homo non potest moveri in peccatum nisi de peccato cogitet. Nullus autem cogitare potest de eo quod
memoria non tenet; contingit autem aliquem oblitum esse peccati commissi. Si ergo ad iustificationem impii
requiritur motus liberi arbitrii in peccatum, videtur quod talis qui est peccatorum suorum oblitus, nunquam possit
iustificari.
AG4
Praeterea, contingit aliquem multis esse criminibus involutum. Si ergo motus liberi arbitrii in iustificatione
requiritur, videtur pari ratione quod eum oporteat in illo instanti de singulis suis peccatis cogitare; quod est
impossibile: non enim est maior ratio de uno quam de alio.
AG5
Praeterea, quicumque convertitur in aliquid sicut in finem ultimum, ex hoc ipso ab alio fine avertitur ultimo: quia
impossibile est unius esse multos fines ultimos. Sed homo, quando movetur per fidem formatam in Deum,
movetur in ipsum sicut in finem ultimum. Ergo ex hoc ipso avertitur a peccato; et ita non videtur esse
necessarius aliquis motus liberi arbitrii in peccatum.
AG6
Praeterea, non est idem motus a peccato et in peccatum, sicut nec ab albo et in album.
Sed iustificatio est motus a peccato.
Ergo non est motus ad peccatum.
SC1
Sed contra. Est quod in psalm. XXXI, vers. 5, dicitur: confitebor adversum me iniustitiam meam Domino: et tu
remisisti impietatem peccati mei. Sed homo non potest hoc dicere nisi de peccato cogitando. Ergo motus liberi
arbitrii in peccatum ad iustificationem requiritur.
SC2
Praeterea, ad iustificationem impii contritio requiritur, quae est prima poenitentiae pars, per quam peccata
tolluntur. Sed contritio est dolor de peccato. Ergo motus liberi arbitrii in peccatum requiritur in iustificatione
impii.
CO
Respondeo. Dicendum, quod iustificatio impii addit aliquid supra iustificationem simpliciter.
Nam iustificatio simpliciter importat solummodo iustitiae infusionem; sed super hoc addit iustificatio impii
remissionem culpae: quae quidem remissio non fit solum per hoc quod homo desistit a peccato, sed aliquid
amplius requiritur. Unde Augustinus dicit in Lib. De nupt. Et concup.: si a peccando desistere, hoc esset non
607

