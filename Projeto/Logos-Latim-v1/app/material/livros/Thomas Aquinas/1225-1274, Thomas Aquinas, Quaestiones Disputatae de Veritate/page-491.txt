Ergo in Deo non est liberum arbitrium.
SC1
Sed contra. Est quod dicit Anselmus: si posse peccare esset pars liberi arbitrii, et Deus et Angeli liberum
arbitrium non haberent; quod est absurdum.
Ergo inconveniens est dicere, quod Deus liberum arbitrium non habeat.
SC2
Praeterea. I corinth. XII, 11: haec omnia operatur unus atque idem spiritus, dividens singulis prout vult; Glossa
pro libero voluntatis arbitrio. Ergo spiritus sanctus habet liberum arbitrium, et eadem ratione pater et filius.
CO
Respondeo. Dicendum, quod in Deo est invenire liberum arbitrium; alio tamen modo in eo, et in Angelis, et in
hominibus.
Quod enim in Deo sit liberum arbitrium, hinc apparet quod ipse habet voluntatis suae finem, quem naturaliter
vult, scilicet suam bonitatem; alia vero omnia vult quasi ordinata ad hunc finem: quae quidem, absolute
loquendo, non necessario vult, ut in praecedenti quaestione ostensum est, eo quod bonitas eius his quae ad ipsam
ordinantur, non indiget nisi ad eius manifestationem, quae convenienter pluribus modis fieri potest: unde
remanet ei liberum iudicium ad volendum hoc vel illud, sicut in nobis est.
Et propter hoc oportet dicere, in Deo liberum arbitrium inveniri, et similiter in Angelis: non enim ipsis ex
necessitate volunt quidquid volunt; sed hoc quod volunt, ex libero iudicio volunt, sicut et nos.
Aliter tamen invenitur liberum arbitrium in nobis et in Angelis et in Deo: variatis enim prioribus necesse est
posteriora variari.
Facultas autem liberi arbitrii duo praesupponit: scilicet naturam, et vim cognitivam.
Natura quidem alterius modi est in Deo quam sit in hominibus et in Angelis.
Natura enim divina increata est, et est suum esse et sua bonitas; unde in eo non potest esse defectus aliquis nec
quantum ad esse nec quantum ad bonitatem. Natura autem humana et angelica creata est, ex nihilo principium
sumens; unde, quantum est de se, possibilis est ad defectum.
Et propter hoc, liberum arbitrium Dei nullo modo flexibile est ad malum; liberum vero arbitrium hominis et
Angeli, in suis naturalibus consideratum, in malum flexibile est.
Cognitio etiam alterius modi invenitur in homine quam in Deo et in Angelis.
Homo enim habet cognitionem obumbratam, et cum discursu veritatis notitiam sumentem; unde accidit ei
dubitatio et difficultas in discernendo et iudicando, quia cogitationes hominum timidae, et incertae providentiae
nostrae, ut dicitur sapient., cap. IX, vers. 14.
Sed in Deo et in Angelis suo modo est simplex notitia veritatis absque discursu et inquisitione; unde non cadit in
eis dubitatio aut difficultas in discernendo vel iudicando. Et ideo Deus et Angeli habent promptam electionem
liberi arbitrii; homo vero in eligendo difficultatem patitur propter incertitudinem et dubitationem.
Et sic patet quod liberum arbitrium Angeli medium locum tenet inter liberum arbitrium Dei et hominis,
participans aliqualiter cum utroque extremorum.
RA1
Ad primum ergo dicendum, quod ratio quandoque sumitur large pro omni immateriali cognitione: et sic ratio
invenitur in Deo; unde dionysius inter divina nomina rationem ponit, VI cap. De divin. Nomin..
Alio modo accipitur proprie pro VI cognitiva cum discursu: et sic ratio nec in Deo nec in Angelis invenitur, sed
in hominibus tantum.
Potest ergo dici, quod ratio in definitione liberi arbitrii ponitur secundum primam acceptionem.
Si vero sumatur in secunda acceptione, tunc definitur liberum arbitrium secundum illum modum quo est in
hominibus.
RA2
Ad secundum dicendum, quod posse eligere malum, non est de ratione liberi arbitrii; sed consequitur liberum
arbitrium, secundum quod est in natura creata possibili ad defectum.
RA3
Ad tertium dicendum, quod voluntas divina se habet ad opposita, non quidem ut aliquid velit et postea nolit,
quod eius immutabilitati repugnaret; nec ut possit velle bonum et malum, quia defectibilitatem in Deo poneret;
sed quia potest hoc velle et non velle.
RA4
Ad quartum dicendum, quod hoc quod electio sequitur consilium, quod cum inquisitione agitur, accidit electioni
secundum quod invenitur in natura rationali, quae veritatis notitiam capit per discursum rationis; sed in natura
intellectuali, quae habet simplicem acceptionem veritatis, invenitur electio absque inquisitione praecedente. Et
sic electio in Deo est.
|a4 Articulus 4
TTA
Quarto quaeritur utrum liberum arbitrium sit potentia, vel non.
491

