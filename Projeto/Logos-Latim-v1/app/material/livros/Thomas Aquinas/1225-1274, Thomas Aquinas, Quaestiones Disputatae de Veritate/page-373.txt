accidens. Ille autem qui conscientiam erroneam habet credens eam esse rectam (alias non erraret), inhaeret
conscientiae erroneae propter rectitudinem quam in ea credit; inhaeret quidem, per se loquendo, rectae
conscientiae, sed erroneae quasi per accidens: in quantum hanc conscientiam, quam credit esse rectam, contingit
esse erroneam.
Et exinde est quod, per se loquendo, ligatur a conscientia recta, per accidens autem ab erronea.
Et haec solutio potest accipi ex verbis Philosophi in VII ethic., ubi quasi eamdem quaestionem quaerit, utrum
scilicet dicendus sit incontinens qui abscedit a ratione recta solum, vel qui abscedit etiam a falsa. Et solvit quod
incontinens per se recedit a ratione recta, per accidens autem a falsa; et ab una quidem simpliciter, ab alia autem
secundum quid. Quia quod per se est, simpliciter est; quod autem per accidens, secundum quid.
RA1
Ad primum igitur dicendum, quod quamvis id quod dictat erronea conscientia, non sit consonum legi Dei, tamen
accipitur ab errante ut ipsa lex Dei. Et ideo, per se loquendo, si ab hoc recedat, recedit a lege Dei; quamvis per
accidens sit quod a lege Dei non recedat.
RA2
Ad secundum dicendum, quod ratio illa procedit quando superioris et inferioris sunt distincta praecepta, et
utrumque per se distinctim pervenit ad eum qui praecepto obligatur.
Quod hic non contingit; quia conscientiae dictamen nihil aliud est quam perventio praecepti Dei ad eum qui
conscientiam habet, ut ex dictis, art. 1 et 2, patet.
Esset autem simile in exemplo proposito, si praeceptum imperatoris nunquam ad aliquem pervenire posset nisi
mediante proconsule, et proconsul quod praecipit non praeciperet nisi quasi recitans imperatoris praeceptum.
Tunc enim idem esset contemnere praeceptum imperatoris et proconsulis, sive proconsul verum diceret, sive
mentiretur.
RA3
Ad tertium dicendum, quod conscientia erronea errans in his quae sunt per se mala, dictat contraria legi Dei; sed
tamen illa quae dictat, dicit esse legem Dei. Et ideo transgressor illius conscientiae efficitur quasi transgressor
legis Dei; quamvis etiam conscientiam sequens, et eam opere implens, contra legem Dei faciens mortaliter
peccet: quia in ipso errore peccatum erat, cum contingeret per ignorantiam eius quod scire debebat.
RA4
Ad quartum dicendum, quod quando conscientia non est probabilis, tunc debet eam deponere; sed tamen dum
manet, si contra eam faciat, mortaliter peccat. Unde per hoc non probatur quod conscientia erronea non liget dum
manet, sed solum quod non ligat simpliciter et in omnem eventum.
RA5
Ad quintum dicendum, quod ex illo argumento non concluditur quod conscientia erronea non liget ad peccatum
si non impleatur; sed quod si impleatur, excusat a peccato. Unde non est ad propositum. Concludit autem verum,
quando ipse error non est peccatum: utpote cum contingit ex ignorantia facti. Si autem ex ignorantia iuris, sic
non concludit, quia ipsa ignorantia peccatum est; sic enim etiam apud saecularem iudicem non excusatur qui
ignorantiam legis quam scire debet, allegat.
RA6
Ad sextum dicendum, quod licet in ratione naturali sit unde possit procedi ad contrarium eius quod erronea
conscientia dictat, sive sit error circa indifferentia, sive circa per se mala; tamen actu naturalis ratio non dictat; si
enim dictaret contrarium, non erraret conscientia.
RA7
Ad septimum dicendum, quod quamvis opus indifferens, quantum in se est, ad utrumlibet se habeat; tamen huic
qui exstimat hoc opus cadere sub praecepto, efficitur non indifferens propter suam aestimationem.
RA8
Ad octavum dicendum, quod ille qui habet conscientiam faciendi fornicationem, non est simpliciter perplexus,
quia potest aliquid facere quo facto non incidet in peccatum, scilicet conscientiam erroneam deponere; sed est
perplexus secundum quid, scilicet conscientia erronea manente. Et hoc non est inconveniens, ut aliquo supposito,
homo peccatum vitare non possit; sicut supposita intentione inanis gloriae, ille qui tenetur eleemosynam dare,
peccatum evitare non potest: si enim dat ex tali intentione, peccat; si vero non dat, transgressor est.
RA9
Ad nonum dicendum, quod quando conscientia erronea dictat aliquid faciendum, dictat illud sub aliqua ratione
boni, vel quasi opus iustitiae, vel quasi temperantiae, et sic de aliis; et ideo transgressor incurrit in vitium
contrarium illi virtuti sub cuius specie conscientia illud dictat. Vel si dictat illud sub specie divini praecepti, vel
alicuius praelati tantum, incurret peccatum inobedientiae conscientiam transgrediens.
|a5 Articulus 5
TTA
Quinto quaeritur utrum conscientia erronea in indifferentibus plus liget quam praeceptum praelati, vel minus.
TTB
373

