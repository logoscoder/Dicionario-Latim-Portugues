RA10
Ad decimum dicendum, quod de his quae dicuntur de Deo et creaturis, quaedam sunt quorum res significatae per
prius inveniuntur in Deo quam in creaturis, quamvis nomina prius fuerint creaturis imposita; et talia proprie
dicuntur de Deo, ut bonitas sapientia, et huiusmodi. Quaedam vero sunt nomina quorum res significatae Deo non
conveniunt, sed aliquid simile illis rebus; et huiusmodi dicuntur metaphorice de Deo, sicut dicimus Deum
leonem vel ambulantem. Dico ergo, quod verbum in divinis dicitur ad similitudinem nostri verbi, ratione
impositionis nominis, non propter ordinem rei; unde non oportet quod metaphorice dicatur.
RA11
Ad undecimum dicendum, quod prolatio pertinet ad rationem verbi quantum ad id a quo imponitur nomen ex
parte imponentis, non autem ex parte rei. Et ideo quamvis prolatio dicatur metaphorice in divinis, non sequitur
quod verbum metaphorice dicatur; sicut etiam Damascenus dicit, quod hoc nomen Deus dicitur ab ethin, quod
est ardere: et tamen, quamvis ardere dicatur metaphorice de Deo, non tamen hoc nomen Deus.
RA12
Ad duodecimum dicendum, quod verbum incarnatum comparatur verbo vocis propter quamdam similitudinem
tantum, ut ex dictis, patet; et ideo verbum incarnatum non potest dici verbum vocis nisi metaphorice. Sed
verbum aeternum comparatur verbo cordis secundum veram rationem verbi interioris; et ideo verbum proprie
dicitur utrobique.
|a2 Articulus 2
TTA
Secundo quaeritur utrum verbum in divinis dicatur essentialiter vel personaliter tantum.
TTB
Et videtur quod etiam essentialiter possit dici.
AG1
Quia nomen verbi a manifestatione imponitur, ut dictum est. Sed essentia divina potest se per seipsam
manifestare.
Ergo ei per se verbum competit et ita verbum essentialiter dicetur.
AG2
Praeterea, significatum per nomen est ipsa definitio, ut in IV metaphysic.
Dicitur. Sed verbum, secundum Augustinum in IX de trinitate, est notitia cum amore; et secundum Anselmum in
Monologio, dicere summo spiritui nihil est aliud quam cogitando intueri. In utraque autem definitione nihil
ponitur nisi essentialiter dictum. Ergo verbum essentialiter dicitur.
AG3
Praeterea, quidquid dicitur, est verbum.
Sed pater dicit non solum seipsum, sed etiam filium et spiritum sanctum, ut Anselmus dicit in libro praedicto.
Ergo verbum tribus personis commune est; ergo essentialiter dicitur.
AG4
Praeterea, quilibet dicens habet verbum quod dicit, ut Augustinus dicit VII de Trinit.. Sed, sicut dicit Anselmus
in monol., sicut pater est intelligens, et filius intelligens, et spiritus sanctus intelligens et tamen non sunt tres
intelligentes, sed unus intelligens: ita pater est dicens, et filius est dicens, et spiritus sanctus est dicens: et tamen
non sunt tres dicentes, sed unus dicens. Ergo cuilibet eorum respondet verbum. Sed nihil est commune tribus nisi
essentia. Ergo verbum essentialiter dicitur in divinis.
AG5
Praeterea, in intellectu nostro non differt dicere et intelligere. Sed verbum in divinis sumitur ad similitudinem
verbi quod est in intellectu. Ergo nihil aliud est in Deo dicere quam intelligere; ergo et verbum nihil aliud quam
intellectum. Sed intellectum in divinis essentialiter dicitur. Ergo et verbum.
AG6
Praeterea, verbum divinum, ut Augustinus dicit, est potentia operativa patris. Sed potentia operativa essentialiter
dicitur in divinis. Ergo et verbum essentialiter dicitur.
AG7
Praeterea, sicut amor importat emanationem affectus, ita verbum emanationem intellectus.
Sed amor in divinis essentialiter dicitur. Ergo et verbum.
AG8
Praeterea, illud quod potest intelligi in divinis non intellecta distinctione personarum, non dicitur personaliter.
Sed verbum est huiusmodi: quia etiam illi qui negant distinctionem personarum, ponunt quod Deus dicit
seipsum. Ergo verbum non dicitur personaliter in Deo.
SC1
In contrarium. Est quod Augustinus dicit in VI de trinitate, quod solus filius dicitur verbum, non autem simul
pater et filius verbum. Sed omne quod essentialiter dicitur, communiter utrique convenit. Ergo verbum non
dicitur essentialiter.
85

