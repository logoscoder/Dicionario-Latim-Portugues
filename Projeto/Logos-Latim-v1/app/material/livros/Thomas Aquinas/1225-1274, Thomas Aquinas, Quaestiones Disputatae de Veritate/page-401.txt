RA3
Ad tertium dicendum, quod auctoritas illa loquitur de profectu meriti; quod patet ex alia Glossa quae, ibidem,
dicit: quidam asserunt post mortem crescere et decrescere merita, ut intelligatur quod nihil proficiunt amplius in
cognoscendo; ut scilicet sint maioris meriti vel praemii, vel quod limpidior cognitio eis debeatur; non autem sic
quod nihil prius ignotum postea cognoscant: constat enim quod poenas inferni, quas nunc non cognoscunt, tunc
cognoscent.
RA4
Ad quartum dicendum, quod Philosophus, in III de anima non loquitur nisi de intellectu corpori coniuncto; alias
enim consideratio de intellectu ad naturalem non pertineret.
RA5
Ad quintum dicendum, quod quamvis eadem sit natura animae ante mortem et post mortem quantum ad
rationem speciei; tamen non est idem modus essendi, et per consequens nec idem modus operandi.
RA6
Ad sextum dicendum, quod in anima separata remanebit potentia intellectiva, et intellectus agens et possibilis:
huiusmodi enim potentiae non causantur in anima ex corpore; quamvis in anima corpori unita existentes aliquem
ordinem habeant ad corpus, quem non habebunt in anima separata.
RA7
Ad septimum dicendum, quod Philosophus loquitur de intelligere quod nunc nobis competit in ordine ad
phantasmata: hoc enim et impeditur, impedito organo corporali et totaliter, corrumpitur, eo corrupto.
RA8
Ad octavum dicendum, quod eaedem potentiae intellectivae quae nunc sunt in anima, erunt in anima separata,
quia sunt naturales; naturalia autem oportet manere, quamvis nunc habeant ordinem ad corpus, quem tunc non
habebunt, ut dictum est.
RA9
Ad nonum dicendum, quod potentiae intellectivae remanent in anima separata, et ex parte illa qua radicantur in
essentia animae, et ex parte illa qua comparantur ad actum; nec oportet quod habitus illi qui in corpore sunt
acquisiti, destruantur; nisi forte secundum opinionem praetactam, quae dicit, quod nulla species remanet in
intellectu nisi dum actu intelligitur. Dato etiam quod habitus illi non remanerent, remaneret potentia intellectiva
ordinata ad actus alterius modi.
RA10
Ad decimum dicendum, quod anima post mortem intelligit per aliquas species. Et potest quidem intelligere per
species quas in corpore acquisivit, quamvis illae non usquequaque sufficiant, ut obiectio tangit.
RA11
Alia autem duo concedimus.
RA13
Ad decimumtertium dicendum, quod infusio donorum gratuitorum non pertingit ad eos qui sunt in inferno; sed
eorum quae ad statum naturae pertinent, participatione non privantur: nihil enim est universaliter boni
participatione privatum, ut dionysius dicit in II cap. Cael. Hierar.. Praedicta autem specierum infusio quae fit in
separatione animae a corpore, pertinet ad conditionem naturae substantiae separatae; et ideo huiusmodi infusione
nec animae damnatorum privantur.
RA14
Ad decimumquartum dicendum, quod Augustinus in verbis illis intendit ostendere quomodo anima sibi
circumponat corporalium rerum similitudines, ut quandoque se aestimet esse corpus, ut patet in opinionibus
antiquorum Philosophorum.
Quod quidem ex hoc contingere dicit, quod anima intenta corporibus, per sensus exteriores ad ea afficitur,
ratione cuius ipsa corpora ad se introducere nititur quantum possibile est.
Cum autem ipsa sit incorporea, non potest ad seipsa corpora introducere, sed similitudines corporum introducit
quasi in regionem incorporeae naturae, dum formae existentes in imaginatione sunt absque materia, nondum
tamen pertingunt usque ad regionem incorporeae naturae, propter hoc quod nondum sunt ab appendiciis materiae
absolutae.
Has autem similitudines dicitur rapere, in quantum eas quasi subito a sensibilibus abstrahit.
Dicitur autem convolvere eas, in quantum eas simplificat, vel in quantum eas componit et dividit. In semetipsa
autem eas facit, in quantum in potentia animae, scilicet imaginativa, recipiuntur. De semetipsa autem eas facit,
quia ipsa anima est quae huiusmodi imaginationes in seipsa format, ut ly de denotet principium efficiens. Et ideo
subiungit, quod anima quiddam substantiae suae dat formandis huiusmodi speciebus, quia scilicet aliqua pars
animae in substantia eius radicata, huic formationis imaginum officio deputatur.
Quia vero omne quod iudicat de aliquo, oportet ab eo esse liberum, ratione cuius intellectus factus est purus et
immixtus, ut omnia iudicet, secundum Philosophum; ideo ad hoc quod anima iudicet de talibus imaginibus, quod
non sunt ipsae res, sed rerum similitudines, oportet esse aliquid in anima superius, quod istis imaginibus non

401

