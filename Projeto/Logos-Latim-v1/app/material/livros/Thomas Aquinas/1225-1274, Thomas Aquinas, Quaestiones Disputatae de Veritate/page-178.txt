Et hoc modo essentia divina est propria ratio rerum omnium, quia in ipsa uniformiter praeexistit quidquid
divisim in omnibus creaturis invenitur, ut dionysius dicit.
Et similiter, cum formae intellectus angelici sint excellentiores rebus ipsis, utpote divinae essentiae
propinquiores, non est inconveniens, si una forma intellectus angelici sit ratio propria plurium secundum
diversas eius habitudines ad diversas res, sicut et divina essentia est propria ratio plurium secundum diversas
habitudines eius ad res, ex quibus habitudinibus consurgit pluralitas idearum.
Sed formae intellectus nostri accipiuntur ex rebus; unde non sunt superexcedentes rebus, sed quasi adaequatae
quantum ad repraesentationem, licet sint excedentes quantum ad modum essendi, inquantum habent esse
immateriale. Unde una forma intellectus nostri non potest esse ratio propria plurium.
RA4
Ad quartum dicendum, sicut ad primum.
|a11 Articulus 11
TTA
Undecimo quaeritur utrum Angelus cognoscat singularia.
TTB
Et videtur quod non.
AG1
Quia, ut dicit boetius, universale est dum intelligitur, singulare dum sentitur. Sed Angelus non cognoscit nisi per
intellectum. Ergo non cognoscit singularia.
AG2
Sed dicebat, quod auctoritas intelligitur de intellectu nostro, non autem de Angelo.
Sed contra, intellectui nostro convenit non intelligere singularia, ratione suae immaterialitatis. Unde cognitivae
potentiae materiales in nobis existentes singularia cognoscunt, ut sensus et imaginatio.
Sed intellectus Angeli est immaterialior quam humanus. Ergo non cognoscit singularia.
AG3
Praeterea, omnis cognitio est per assimilationem cognoscentis ad cognitum. Sed intellectus Angeli non potest
assimilari singulari inquantum est singulare; quia singulare est singulare per materiam, intellectus autem Angeli
est omnino separatus a materia et condicionibus materiae.
Ergo intellectus Angeli non cognoscit singularia in sua singularitate.
AG4
Praeterea, idem est principium essendi et cognoscendi, secundum Philosophum. Sed forma individuata est
principium essendi singulari.
Ergo ipsa est principium cognoscendi singulare. Sed intellectus angelicus accipit sine materia et conditionibus
materiae, ex quibus formae individuantur. Ergo accipit universale tantum, et non singulare.
AG5
Praeterea, omne quod est in altero, est in eo per modum recipientis. Sed intellectus Angeli est simplex et
immaterialis. Ergo similitudines particularium in eius intellectu existentes sunt in eo immaterialiter et
simpliciter, et ita universaliter; et sic per eas singularia non cognoscit.
AG6
Praeterea, diversa, inquantum diversa, non per idem proprie medium cognoscuntur, sed per aliud et aliud, quia
cognitio aliquorum per medium commune est eorum inquantum sunt unum. Sed quaelibet forma a materia
abstracta, est communis multis particularibus.
Ergo non potest esse quod per eam diversa particularia in propria natura proprie cognoscantur. Sed in intellectu
Angeli non est aliqua forma nisi immaterialis. Ergo nullo modo potest cognoscere singularia.
AG7
Praeterea, universale contra singulare distinguitur, per hoc quod universale est in intellectu, singulare autem
extra intellectum. Sed universale nunquam est extra intellectum. Ergo nec singulare unquam est in intellectu; et
sic non potest per intellectum cognosci.
AG8
Praeterea, nulla potentia extenditur ultra suum obiectum. Sed quidditas depurata a materia est obiectum
intellectus, ut dicitur in III de anima. Ergo cum essentia singularis sit concreta cum materia sensibili, non potest
per intellectum cognosci.
AG9
Praeterea, quod per certitudinem cognoscitur, non potest aliter se habere, quia intellectus est similiter absentium
et praesentium.
De his autem quae possunt aliter se habere, non est certitudo, cum fiant absentia, ut dicitur in VII metaphysic..
Sed singularia possunt aliter se habere, cum sint motui et variationi subiecta. Ergo non possunt per intellectum
cognosci; et sic idem quod prius.
AG10
178

