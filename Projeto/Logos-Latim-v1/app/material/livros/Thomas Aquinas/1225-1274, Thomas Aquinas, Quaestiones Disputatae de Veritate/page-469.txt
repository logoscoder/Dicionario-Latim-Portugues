Quodcumque ergo signum loco signati accipitur in divinis, est modus tropicae locutionis.
Uterque autem istorum modorum loquendi concurrit in voluntate divina.
Invenitur enim in Deo proprie ratio voluntatis, ut supra, art. 1, dictum est; et sic voluntas de Deo proprie dicitur;
et haec est voluntas beneplaciti, quae per antecedentem et consequentem distinguitur, ut dictum est, art.
Praeced..
Quia vero voluntas in nobis habet quamdam animi passionem consequentem; ideo, sicut alia nomina passionum
metaphorice dicuntur de Deo, ita et nomen voluntatis. Dicitur autem nomen irae de Deo, quia in eo invenitur
effectus qui solet esse irati apud nos, scilicet punitio; unde ipsa punitio, qua punit, Dei ira nominatur. Et simili
modo loquendi, illa quae solent esse signa voluntatis apud nos, Dei voluntates appellantur: et pro tanto dicitur
voluntas signi, quia ipsum signum quod solet esse voluntatis, voluntas appellatur.
Cum autem voluntas possit designari et secundum quod proponit de agendis, et secundum quod impetum facit ad
opus, utroque modo voluntati aliqua signa attribuuntur.
Secundum enim quod proponit de agendis quantum ad fugam mali, est signum eius prohibitio.
Quantum autem ad prosecutionem boni, est duplex signum voluntatis: nam respectu boni necessarii, sine quo
non potest voluntas finem suum consequi, est signum voluntatis praeceptum; respectu autem boni utilis, quo
faciliori modo et convenientiori acquiritur finis, est signum voluntatis consilium.
Sed secundum quod voluntas impetum facit ad opus, attribuitur ei duplex signum: unum expressum, quod est
operatio; quod enim quis operatur, indicat se expresse velle: aliud vero est signum interpretativum, scilicet
permissio; qui enim non prohibet aliquid quod impedire potest, interpretative videtur consentire in illud; hoc
autem nomen permissionis importat.
RA1
Ad primum ergo dicendum, quod Deus, quamvis sit omnia potens et omnia sciens, non tamen omnia volens; et
ideo, praeter signa in creaturis inventa, quibus ostenditur quod est sciens et potens et volens, voluntati
assignantur quaedam signa, ut ostendatur quid Deus velit, et non solum quod est volens.
Vel dicendum, quod scientia et potentia non habent ita adiunctum modum passionis sicut voluntas, prout in nobis
invenitur. Et ideo voluntas magis appropinquat ad illa quae metaphorice dicuntur de Deo, quam potentia vel
scientia; et ideo signa voluntatis magis dicimus voluntatem metaphorice loquendo, quam signa scientiae et
potentiae, scientiam et potentiam.
RA2
Ad secundum dicendum, quod quamvis Deus non velit omne quod praecipit vel permittit, vult tamen aliquid
circa hoc. Vult enim omnes esse debitores eius quod praecipit, et in potestate nostra esse id quod permittit; et
hanc voluntatem divinam praeceptum et permissio significat.
Vel potest dici, quod voluntas signi non pro tanto dicitur quia significet Deum velle illud; sed quia id quod solet
esse signum voluntatis apud nos, voluntas nominatur. Non autem oportet ut id quod solet esse alicuius rei
signum, sit falsum quando ei non respondet id quod solet significare, nisi tunc tantum quando ad significandum
illud adhibetur. Quamvis ergo praecipere in nobis sit signum volendi illud, non tamen quandocumque praecipit
aliquid vel Deus vel homo, oportet quod significet se velle illud esse. Unde non sequitur quod sit signum falsum.
Et inde est quod in actibus non semper est mendacium, quandocumque aliqua actio agitur per quam solet aliquid
significari, si illud non subsit. Sed in verbo, si non subsit illud quod significat, de necessitate est falsitas, quia
scilicet verba ad hoc sunt instituta ut sint signa; unde si non respondet eis signatum, est ibi falsitas. Actiones
autem non sunt ad hoc institutae ut significent, sed ut aliquid per eas fiat; accidit autem quod per eas aliquid
significetur.
Et ideo non semper est falsitas in eis si signatum non respondet; sed tunc tantum quando ad significandum
applicantur ab agente.
RA3
Ad tertium dicendum, quod voluntas signi non est in Deo, sed a Deo; est enim aliquis Dei effectus talis, qualis
solet apud nos voluntas hominis designari.
RA4
Ad quartum dicendum, quod voluntas Dei quamvis non sit respectu mali ut fiat, est tamen respectu eius ut
impediat prohibendo, vel in potestate nostra constituat permittendo.
RA5
Ad quintum dicendum, quod cum omne in quod voluntas tendit, habeat ordinem ad finem, qui est ratio volendi
omnia; mala autem careant ordine ad finem; omnia mala unum tenent locum, sicut respectu finis, ita et respectu
voluntatis divinae; sed bona quae ordinantur in finem, secundum diversum ordinem quem habent ad finem,
diversimode ad ea se habet voluntas. Et propter hoc sunt diversa signa de bono et meliori, non autem de malo et
peiori.
RA6
Ad sextum dicendum, quod voluntas signi non distinguitur contra voluntatem beneplaciti per hoc quod est
impleri et non impleri: unde, quamvis voluntas beneplaciti semper impleatur, potest tamen ad voluntatem signi
aliquid pertinere quod impletur: unde ea quae Deus praecipit vel consulit, quandoque vult voluntate beneplaciti.
469

