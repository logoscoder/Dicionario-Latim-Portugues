Unde dicit Augustinus, XII super Genesim ad litteram, quod per intelligentiae lumen et ista inferiora
diiudicantur, et ea cernuntur quae neque sunt corpora, neque ullas gerunt formas similes corporum; et ideo
intelligentia quandoque a sensibus abstrahi dicitur, cum de eis non iudicat, sed solis supernis conspiciendis
intendit.
RA8
Ad octavum dicendum, quod substantia beatitudinis sanctorum in visione divinae essentiae consistit; unde dicit
Augustinus quod visio est tota merces. Unde ex hoc ipso quod divinam essentiam vidit, potuit esse illius
beatitudinis idoneus testis. Nec tamen oportuit quod omnia in se experiretur, quae in beatis erunt; sed ut ex his
quae experiebatur etiam alia scire posset: non enim rapiebatur ut esset beatus, sed ut esset beatitudinis testis.
RA9
Ad nonum dicendum, quod martyres in tormentis existentes percipiebant aliquid de divina gloria, non quasi eam
in suo fonte bibentes, sicut illi qui Deum per essentiam vident: sed aliqua illius gloriae aspersione
refrigerabantur; unde dicit Augustinus, XII super Genesim ad litteram; ibi, scilicet ubi Deus per essentiam
videtur, beata vita in suo fonte bibitur: inde aspergitur aliquid huic humanae vitae, ut in tentationibus huius
saeculi temperanter, fortiter, iuste prudenterque vivatur.
RA10
Ad decimum dicendum, quod intellectus speculativus non cogitur ut attendat his quae circa sensibilia aliquis
operatur; sed potest circa alia intelligibilia negotiari. Tanta tamen potest esse in actu speculationis vehementia,
quod omnino a sensibili operatione abstrahet.
RA11
Ad undecimum dicendum, quod quamvis in illo actu Paulus habuerit habitum fidei, non tamen habuit actum,
unde ratio non sequitur.
|a4 Articulus 4
TTA
Quarto quaeritur quanta abstractio requiratur ad hoc quod intellectus Deum per essentiam videre possit.
TTB
Et videtur quod requiratur abstractio ab ipsa unione qua anima unitur corpori ut forma.
AG1
Vires enim animae vegetabilis sunt magis materiales quam etiam vires animae sensibilis. Sed ad hoc quod
intellectus videat Deum per essentiam, oportet quod fiat abstractio a sensibus, ut prius dictum est. Ergo, multo
fortius, ad puritatem illius visionis requiritur quod fiat abstractio ab actibus animae vegetabilis. Sed haec
abstractio non potest fieri in statu animalis vitae, quamdiu anima corpori unitur ut forma, quia, ut dicit
Philosophus, nutriuntur animalia semper. Ergo ad visionem divinae essentiae requiritur quod fiat abstractio ab
unione qua anima corpori unitur ut forma.
AG2
Praeterea, Exod., XXXIII, 20, super illud: non videbit me homo et vivet, dicit Glossa august.: ostendit huic vitae
corruptibilis carnis, Deum, sicut est, apparere non posse. In illa tamen vita potest, ubi ut vivatur, huic vitae
moriendum est. Et Glossa Gregorii, ibid.: qui sapientiam, quae Deus est, videt, huic vitae funditus moritur. Sed
mors est per separationem animae a corpore, cui uniebatur ut forma. Ergo oportet fieri separationem omnimodam
animae a corpore, ad hoc quod Deus per essentiam videatur.
AG3
Praeterea, vivere viventibus est esse, ut dicitur II de anima. Esse autem hominis viventis est per hoc quod anima
corpori unitur ut forma. Sed Exod. XXXIII, 20, dicitur: non videbit me homo et vivet. Ergo quamdiu anima
corpori unitur ut forma, non potest per essentiam Deum videre.
AG4
Praeterea, fortior est unio qua unitur anima corpori ut forma, quam illa qua unitur ei ut motor, ex qua unione
proveniunt operationes potentiarum quae per organa corporea operantur. Sed haec secunda unio impedit
visionem divinae essentiae, propter quod oportet quod fiat abstractio a corporeis sensibus.
Ergo multo fortius et prima unio impediet; et sic oportebit ab ea abstractionem fieri.
AG5
Praeterea, potentia non elevatur supra modum essentiae; cum potentia ab essentia fluat, et in ipsa radicetur. Si
igitur essentia animae fuerit corpori materiali unita ut forma, non poterit esse quod intellectiva potentia ad ea
quae sunt omnino immaterialia, elevetur; et sic idem quod prius.
AG6
Praeterea, maior impuritas contrahitur in anima ex coniunctione corporis ad animam quam ex coniunctione
similitudinis corporalis ad ipsam.
Sed ad hoc quod mens Deum per essentiam videat, oportet eam depurari a similitudinibus corporis, quae
apprehenduntur per imaginationem et sensum, ut dictum est.
Ergo multo fortius oportet eam a corpore separari ad hoc quod Deum per essentiam videat.
305

