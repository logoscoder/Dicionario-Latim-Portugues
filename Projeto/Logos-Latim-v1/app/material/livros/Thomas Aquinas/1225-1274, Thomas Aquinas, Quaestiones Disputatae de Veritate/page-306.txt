AG7
Praeterea, II Cor. V, 6-7,: quamdiu sumus in corpore, peregrinamur a Domino: per fidem enim ambulamus, et
non per speciem. Ergo quamdiu anima est in corpore, non potest Deum in sua specie videre.
SC1
Sed contra est quod Exod., XXXIII, 20, super illud non videbit me homo et vivet dicit glosa Gregorii: quibusdam
in hac carne viventibus, sed inaestimabili virtute crescentibus, potest aeterni videri claritas Dei. Sed claritas Dei
est eius essentia, ut in eadem Glossa dicitur. Ergo ad hoc quod essentia Dei videatur, non oportet omnino
animam separari a corpore.
SC2
Praeterea, Augustinus, XII super Genesim ad litteram dicit, quod anima rapitur non solum ad visionem
imaginariam, sed etiam ad intellectualem, qua ipsa veritas perspicua cernitur, facta aversione a sensibus minus
quam in morte, sed plus quam in somno. Ergo ad videndum veritatem increatam de qua Augustinus ibi loquitur,
non requiritur quod fiat separatio a corpore prout unitur ut forma.
SC3
Praeterea, hoc idem patet per Augustinum in epistola ad Paulinam de videndo Deum: non est, inquit, incredibile
quibusdam sanctis, nondum ita defunctis ut sepelienda cadavera remanerent, etiam istam excellentiam
revelationis fuisse concessam, ut scilicet Deum per essentiam viderent. Ergo anima potest Deum videre adhuc
corpori unita ut forma.
CO
Responsio. Dicendum, quod ad visionem divinae essentiae, quae est actus perfectissimus intellectus, requiritur
abstractio ab illis quae vehementiam intellectivi actus nata sunt impedire, et per eam impediuntur. Hoc autem in
quibusdam contingit per se, in quibusdam per accidens tantum.
Per se quidem impediunt se invicem intellectivae et sensitivae operationes, tum propter hoc quod in utrisque
operationibus oportet intentionem adesse; tum etiam quia intellectus quodammodo sensibilibus operationibus
admiscetur, cum a phantasmatibus accipiat. Et ita ex sensibilibus operationibus quodammodo intellectus puritas
inquinatur, ut prius dictum est.
Sed ad hoc quod anima corpori uniatur ut forma, non requiritur aliqua intentio; cum haec unio non dependeat ex
voluntate animae, sed magis ex natura. Similiter etiam ex tali unione puritas intellectus directe non inquinatur.
Anima enim non unitur corpori ut forma mediantibus suis potentiis, sed per essentiam suam; cum nihil sit
medium inter formam et materiam, ut probatur in VIII metaphysic..
Nec tamen essentia animae ita corpori unitur quod totaliter corporis conditionem sequatur, sicut aliae formae
materiales, quae sunt omnino in materia quasi submersae, in tantum quod nulla virtus aut actio ex eis prodire
potest nisi materialis. Ab essentia autem animae non solum procedunt quaedam vires sive potentiae
quodammodo corporales, utpote corporeorum organorum actus existentes, scilicet vires sensitivae et vegetativae;
sed etiam vires intellectivae, quae sunt penitus immateriales, nullius corporis aut partis corporis actus existentes,
ut probatur III de anima.
Unde patet quod vires intellectivae non procedunt ex essentia animae ex illa parte qua est corpori unita, sed
magis secundum hoc quod remanet a corpore libera, utpote ei non totaliter subiugata; et sic unio animae ad
corpus non pertingit usque ad operationem intellectus, ut possit eius puritatem impedire.
Unde, per se loquendo, ad operationem intellectus, quantumcumque intensam non requiritur abstractio ab illa
unione qua anima unitur corpori ut forma.
Similiter etiam nec requiritur abstractio ab operationibus animae vegetabilis. Operationes enim huius partis
animae, sunt quasi naturales; quod patet ex hoc quod complentur virtute qualitatum activarum et passivarum,
scilicet calidi et frigidi, humidi et sicci. Unde nec rationi sive voluntati obediunt, ut patet in I ethic.. Et sic patet
quod ad huiusmodi actiones non requiritur intentio; et ita per earum actus non oportet intentionem averti ab
operatione intellectiva.
Similiter etiam nec operatio intellectiva aliquo modo huiusmodi operationibus admiscetur; cum neque ab eis
accipiat, propter hoc quod non sunt cognoscitivae; neque instrumento aliquo corporeo utatur intellectus, quod
oporteat per operationes vegetabilis animae sustentari, sicut accidit de organis potentiarum sensitivarum; et sic
puritati intellectus nihil praeiudicatur per operationes animae vegetabilis.
Unde patet quod per se loquendo, operatio animae vegetabilis et operatio intellectus non se impediunt.
Per accidens tamen potest ex altero alteri impedimentum provenire; inquantum scilicet intellectus accipit a
phantasmatibus, quae sunt in organis corporalibus, quae oportet per actum vegetabilis animae nutriri et
conservari. Et sic per actus nutritivae potentiae eorum dispositio variatur, et per consequens operatio sensitivae
potentiae, a qua intellectus accipit. Et ita per accidens etiam ipsius intellectus operatio impeditur, sicut patet in
somno et post cibum. Et etiam e converso per hunc modum operatio intellectus impedit operationem animae
vegetabilis, inquantum ad operationem intellectus requiritur operatio imaginativae virtutis, ad cuius
vehementiam oportet caloris et spirituum concursum fieri; et sic impeditur actus virtutis nutritivae per
vehementiam contemplationis.

306

