Sed quia alterius potentiae actus consistit in agente, non in aliquo actu, ideo complementum illius potentiae
accipitur secundum modum agendi; ut scilicet bene et convenienter operetur, ex quo habet eius actus quod bonus
dicatur. Et inde est quod in huiusmodi potentiis virtus dicitur quae opus bonum reddit.
Aliud autem est bonum ultimum quod considerat Philosophus et theologus.
Philosophus enim considerat quasi bonum ultimum quod est humanis viribus proportionatum, et consistit in actu
ipsius hominis; unde felicitatem dicit esse operationem quamdam.
Et ideo secundum Philosophum actus bonus, cuius principium virtus dicitur, dicitur absolute in quantum est
conveniens potentiae ut perficiens ipsam. Unde quemcumque habitum invenit Philosophus talem actum
elicientem, dicit eum esse virtutem; sive sit in parte intellectiva, ut scientia et intellectus et huiusmodi virtutes
intellectuales, quarum actus est bonum ipsius potentiae, scilicet considerare verum; sive in parte affectiva, ut
temperantia, et fortitudo, et aliae virtutes morales.
Sed theologus considerat quasi bonum ultimum id quod est naturae facultatem excedens, scilicet vitam aeternam,
ut supra dictum est. Unde bonum in actibus humanis non considerat absolute, quia ibi non ponit finem, sed in
ordine ad illud bonum quod ponit finem: asserens illum actum tantummodo esse bonum complete qui de
proximo ad bonum finale ordinatur, id est qui est meritorius vitae aeternae; et omnem talem actum dicit esse
actum virtutis; et quicumque habitus proprie elicit talem actum, ab ipso virtus appellatur.
Aliquis autem actus meritorius dici non potest nisi secundum quod est in potestate operantis constitutus: quia qui
meretur, oportet quod aliquid exhibeat; nec exhibere potest nisi quod aliquo modo suum est, id est ex ipso. Actus
autem aliquis in potestate nostra consistit, secundum quod est voluntatis: sive sit eius ut ab ipsa elicitus, ut
diligere et velle: sive ut ab ipsa imperatus, ut ambulare et loqui. Unde respectu cuiuslibet talis actus potest poni
aliqua virtus, eliciens actus perfectos in tali genere actuum.
Credere autem, ut supra dictum est, non habet assensum nisi ex imperio voluntatis; unde, secundum id quod est,
a voluntate dependet.
Et inde est quod ipsum credere potest esse meritorium; et fides, quae est habitus eliciens ipsum, est secundum
theologum virtus.
RA1
Ad primum igitur dicendum, quod cognitio et scientia non dividitur contra virtutem simpliciter, sed contra
virtutem moralem, quae communius virtus dicitur.
RA2
Ad secundum dicendum, quod quamvis non sufficiat ad rationem vitii vel virtutis quod aliquid sit causatum ex
vitio vel virtute, sufficit tamen, ad hoc quod aliquis actus sit actus vitii vel virtutis, quod imperatus a vitio vel
virtute possit esse.
RA3
Ad tertium dicendum, quod bonum illud ad quod virtus ordinat, non est accipiendum quasi aliquod obiectum
alicuius actus; sed illud bonum est ipse actus perfectus, quem virtus elicit. Licet autem verum ratione a bono
differat; tamen hoc ipsum quod est considerare verum, est quoddam bonum intellectus; et hoc ipsum quod est
assentire primae veritati propter seipsam est quoddam bonum meritorium. Unde fides, quae ad hunc actum
ordinatur, dicitur esse virtus.
RA4
Et per hoc patet responsio ad quartum.
RA5
Ad quintum dicendum, quod secundum quod nunc loquimur de virtute, neque scientia neque opinio virtus dici
potest; sed sola fides: quae quantum ad id quod voluntatis est, prout modo praedicto in genus virtutis cadit, non
est media inter scientiam et opinionem, quia in scientia vel opinione non est aliqua inclinatio ex voluntate, sed ex
ratione tantum. Si autem loqueremur de eis quantum ad id quod est cognitionis tantum, sic neque opinio neque
fides esset virtus, cum non habeant completam cognitionem, sed tantummodo scientia.
RA6
Ad sextum dicendum, quod veritas prima non est obiectum proprium fidei nisi sub hac ratione prout est non
apparens; quod patet ex definitione apostoli, ubi proprium obiectum fidei ponitur non apparens. Unde quando
veritas prima praesto erit, amittet rationem obiecti.
RA7
Ad septimum dicendum, quod fides secundum hoc dicitur esse ultimum potentiae, quod complet potentiam ad
eliciendum actum bonum et meritorium. Non autem requiritur ad rationem virtutis quod per eam eliciatur
optimus actus qui potest elici a potentia illa; cum contingat in eadem potentia esse plures virtutes, quarum una
alia nobiliorem actum elicit, sicut magnificentia liberalitate.
RA8
Ad octavum dicendum, quod in quibuslibet duobus ordinatis ad invicem, perfectio inferioris est ut subdatur
superiori; sicut concupiscibilis, quod subdatur rationi. Unde habitus virtutis non dicitur expedire concupiscibilem
ad actum ut faciat eam libere effluere in concupiscibilia; sed quia facit eam perfecte subiectam rationi. Similiter

318

