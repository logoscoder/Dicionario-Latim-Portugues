Praeterea, diversi habitus diversis vitiis tolluntur, cum unumquodque tollatur per suum contrarium, et unum uni
sit contrarium.
Sed fides formata tollitur per peccatum fornicationis; non autem fides informis, sed solum per peccatum
infidelitatis. Ergo fides informis et formata sunt diversi habitus.
SC1
Sed contra. Iac. II, 26, dicitur: fides sine operibus mortua est; Glossa, quibus reviviscit.
Ergo ipsamet fides informis, quae mortua fuit, formatur et reviviscit.
SC2
Praeterea, res non diversificantur per ea quae sunt extra essentiam rerum. Sed caritas est extra essentiam fidei.
Ergo ex hoc quod est sine caritate vel cum caritate, non diversificatur habitus fidei.
CO
Responsio. Dicendum, quod circa hoc sunt diversae opiniones.
Quidam enim dicunt, quod habitus qui fuit informis, nunquam fit formatus; sed cum ipsa gratia infunditur
quidam novus habitus, qui est fides formata; et eo adveniente, habitus fidei informis discedit.
Sed hoc non potest esse, quia nihil expellitur nisi per suum oppositum. Si igitur per habitum fidei formatae
expellitur habitus fidei informis, cum non opponatur ei nisi ratione informitatis, oportebit ipsam informitatem
esse de essentia fidei informis, et sic erit per essentiam suam malus habitus, nec poterit esse donum Dei.
Et praeterea, quando peccat aliquis mortaliter, tollitur gratia et fides formata, tamen videmus fidem remanere.
Nec est probabile quod dicunt, quod tunc iterum donum fidei informis ei infundatur: quia sic ex hoc ipso quod
aliquis peccat disponeretur ad recipiendum aliquod donum a Deo.
Et ideo alii dicunt, quod non tollitur habitus, sed tantum actus fidei informis, adveniente caritate.
Sed etiam hoc non potest stare; quia sic habitus remaneret otiosus. Et praeterea, cum actus fidei informis non
habeat essentialem contrarietatem ad actum fidei formatae, non potest per eum impediri. Nec potest iterum dici,
quod uterque actus et habitus simul sit: quia omnem actum quem facit fides informis, potest facere fides formata.
Unde idem actus esset a duobus habitibus; quod non convenit.
Et ideo dicendum est cum aliis, quod fides informis manet adveniente caritate, et ipsamet formatur; et sic sola
informitas tollitur. Quod sic potest videri.
In potentiis enim vel habitibus, ex duobus attenditur diversitas: scilicet ex obiectis, et ex diverso modo agendi.
Diversitas autem obiectorum diversificat potentias et habitus essentialiter, sicut visus differt ab auditu, et castitas
a fortitudine. Sed quantum ad modum agendi non diversificantur potentiae vel habitus per essentiam, sed
secundum completum et incompletum. Quod enim aliquis clarius vel minus clare videat, vel opus castitatis
promptius vel minus prompte exerceat, non diversificat potentiam visivam, vel habitum castitatis; sed ostendit
potentiam et habitum esse perfectiorem, et minus perfectum.
Fides autem formata et informis non differunt in obiecto, sed solum in modo agendi.
Fides enim formata perfecta voluntate assentit primae veritati; fides autem informis imperfecta voluntate. Unde
fides formata et informis non distinguuntur sicut duo diversi habitus, sed sicut habitus perfectus et imperfectus.
Unde, cum idem habitus qui prius fuit imperfectus, possit fieri perfectus, ipse habitus fidei informis postea fit
formatus.
RA1
Ad primum igitur dicendum, quod gratia non habet minorem efficaciam cum infunditur fideli quam cum
infunditur infideli; sed hoc est per accidens: quod in eo qui habet fidem, non causat alium habitum fidei, quia
ipsum invenit; sicut ex doctrina alicuius docentis docetur inscius; sed scius non acquirit novum habitum, sed in
scientia prius habita fortificatur.
RA2
Ad secundum dicendum, quod timor servilis non excluditur adveniente caritate quantum ad substantiam doni,
sed solum quantum ad servilitatem. Et sic etiam fides solum quantum ad informitatem tollitur adveniente gratia.
RA3
Ad tertium dicendum, quod quamvis accidens non possit alterari, subiectum tamen accidentis secundum aliquod
accidens alteratur; et sic illud accidens variari dicitur, sicut albedo fit maior vel minor, subiecto secundum
albedinem alterato.
RA4
Ad quartum dicendum, quod adveniente vita, non oportet quod tollatur mortuum, sed mors; et ita non tollitur
fides informis, sed informitas, per caritatem.
RA5
Ad quintum dicendum, quod quamvis ex duobus accidentibus non fiat unum, tamen unum accidens potest per
aliud perfici, sicut color per lucem; et sic fides per caritatem perficitur.
RA6
Ad sextum dicendum, quod fides informis et formata non dicuntur diversa in genere quasi in diversis generibus
existentia; sed sicut perfectum quod attingit ad rationem generis, et imperfectum quod nondum attingit.
Unde non oportet quod numero differant, sicut nec embryo et animal.
326

