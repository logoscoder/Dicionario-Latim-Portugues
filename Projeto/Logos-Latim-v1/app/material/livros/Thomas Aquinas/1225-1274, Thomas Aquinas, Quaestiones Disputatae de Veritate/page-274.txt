Ad sextum dicendum, quod non quicumque est bonus est magis aptus ad prophetiam habendam quam quilibet
peccator; cum aliqui caritate carentes habeant mentes aptas ad spiritualia percipienda, utpote a terrenis et
carnalibus vacantes, et naturali intellectus praediti claritate; quibusdam e contrario caritatem habentibus terrenis
negotiis implicitis, et carnali dantibus operam generationi, nec intellectum habentibus naturaliter perspicacem.
Et ideo quandoque propter has et similes conditiones datur prophetiae donum aliquibus malis, quod denegatur
aliquibus bonis.
RA7
Ad septimum dicendum, quod per gratiam prophetiae elevatur natura hominis non ad gloriam habendam directe,
sed ad utilitatem aliorum; in bonis autem est natura magis elevata per gratiam gratum facientem ad gloriam
obtinendam; unde ratio non sequitur.
|a6 Articulus 6
TTA
Sexto quaeritur utrum prophetae videant in speculo aeternitatis.
TTB
Et videtur quod sic.
AG1
Quia isa. XXXVIII, 1, super illud: dispone domui tuae etc., dicit Glossa: prophetae in libro ipso praescientiae
Dei, ubi omnia scripta sunt, legunt. Sed liber praescientiae Dei nihil aliud esse videtur quam aeternitatis
speculum, in quo ab aeterno omnes formae rerum resplendent. Ergo prophetae vident in speculo aeternitatis.
AG2
Sed dicebat, quod prophetae dicuntur in libro praescientiae legere, aut in speculo aeternitatis videre, non
materialiter quasi ipsum speculum aut librum videant, sed causaliter, quia ex libro illo vel speculo prophetiae
cognitio derivatur. Sed contra per hoc quod propheta dicuntur videre in speculo aeternitatis, aut legere in libro
divinae praescientiae, attribuitur quaedam privilegiata cognitio ipsis prophetis.
Sed in hoc quod dicitur aliqua cognitio derivari a speculo aeterno, vel a libro divinae praescientiae, non
designatur aliquod cognitionis privilegium, cum omnis humana cognitio inde derivetur, ut patet per dionysium,
VII cap. De divin. Nomin.. Ergo non dicuntur prophetae videre in speculo aeternitatis quasi ex ipso videntes, sed
quasi in ipso viso alia intuentes.
AG3
Praeterea, nihil potest videri nisi ubi est.
Sed futura contingentia non sunt secundum immobilem veritatem, prout a prophetis videntur, nisi in ipsa
praescientia divina. Ergo prophetae in ipsa solum praescientia Dei vident; et sic idem quod prius.
AG4
Sed dicebat, quod futura contingentia sunt quidem primordialiter in divina praescientia; sed exinde derivantur
per quasdam species ad mentem humanam, ubi a propheta videntur. Sed contra, quidquid recipitur in aliquo, est
in eo per modum recipientis, et non per modum suum. Sed mens prophetae mutabilis est. Ergo in ea non possunt
futura contingentia immobiliter recipi.
AG5
Praeterea, illud quod est proprium divinae cognitioni, non potest nisi in eo cognosci.
Sed futura cognoscere est proprium Dei, ut patet isa., XLI, 23: annuntiate quae ventura sunt... Et dicemus quia
dii estis vos.
Ergo non possunt a prophetis futura contingentia videri nisi in ipso Deo.
AG6
Praeterea, Avicenna dicit, quod quandoque tantum elevatur mens hominis, quod coniungitur saeculo
praescientiarum. Sed maxima elevatio mentis humanae est in cognitione prophetiae.
Ergo videtur quod coniungatur saeculo praescientiae, ita quod futura in ipsa praescientia Dei videantur.
AG7
Praeterea, finis humanae vitae est, ut Philosophi tradunt, ut homo secundum mentem coniungatur saeculo altiori,
quod est saeculum intelligibilium substantiarum. Sed inconveniens esset, nisi homo ad finem suum perveniret.
Ergo homo quandoque pervenit ad hoc quod coniungatur mente substantiis intelligibilibus, quarum suprema est
divina essentia in qua omnia relucent. Ergo propheta, qui inter homines maxime habet mentem elevatam, ad hoc
pervenit ut mente coniungatur essentiae divinae, quae videtur esse speculum aeternitatis et sic idem quod prius.
AG8
Praeterea, si sint duo specula, quorum unum sit superius, et alterum inferius, et a speculo superiori resultent
similitudines in inferiori; ille qui in inferiori speculo species videt, non dicitur in superiori videre, quamvis eius
visio quodammodo a superiori speculo derivetur. Sed a mente divina resultant rerum futurarum species in mente
prophetae, sicut a speculo superiori in speculum inferius. Ergo ex hoc quod propheta intuetur in sua mente
species receptas a mente divina, non debet dici videre in mente divina, sed in propria mente. Sed mens propria

274

