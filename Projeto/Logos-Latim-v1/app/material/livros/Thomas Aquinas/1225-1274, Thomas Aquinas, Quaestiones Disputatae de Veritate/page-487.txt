RA11
Ad undecimum dicendum, quod voluntas nostra fertur in finem, vel in id quod est ad finem; in finem vero
honestum vel delectabilem vel utilem secundum quod triplex bonum distinguitur, honestum, utile, et delectabile.
Respectu ergo finis honesti ponit bernardus libertatem arbitrii; respectu boni utilis, quod est ad finem, libertatem
consilii; respectu autem boni delectabilis, libertatem beneplaciti.
Quamvis autem discretio sit per ignorantiam diminuta, non tamen omnino ablata: et ideo libertas arbitrii per
peccatum est quidem debilitata, sed non omnino amissa.
RA12
Ad duodecimum dicendum, quod homo habet necesse peccare post peccatum ante reparationem, id est habere
peccatum; non autem habet necesse uti peccato, secundum unam opinionem. Sic igitur dupliciter peccare dicitur,
sicut et videre, secundum Philosophum in libro II de anima.
Vel, secundum aliam opinionem, habet necesse peccare aliquo peccato, cum tamen respectu nullius habeat
necessitatem.
RA13
Ad decimumtertium dicendum, quod ex praescientia Dei non potest concludi quod actus nostri sint necessarii
necessitate absoluta, quae dicitur necessitas consequentis; sed necessitate conditionata, quae dicitur necessitas
consequentiae, ut patet per boetium in fine de consolat. Philosophiae.
RA14
Ad decimumquartum dicendum, quod moveri dupliciter dicitur.
Uno modo proprie, prout Philosophus definit motum in III physic., dicens, quod motus est actus existentis in
potentia secundum quod huiusmodi. Et sic verum est quod quanto aliquod mobile propinquius est primo motori,
tanto in eo maior uniformitas motus invenitur: quia quanto est propinquius primo motori, tanto est perfectius, et
magis in actu existens, et minus in potentia, et ideo paucioribus motibus mobile.
Alio modo dicitur motus large operatio quaelibet, sicut intelligere vel sentire. Et sic accipiendo motum
Philosophus dicit in III de anima, quod motus est actus perfecti: quia unumquodque operatur secundum quod est
in actu. Et sic quodammodo propositio habet veritatem, quodammodo vero non.
Si enim uniformitas motus attendatur ex parte effectuum, sic falsitatem habet; quia quanto aliquod operans est
virtuosius et perfectius, tanto ad plures effectus eius virtus se extendit. Si vero attendatur quantum ad modum
agendi, sic propositio veritatem habet; quia quanto est perfectius aliquod operans, tanto magis observat eumdem
modum in agendo; quia minus variatur a sua natura et dispositione, quam sequitur modus agendi.
Mentes autem rationales dicuntur esse mobiles non primo modo motus, quia talis motus est solum corporum, sed
secundo. Sic etiam Plato posuit primum movens movere seipsum, in quantum vult se et intelligit se, ut
Commentator dicit in Lib. VIII physic..
Et ideo non oportet quod mentes rationales sint determinatae ad aliquos effectus; sed respectu multorum
efficaciam habent, ratione cuius competit eis libertas.
RA15
Ad decimumquintum dicendum, quod non semper oportet illud nobilius esse quod paucioribus motibus vel
operationibus suum finem consequi potest; quia ante aliquid consequitur perfectiorem finem pluribus
operationibus, quam alterum unica operatione consequi possit, sicut idem Philosophus dicit.
Et hoc modo mentes rationales perfectiores inveniuntur summo caelo, quod unum tantum motum habet, quia
perfectiorem finem consequuntur quamvis pluribus operationibus.
RA16
Ad decimumsextum dicendum, quod quamvis creatura esset melior si immobiliter Deo adhaereret, tamen illa est
bona quae potest Deo adhaerere et non adhaerere; et ita melius est universum ubi utraque creatura invenitur,
quam si altera tantum invenitur. Et haec est responsio Augustini.
Vel potest dici, secundum Gregorium Nyssenum et Damascenum, quod hoc est impossibile aliquam creaturam
esse voluntate immutabili adhaerentem Deo per propriam naturam, eo quod, cum sit ex nihilo, flexibilis est. Si
tamen aliqua creatura immobiliter adhaereret Deo, non propter hoc privatur libero arbitrio: quia potest
adhaerendo multa facere vel non facere.
RA17
Ad decimumseptimum dicendum, quod iudicium cui attribuitur libertas, est iudicium electionis; non autem
iudicium quo sententiat homo de conclusionibus in scientiis speculativis; nam ipsa electio est quasi quaedam
scientia de praeconsiliatis.
RA18
Ad decimumoctavum dicendum, quod sicut aliquid verum est quod propter impermixtionem falsi de necessitate
ab intellectu recipitur, sicut prima principia demonstrationis; ita est aliquod bonum quod propter malitiae
impermixtionem de necessitate a voluntate appetitur, scilicet ipsa felicitas. Non tamen sequitur quod ab illo
obiecto voluntas cogatur; quia coactio dicit aliquid contrarium voluntati, quae est proprie inclinatio volentis; non
autem dicit aliquid contrarium intellectui, qui non dicit inclinationem intelligentis.

487

