SC1
Sed contra. Est quod Damascenus dicit in III Lib., XIV cap.: liberum arbitrium nihil aliud est nisi voluntas.
SC2
Praeterea, Philosophus dicit in III ethicorum, quod electio appetitus est praeconsiliati. Electio autem est actus
liberi arbitrii. Ergo liberum arbitrium est potentia appetitiva. Sed non est appetitus inferior, qui dividitur per
irascibilem et concupiscibilem: sic enim bruta haberent liberum arbitrium. Ergo est appetitus superior: et hic est
voluntas secundum Philosophum in III de anima. Ergo liberum arbitrium est voluntas.
CO
Respondeo. Dicendum, quod quidam dicunt, liberum arbitrium esse tertiam potentiam a voluntate et ratione,
propter hoc quod vident actum liberi arbitrii, qui est eligere, differentem esse et ab actu simplicis voluntatis, et ab
actu rationis. Nam rationis quidem actus in sola cognitione consistit; voluntas autem actum suum habet circa
bonum quod est finis; liberum vero arbitrium circa bonum quod est ad finem. Sicut ergo bonum quod est ad
finem, egreditur a ratione finis, appetitus vero boni a cognitione; ita dicunt quodammodo naturali ordine ex
ratione voluntatem procedere, et ex duabus tertiam potentiam, quae est liberum arbitrium.
Sed hoc convenienter stare non potest.
Obiectum enim et id quod est ratio obiecti, ad eamdem potentiam pertinent, sicut color et lumen ad visum. Tota
autem ratio appetibilitatis eius quod est ad finem, in quantum huiusmodi, est finis. Unde non potest esse quod ad
aliam potentiam pertineat appetere finem et id quod est ad finem.
Nec haec differentia, qua finis appetitur absolute, id autem quod est ad finem, in ordine ad alterum, potest
appetitivarum potentiarum distinctionem inducere. Nam ordinatio unius ad alterum inest appetitui non per se, sed
per aliud, scilicet per rationem, cuius est ordinare et conferre: unde non potest esse differentia specifica
constituens speciem appetitus.
Utrum autem eligere sit actus rationis vel voluntatis, Philosophus sub dubio videtur relinquere in VII ethic.,
supponens tamen quod aliqualiter sit virtus utriusque; dicens quod electio vel est intellectus appetitivi, vel
appetitus intellectivi. Sed quod sit appetitus dicit in III ethic., definiens electionem esse desiderium
praeconsiliati.
Quod quidem verum esse, et ipsum obiectum demonstrat (nam sicut bonum delectabile et honestum, quae habent
rationem finis, sunt obiectum appetitivae virtutis, ita et bonum utile, quod proprie eligitur); et patet ex nomine:
nam liberum arbitrium, ut dictum est, art. 4 huius quaest., est potentia qua homo libere iudicare potest.
Quod autem dicitur esse principium alicuius actus aliqualiter fiendi, non oportet quod sit principium illius actus
simpliciter, sed aliqualiter significatur esse principium illius; sicut grammatica per hoc quod dicitur esse scientia
recte loquendi, non dicitur quod sit principium locutionis simpliciter, quia sine grammatica potest homo loqui,
sed quod sit principium rectitudinis in locutione. Ita et potentia qua libere iudicamus, non intelligitur illa qua
iudicamus simpliciter, quod est rationis; sed quae facit libertatem in iudicando, quod est voluntatis.
Unde liberum arbitrium est ipsa voluntas.
Nominat autem eam non absolute, sed in ordine ad aliquem actum eius, qui est eligere.
RA1
Ad primum ergo dicendum, quod quia liberum arbitrium non nominat voluntatem absolute, sed in ordine ad
rationem, inde est quod ad hoc significandum voluntas et ratio in definitione liberi arbitrii oblique ponuntur.
RA2
Ad secundum dicendum, quod quamvis eligere sit alius actus quam velle, tamen ista differentia non potest
potentiarum distinctionem inducere.
RA3
Ad tertium dicendum, quod quamvis iudicium sit rationis, tamen libertas iudicandi est voluntatis immediate.
RA4
Ad quartum dicendum, quod rationales dicimur non solum a potentia rationis, sed ab anima rationali, cuius
potentia est voluntas; et sic secundum quod rationales sumus, dicimur esse liberi arbitrii. Si tamen rationale a
rationis potentia sumeretur, praedicta auctoritas significaret rationem esse primam liberi arbitrii originem, non
autem immediatum electionis principium.
RA5
Ad quintum dicendum, quod voluntas quodammodo movet rationem imperando actum eius, et ratio movet
voluntatem proponendo ei obiectum suum, quod est finis, et inde est quod utraque potentia potest aliqualiter per
aliam informari.
|a7 Articulus 7
TTA
Septimo quaeritur utrum possit esse aliqua creatura quae liberum arbitrium habeat naturaliter confirmatum in
bono.
TTB
Et videtur quod sic.
497

