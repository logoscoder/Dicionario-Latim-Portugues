Responsio. Dicendum, quod speculum, proprie loquendo, non invenitur nisi in rebus materialibus. Sed in rebus
spiritualibus per quamdam transumptionem dicitur per similitudinem acceptam a speculo materiali; ut scilicet in
rebus spiritualibus dicatur esse speculum id in quo alia repraesentantur, sicut in speculo materiali rerum
visibilium formae apparent.
Sic ergo dicunt quidam, ipsam mentem divinam, in qua omnes rerum rationes relucent, esse speculum quoddam;
et dici aeternitatis speculum ex hoc quod est aeternum, quasi aeternitatem habens.
Dicunt igitur, quod istud speculum videri potest dupliciter. Vel per essentiam suam, secundum quod est
beatitudinis obiectum; et sic non videtur nisi a beatis, vel simpliciter vel secundum quid, sicut in raptu. Vel prout
in eo resultant rerum similitudines; et sic proprie videtur ut speculum. Et hoc modo dicunt speculum aeternitatis
visum ab Angelis ante suam beatitudinem, et a prophetis.
Sed haec opinio non videtur rationabilis, propter duo.
Primo, quia ipsae species rerum in mente divina resultantes non sunt aliud secundum rem ab ipsa essentia divina;
sed huiusmodi species vel rationes distinguuntur in ipsa secundum diversos respectus eius ad creaturas diversas.
Cognoscere igitur divinam essentiam et species in ipsa resultantes, nihil est aliud quam cognoscere ipsam in se et
relatam ad aliud. Prius est autem cognoscere aliquid in se quam prout est ad aliud comparatum; unde visio qua
videtur Deus ut est rerum species, praesupponit illam qua videtur Deus ut est in se essentia quaedam, secundum
quod est obiectum beatitudinis. Unde impossibile est quod aliquis videat Deum, secundum quod est species
rerum, et non videat eum, secundum quod est beatitudinis obiectum.
Secundo, quia species alicuius rei invenitur in alio dupliciter: uno modo sicut praeexistens ad rem cuius est
species; alio modo sicut a re ipsa resultans.
Illud igitur in quo apparent species rerum ut praeexistentes ad rem, non potest proprie speculum dici, sed magis
exemplar. Illud autem speculum potest dici in quo rerum similitudines a rebus ipsis resultant.
Quia igitur in Deo sunt species vel rationes rerum, nusquam invenitur dictum a sanctis, quod Deus sit rerum
speculum, sed magis quod ipsae res creatae sunt speculum Dei, prout dicitur I corinth. Cap. XIII, 12: videmus
nunc per speculum in aenigmate; et sic etiam dicitur filius esse speculum patris, prout a patre in ipso species
divinitatis recipitur, secundum quod habetur, Sap. VII, 26: candor enim est lucis aeternae et speculum sine
macula Dei maiestatis.
Quod igitur a magistris dicitur, prophetas in speculo aeternitatis videre, non sic intelligendum est quasi ipsum
Deum aeternum videant prout est speculum rerum; sed quia aliquid creatum intuentur, in quo ipsa aeternitas Dei
repraesentatur: ut sic speculum aeternitatis intelligatur non quod est aeternum, sed quod est aeternitatem
repraesentans.
Ex hoc enim Deo competit futura certitudinaliter, ut praesentia, cognoscere, ut boetius dicit, quia eius intuitus
aeternitate mensuratur, quae est tota simul, unde uni eius aspectui subiacent omnia tempora, et quae in eis
geruntur.
In quantum igitur ab isto divino aspectu resultat in mente prophetae futurorum scientia per lumen propheticum,
et per species in quibus propheta videt, ipsae species simul cum lumine prophetico speculum aeternitatis
dicuntur, quia divinum intuitum repraesentant, prout in aeternitate futurorum eventus praesentialiter inspicit.
Concedendum est ergo, quod prophetae in speculo aeternitatis vident, non ita quod speculum aeternum videant,
ut obiectiones pro prima parte inductae ostendere videbantur; unde ad eas per ordinem respondendum est.
RA1
Ad primum igitur dicendum, quod prophetae in libro praescientiae dicuntur legere hac similitudine, quia ex ipso
libro divinae praescientiae efficitur rerum futurarum notitia in mente prophetae, sicut ex lectione libri efficitur
notitia rerum quae scribuntur in libro, in mente legentis; non autem quantum ad hanc similitudinem quod
propheta ipsam Dei praescientiam videat, sicut legens in libro materiali videt librum materialem.
Vel potest dici, quod sicut notitia quae fit in mente prophetae, dicitur speculum aeternitatis, id est aeternitatem
repraesentans; ita potest dici liber praescientiae quasi materialiter, quia in ea notitia Dei praescientia quantum ad
aliquid describitur.
RA2
Ad secundum dicendum, quod quamvis omnis cognitio a divina praescientia derivetur, non tamen omnis cognitio
repraesentat eam, ut ratione aeternitatis etiam futura praesentialiter intueatur. Unde non potest dici quaelibet
scientia speculum aeternitatis; sed in hoc privilegiata ostenditur cognitio prophetarum.
RA3
Ad tertium dicendum, quod rationes futurorum contingentium secundum immobilem veritatem originaliter sunt
in mente divina, sed exinde effluunt in mentem prophetae; et sic in revelatione accepta, propheta futura
immobiliter cognoscere potest.
RA4
Ad quartum dicendum, quod forma recepta sequitur modum recipientis quantum ad aliquid, prout habet esse in
subiecto; est enim in eo materialiter vel immaterialiter, uniformiter vel multipliciter, secundum exigentiam
subiecti recipientis. Sed quantum ad aliquid forma recepta trahit subiectum recipiens ad modum suum: prout

276

