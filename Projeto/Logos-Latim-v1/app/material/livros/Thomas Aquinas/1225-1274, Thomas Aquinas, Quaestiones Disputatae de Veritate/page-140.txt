edocere quae per multa edisserit. Unde cum in Deo sit summa perfectio, ipse talis liber est qui multa demonstrat
per id quod est maxime unum.
RA5
Ad quintum dicendum, quod hoc est ex defectu libri materialis, quod litterae in eo scriptae differunt a charta in
qua scribuntur: hoc enim ad eius compositionem pertinet, ex qua contingit ut habens non sit id quod habetur; et
ideo in Deo huiusmodi rationes rerum non differunt ab eius essentia secundum rem, sed secundum rationem
tantum.
RA6
Ad sextum dicendum, quod quamvis diversitas inter Scripturam et id in quo scribitur, sit in ratione tantum,
tamen repraesentatio, quae complet rationem libri, non est tantum in ratione nostra, sed in Deo; et ideo liber vitae
secundum rem est in Deo.
RA7
Ad septimum dicendum, quod liber vitae, ut dictum est, habet dirigere Deum, qui dat vitam, in hoc quod vitam
det. Quamvis autem anima Christi habeat in se cognitionem omnium salvandorum, tamen ex hac cognitione non
dirigitur Deus, sed ex cognitione increata, quae est ipse.
Unde scientia animae Christi non potest dici liber vitae secundum quod nunc de eo loquimur.
RA8
Ad octavum patet responsio ex dictis.
RA9
Ad nonum dicendum, quod quamvis in Deo nulla sit diversitas, sed summa puritas, tamen comparatur libro
scripto, et non tabulae non scriptae, sicut intellectus noster. Intellectus enim noster secundum hoc tabulae rasae
comparatur, quod est in potentia ad omnes formas intelligibiles, et nullam earum habet in actu; sed in intellectu
divino sunt omnes formae rerum in actu, et omnes in eo sunt unum; et ideo cum uniformitate stat ibi ratio
Scripturae.
RA10
Ad decimum dicendum, quod in libro vitae et ipse Deus legit, et alii legere possunt secundum quod eis datur.
Nec Augustinus removere intendit quin Deus in libro vitae legat; sed quia hoc modo non legit ut cognoscat ea
quae prius nescivit. Alii etiam in eo legere possunt, quamvis sit uniformis per totum, inquantum secundum unum
et idem est ratio diversorum.
RA11
Ad undecimum dicendum, quod similitudo rei est duplex: una est quae est exemplaris, et haec est causa rei; alia
quae est exemplata, et haec est effectus et signum rei. Liber autem apud nos conformatur scientiae nostrae, quae
est causata a rebus; et ideo ab eo accipitur cognitio de rebus non sicut a causa, sed sicut a signo. Sed scientia Dei
est causa rerum, continens rerum similitudines exemplares; et ideo a libro vitae accipitur scientia sicut a causa, et
non sicut a signo.
RA12
Ad duodecimum dicendum, quod liber vitae et est ipsa veritas increata, et est similitudo veritatis creatae, sicut
liber creatus est signum veritatis.
RA13
Ad decimumtertium dicendum, quod in Deo exemplaris causa et efficiens incidunt in idem; et ideo ex hoc quod
est causa exemplaris, potest dici liber; ex hoc autem quod efficiens sapientiae causa est, potest dici magister.
RA14
Ad decimumquartum dicendum, quod repraesentatio speculi in hoc differt a repraesentatione libri, quod
repraesentatio speculi immediate refertur ad res, sed liber mediante cognitione. Continentur enim in libro figurae,
quae sunt signa vocum, quae sunt signa intellectuum, qui sunt similitudines rerum; in speculo autem ipsae rerum
formae resultant. In Deo autem resultant utroque modo rerum species, inquantum ipse cognoscit res, et cognoscit
se cognoscere eas; et ideo ratio speculi et ratio libri ibi inveniuntur.
RA15
Ad decimumquintum dicendum, quod etiam mentes sanctorum libri dici possunt, ut patet apocal., cap. XX, 12:
libri aperti sunt: quod Augustinus exponit de cordibus iustorum; non possunt tamen dici libri vitae per modum
prius dictum; ut ex dictis patet.
RA16
Ad decimumsextum dicendum, quod licet Christus, secundum quod homo, sit exemplar et causa vitae aliquo
modo; non tamen, secundum quod homo, est causa vitae gloriae per auctoritatem, nec est exemplar Deum
dirigens ad dandum vitam; unde, secundum quod homo, non potest dici liber vitae.
|a2 Articulus 2
TTA
Secundo quaeritur utrum liber vitae dicatur essentialiter vel personaliter in divinis.
TTB
140

