Diversae autem res diversimode ipsam imitantur; et unaquaeque secundum proprium modum suum, cum
unicuique sit esse distinctum ab altera; et ideo ipsa divina essentia, cointellectis diversis proportionibus rerum ad
eam, est idea uniuscuiusque rei.
Unde, cum sint diversae rerum proportiones, necesse est plures esse ideas; et est quidem una omnium ex parte
essentiae; sed pluralitas invenitur ex parte diversarum proportionum creaturarum ad ipsam.
RA1
Ad primum ergo dicendum, quod proprietates personales ideo inducunt distinctionem personarum in divinis,
quia ad invicem opponuntur oppositione relationis; unde proprietates non oppositae non distinguunt personas, ut
communis spiratio, et paternitas.
Ideae autem, nec alia essentialia attributa, non habent ad invicem aliquam oppositionem; et ideo non est simile.
RA2
Ad secundum dicendum, quod non est simile de ideis et essentialibus attributis. Attributa enim essentialia nihil
habent de principali intellectu suo praeter essentiam creatoris; unde etiam non plurificantur, quamvis secundum
ea Deus ad creaturas comparetur, prout secundum bonitatem facit bonos, secundum sapientiam sapientes. Sed
idea de suo principali intellectu habet aliquid aliud praeter essentiam, scilicet ipsam proportionem creaturae ad
essentiam, in quo etiam completur formaliter ratio ideae, ratione cuius dicuntur plures ideae: nihilominus tamen
secundum quod ad essentiam pertinent, nihil prohibet ideas essentiales dici.
RA3
Ad tertium dicendum, quod pluralitas rationis quandoque reducitur ad aliquam diversitatem rei, sicut socrates et
socrates sedens differunt ratione; et hoc reducitur ad diversitatem substantiae et accidentis; et similiter homo et
animal ratione differunt; et haec differentia reducitur ad diversitatem formae et materiae, quia genus sumitur a
materia, differentia vero specifica a forma; unde talis differentia secundum rationem repugnat maxime unitati vel
simplicitati.
Quandoque vero differentia secundum rationem non reducitur ad aliquam rei diversitatem, sed ad veritatem rei,
quae est diversimode intelligibilis; et sic ponimus pluralitatem rationum in Deo; unde hoc non repugnat maximae
unitati, vel simplicitati.
RA4
Ad quartum dicendum, quod Philosophus appellat ibi rationem definitionem; in Deo autem non est accipere
plures rationes quasi definitiones, quia nulla rationum illarum essentiam divinam comprehendit; et ideo non est
ad propositum.
RA5
Ad quintum dicendum, quod forma quae est in intellectu, habet respectum duplicem: unum ad rem cuius est,
alium ad id in quo est. Ex primo autem respectu non dicitur aliqualis, sed alicuius tantum: non enim materialium
est forma materialis, nec sensibilium sensibilis. Sed secundum alium respectum aliqualis dicitur, quia sequitur
modum eius in quo est; unde ex hoc quod rerum ideatarum quaedam aliis perfectius essentiam divinam
imitantur, non sequitur quod ideae sint inaequales, sed inaequalium.
RA6
Ad sextum dicendum, quod una prima forma, ad quam omnia reducuntur, est ipsa divina essentia secundum se
considerata; ex cuius consideratione intellectus divinus adinvenit, ut ita dicam, diversos modos imitationis ipsius,
in quibus pluralitas idearum consistit.
RA7
Ad septimum dicendum, quod ideae plurificantur secundum diversos respectus ad res in propria natura
existentes; nec tamen oportet quod, si res sunt temporales, quod illi respectus sint temporales, quia actio
intellectus, etiam humani, se extendit ad aliquid etiam quando illud non est, sicut cum intelligimus praeterita.
Actionem autem relatio consequitur, ut in V metaphysic. Dicitur; unde et respectus ad res temporales in
intellectu divino sunt aeterni.
RA8
Ad octavum dicendum, quod relatio quae est inter Deum et creaturam, non est in Deo secundum rem; est tamen
in Deo secundum intellectum nostrum; et similiter potest esse in eo secundum intellectum suum, prout scilicet,
intelligit respectum rerum ad essentiam suam; et sic respectus illi sunt in Deo ut intellecti ab ipso.
RA9
Ad nonum dicendum, quod idea non habet rationem eius quo primo aliquid intelligitur, sed habet rationem
intellecti in intellectu existentis. Uniformitas autem intellectus sequitur unitatem eius quo primo aliquid
intelligitur; sicut unitas actionis sequitur unitatem formae agentis, quae est principium ipsius; unde, quamvis
respectus intellecti a Deo sint multi, in quibus pluralitas idearum consistit; quia tamen illos omnes per unam
suam essentiam intelligit, intellectus eius non est multiplex, sed unus.
|a3 Articulus 3
TTA
Tertio quaeritur utrum ideae pertineant ad cognitionem speculativam, vel practicam tantum.
72

