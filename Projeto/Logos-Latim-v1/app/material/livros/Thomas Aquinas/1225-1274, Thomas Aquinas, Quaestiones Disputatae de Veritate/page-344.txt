Unde secundum invenitur in Angelis, cum per plures species cognoscant; sed in Deo est solum primum, qui
cognoscendo essentiam suam omnia intelligit, et simplicia et complexa.
RA6
Ad sextum dicendum, quod anima quodammodo cognoscit se per seipsam, secundum quod nosse est notitiam sui
apud se tenere; et quodammodo se cognoscit per speciem intelligibilis, prout cognoscere cognitionem et
discretionem sui importat: et sic de eodem Philosophus et Augustinus loquuntur.
Unde non sequitur ratio.
RA7
Ad septimum dicendum, quod talis differentia obiectorum non potest potentias diversificare, eo quod est per
accidentales differentias, ut in obiiciendo probatum est. Ideo autem rationis obiectum ponitur natura corporea,
quia proprium humanae cognitioni est ut a sensu et phantasmate ortum habeat. Unde circa naturas rerum
sensibilium primo figitur intuitus nostri intellectus, qui ratio proprie dicitur, in quantum ratio est humano generi
propria.
Ex hinc autem ulterius assurgit in cognoscendo spiritum creatum vel increatum, quod magis competit ei
secundum quod participat aliquid de natura superiori, quam secundum id quod est sibi proprium et perfecte
conveniens.
RA8
Ad octavum dicendum, quod boetius vult intelligentiam et rationem esse diversas vires cognitivas, non tamen
eiusdem, sed diversorum.
Rationem enim vult esse hominum: et ideo dicit quod cognoscit formas universales in particularibus, quia
humana cognitio proprie consistit circa formas a sensibus abstractas.
Intelligentiam autem vult esse substantiarum superiorum, quae primo intuitu formas penitus immateriales
apprehendunt: et ideo vult quod ratio nunquam pertingat ad id quod est intelligentiae; quia ad videndas
quidditates substantiarum immaterialium secundum infirmitatem huius cognitionis pertingere non possumus.
Hoc autem erit in patria, cum per gloriam erimus Deiformes.
RA9
Ad nonum dicendum, quod prout ratio et intellectus sunt in diversis, non sunt una potentia; sed nunc quaeritur de
eis prout utrumque in homine invenitur.
RA10
Ad decimum dicendum, quod ratio illa procedit de actibus qui sunt diversarum potentiarum.
Contingit autem unius potentiae esse diversos actus, quorum unus est alio prior; sicut intellectus possibilis actus
est intelligere quod quid est, et formare propositiones.
RA11
Ad undecimum dicendum, quod utrumque cognoscit anima, sed per eamdem potentiam.
Hoc tamen proprium esse humanae animae videtur, in quantum est rationalis, quod cognoscat entitatem in hoc.
Entitatem vero absolute cognoscere magis videtur esse substantiarum superiorum, ut ex auctoritate supra inducta
patet.
RA12
Ad duodecimum dicendum, quod diligere Deum et eligere virtutes attribuitur rationi, non quod sint immediate
ipsius, sed in quantum ex iudicio rationis voluntas afficitur in Deum sicut in finem, et ad virtutes sicut ad ea quae
sunt ad finem. Et per hunc etiam modum rationale distinguitur contra irascibile et concupiscibile: quia ad
agendum inclinamur vel iudicio rationis, vel passione, quae est in irascibili vel concupiscibili. Dicitur etiam
voluntas esse in ratione, in quantum est in parte animae rationali, sicut dicitur memoria esse in sensitivo, in
quantum est in parte sensitiva, non quod sit eadem potentia.
RA13
Et per hoc patet solutio ad tertiumdecimum, et ad quartumdecimum.
|a2 Articulus 2
TTA
Secundo quaeritur utrum ratio superior et inferior sint diversae potentiae.
TTB
Et videtur quod sic.
AG1
Ut enim Augustinus dicit in XIII de trinitate, imago trinitatis est in superiori parte rationis, non autem in
inferiori. Sed imago Dei in anima consistit in tribus potentiis. Ergo inferior ratio non pertinet ad eamdem
potentiam vel easdem ad quas pertinet superior; et sic videntur esse diversae potentiae.
AG2
Praeterea, cum pars ad totum dicatur, eodem modo in aliquo genere invenitur pars quo invenitur totum. Sed
anima non dicitur esse totum nisi potentiale.

344

