Praeterea, cum praescientia sit superius ad praedestinationem, quasi in eius definitione posita, non potest
praescientia contra praedestinationem dividi, nisi quantum ad ea in quibus praescientia praedestinationem
excedit.
Sed praescientia excedit praedestinationem in malis: quia de eis est praescientia, et non praedestinatio; de bonis
vero praedestinatio et praescientia. Ergo cum dicitur quod prophetia alia est secundum praescientiam, alia
secundum praedestinationem hoc est dictu, alia est de bonis, alia de malis. Sed bona et mala indifferenter ex
libero arbitrio dependent.
Ergo nulla est differentia quam assignat Hieronymus inter has duas prophetias, dicens, prophetiam
praedestinationis esse quae sine nostro impletur arbitrio; prophetiam vero secundum praescientiam, cui nostrum
admiscetur arbitrium.
AG4
Praeterea, praedestinatio, ut dicit Augustinus, est de bonis salutaribus. Sed inter bona salutaria etiam nostra
merita computantur, quae ex libero dependent arbitrio. Ergo prophetiae, secundum praedestinationem, nostrum
admiscetur arbitrium; et sic Hieronymus male distinguit.
AG5
Praeterea, in prophetia non possunt considerari nisi tria: scilicet a quo est, in quo est, et de quo est. Sed penes
illud a quo est prophetia, non distinguitur, quia omnis prophetia est ab uno principio, scilicet spiritu sancto; nec
iterum penes id in quo est, quia prophetiae subiectum est humanus spiritus; ea autem de quibus est prophetia,
non sunt nisi bona vel mala. Ergo prophetia non debet dividi nisi divisione bimembri.
AG6
Praeterea, Hieronymus dicit, quod illa prophetia: ecce virgo concipiet, est secundum praedestinationem. Sed ad
impletionem illius prophetiae liberum arbitrium se immiscuit in virginis consensu. Ergo prophetia secundum
praedestinationem habet liberum arbitrium immixtum; et sic non differt a prophetia quae est secundum
praescientiam.
AG7
Praeterea, omnis enuntiatio de futuro quod nescitur esse futurum, vel est falsa, vel saltem dubia annuntianti. Sed
per prophetiam comminationis praedicitur aliquid esse futurum, utpote destructionem alicuius civitatis.
Cum igitur haec denuntiatio non sit falsa, nec dubia, quia in spiritum sanctum, qui est prophetiae auctor, nec
falsitas nec dubitatio cadit, oportet hoc futurum, esse ad minus a spiritu sancto praescitum. Ergo prophetia
secundum comminationem non distinguitur a prophetia secundum praescientiam.
AG8
Praeterea, cum aliquid praedicitur secundum prophetiam comminationis: aut illa praedictio est intelligenda sine
conditione, aut sub conditione. Si sub conditione, hoc non videtur competere prophetiae quae in quadam
supernaturali cognitione consistit: futura enim praecognoscere quibusdam conditionibus stantibus, etiam
naturalis ratio potest. Ergo oportet ut sine conditione intelligatur. Aut igitur prophetia est falsa, aut eveniet quod
praedicitur; et sic oportet a Deo esse praescitum.
Ergo prophetia comminationis non debet distingui contra prophetiam praescientiae.
AG9
Praeterea, Ierem. XVIII, 8, similis regula ponitur de divinis comminationibus et promissionibus adimplendis,
quia scilicet comminationes revocantur, quando gens contra quam est facta comminatio, poenitentiam agit a
malis; similiter promissio deficit, quando gens cui facta est, iustitiam relinquit.
Ergo, sicut ponit prophetiam comminationis quoddam membrum prophetiae, ita debet ponere quartum membrum
prophetiam promissionis.
AG10
Praeterea, isa. XXXVIII, 1, hoc prophetice Isaias dixit ad ezechiam: dispone domui tuae, quia morieris etc.; haec
autem prophetia non est secundum praedestinationem, quia talem prophetiam necesse est omnibus modis impleri
etiam sine nostro arbitrio: nec iterum secundum praescientiam, quia hoc futurum Deus non praesciebat, alias
praescientiae subesset falsum: nec iterum secundum comminationem, quia sine conditione praedicebatur
futurum. Ergo oportet (ponere) aliquod quartum genus prophetiae.
AG11
Sed dicebat, quod hoc praedicebatur esse futurum secundum causas inferiores, et sic erat prophetia
comminationis. Sed contra, causae inferiores mortis hominis aegrotantis, possunt homini esse notae secundum
artem medicinae. Si igitur Isaias hoc non praedixit nisi secundum causas inferiores futurum, vel non prophetice
praedixit, vel prophetica praedictio non differt a medici praedictione.
AG12
Praeterea, omnis prophetia est de rebus, vel intuendo causas superiores, vel intuendo causas inferiores. Si igitur
praedicta prophetia intelligatur conditionalis, quia est secundum aliquas causas, scilicet inferiores, pari ratione
omnis prophetia conditionalis est; et sic omnis prophetia erit eiusdem rationis cum comminatoria.
AG13

284

