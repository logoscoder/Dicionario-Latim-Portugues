Quamvis autem tota anima sit perfectior quam intellectus agens, non tamen quaelibet alia potentia animae est
nobilior intellectu agente. Unde non oportet quod si intellectus agens non indiget habitu quod intellectus
possibilis habitu non indigeat. Quod enim intellectus agens habitu non indigeat ad suam operationem, ex hoc
contingit quod intellectus agens nihil recipit ab intelligibilibus, sed magis formam suam eis tribuit, faciendo ea
intelligibilia actu; intellectus autem possibilis e contrario se habet.
RA6
Ad sextum dicendum, quod potentiae naturales sunt determinatae ad unum; et ideo per seipsas possunt in sua
obiecta, nec indigent aliquo superaddito ad agendum. Potentiae autem rationales ad multa se habent, et hoc ad
earum nobilitatem spectat; et ideo non est simile.
|a3 Articulus 3
TTA
Tertio quaeritur utrum Christus scientiam aliam habeat de rebus quam illam qua cognoscit res in verbo.
TTB
Et videtur quod non.
AG1
Quia, ut dicitur I corinth., XIII, 10: cum venerit quod perfectum est, evacuabitur quod ex parte est. Scientia
autem qua nunc res in seipsis cognoscimus, ex parte est, ut ibidem dicitur. Ergo adveniente perfecta scientia
gloriae, evacuatur, sicut et ibi expresse videtur velle apostolus. Sed in Christo fuit cognitio gloriae ab initio suae
conceptionis, qua scilicet cognovit res in verbo. Ergo non habuit aliam scientiam de rebus.
AG2
Sed dicebat, quod scientia evacuatur adveniente gloria, non quantum ad essentiam, sed quantum ad modum quo
nunc inquirendo et convertendo se ad phantasmata intellectus speculatur. Sed contra, modus iste est de essentia
scientiae; ablato autem aliquo essentiali, non potest rei substantia remanere. Ergo non potest ipsa scientia
secundum suam substantiam remanere, modo isto cessante.
AG3
Praeterea, secundum Philosophum in II ethicorum, omnes habitus ex actibus acquisiti, reddunt similes actus illis
actibus ex quibus acquisiti sunt. Sed scientia quam nunc habemus acquisita est ex talibus considerationibus
quibus ad phantasmata convertimur, et procedimus conferendo.
Ergo non potest talis scientia nisi tales actus reddere. Frustra ergo remaneret scientia, tali modo sciendi cessante.
AG4
Praeterea, impossibile est duas formas eiusdem speciei in uno et eodem subiecto esse. Sed anima Christi videns
res in verbo, habet similitudines rerum quas videt, cum nihil videatur nisi per suam similitudinem.
Ergo non est possibile quod earumdem rerum habeat alias similitudines. Et ita non potest esse alia scientia in
Christo nisi illa qua cognoscit res in verbo.
AG5
Praeterea, scientia ponitur in anima Christi propter eius perfectionem. Sed anima Christi ex quo videt res in
verbo et verbum ipsum, non est perfectior vel minus perfecta, sive habeat aliam scientiam, sive non. Ergo non est
in eo ponere aliam scientiam. Probatio mediae est per Augustinum qui dicit in IV confessionum: infelix homo
qui scit omnia illa, scilicet creaturas, te autem nescit; beatus autem qui te scit, etiam si illa nesciat. Qui autem te
et illa novit, non propter illa beatior, sed propter te solum beatus.
SC1
Sed contra. Christus fuit Angelis perfectior, ut probat apostolus, Hebr., I, 4 ss.. Sed Angeli praeter cognitionem
rerum quam habent in verbo, habent etiam rerum cognitionem in propria natura, ut patet per Augustinum super
genes. Ad litteram. Ergo multo fortius anima Christi praeter scientiam rerum quam habet in verbo, scit res in
propria natura.
SC2
Praeterea, nulla naturalium perfectionum Christo debuit deesse. Sed naturalis perfectio animae humanae est ut
cognoscat res in proprio genere. Ergo talem scientiam de rebus Christus habuit.
CO
Responsio. Dicendum, quod, sicut prius dictum est, perfectio supernaturaliter conveniens Christo non excludit
naturalem eius perfectionem, sicut vita increata non excludit animam vivificantem.
Cognitio autem qua anima Christi cognoscit verbum et res in verbo, est supernaturalis, ut dictum est, art.
Praeced., unde per hoc non excluditur quin anima Christi habeat omnem perfectionem naturalem.
Cuiuslibet autem existentis in potentia perfectio naturalis est ut in actum educatur. Intellectus autem possibilis
naturaliter est in potentia ad intelligibilia: unde antequam in actum reducatur, est imperfectus; perficitur autem
cum in actum reducitur, ut rerum notitiam habeat. Et ideo quidam Philosophi attendentes perfectionem naturalem
hominis, dixerunt ultimam felicitatem hominis in hoc consistere quod in anima hominis describatur ordo totius
universi.

408

