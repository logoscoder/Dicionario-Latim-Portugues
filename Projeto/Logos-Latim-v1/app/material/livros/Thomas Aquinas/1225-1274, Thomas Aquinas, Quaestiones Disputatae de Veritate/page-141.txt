Et videtur quod personaliter.
AG1
In psalm. Enim XXXIX, 9, dicitur: in capite libri scriptum est de me; Glossa: apud patrem, qui est caput mei.
Sed nihil habet caput in divinis nisi quod habet principium; quod autem habet principium, in divinis dicitur
personaliter. Ergo liber vitae personaliter dicitur.
AG2
Praeterea, sicut verbum dicit notitiam ex alio procedentem, ita et liber, quia Scriptura libri a scriptore procedit.
Sed verbum, ratione praedicta, dicitur personaliter in divinis. Ergo et liber vitae.
AG3
Sed dicebat, quod verbum importat processum realem, liber autem vitae processum rationis tantum. Sed contra,
nos non possumus nominare Deum nisi ex his quae apud nos sunt. Sed sicut apud nos verbum procedit a
prolatore realiter distinctum ab eo, ita et liber a scriptore. Ergo eadem ratione utrumque importabit in divinis
distinctionem realem.
AG4
Praeterea, verbum vocis magis distat a dicente quam verbum cordis; et adhuc magis verbum Scripturae, quod
significat verbum vocis. Si ergo verbum divinum, quod sumitur ad similitudinem verbi cordis, ut Augustinus
dicit, realiter distinguitur a dicente, multo fortius liber, qui Scripturam importat.
AG5
Praeterea, illud quod attribuitur alicui, oportet quod ei conveniat secundum omnia quae sunt de ratione ipsius.
Sed de ratione libri non solum est quod aliquid repraesentet, sed etiam quod ab aliquo scribatur. Ergo in divinis
accipitur nomen libri secundum quod est ab alio; et sic personaliter dicitur.
AG6
Praeterea, sicut de ratione libri est quod legatur, ita et quod scribatur. Sed, secundum quod scribitur, est ab alio;
secundum autem quod legitur, est ad alium. Ergo de ratione libri est quod sit ab alio et ad alium; ergo liber vitae
dicitur personaliter.
AG7
Praeterea, liber vitae dicit notitiam expressam ab alio. Sed quod exprimitur ab alio, oritur ab eo. Ergo liber vitae
importat relationem originis, et sic dicitur personaliter.
SC
Sed contra, est, quod liber vitae est ipsa divina praedestinatio, ut Augustinus dicit in Lib. De civitate Dei, et ut
habetur in Glossa apocal. Cap. XX, 12.
Sed praedestinatio dicitur essentialiter, et nunquam personaliter. Ergo et liber vitae.
CO
Responsio. Dicendum, quod quidam dixerunt quod liber vitae dicitur quandoque personaliter, quandoque
essentialiter; secundum enim quod transfertur in divina ex ratione Scripturae, personaliter dicitur, secundum hoc
enim importat originem ab alio (liber enim nonnisi ab alio scribitur); secundum autem quod importat
repraesentationem eorum quae in libro scribuntur, sic dicitur essentialiter.
Sed ista distinctio non videtur esse rationabilis, quia nomen aliquod dictum de Deo non dicitur personaliter nisi
de sui ratione relationem originis importet, secundum hoc quod in divinam praedicationem venit. In his autem
quae translative dicuntur, non accipitur metaphora secundum quamcumque similitudinem, sed secundum
convenientiam in illo quod est de propria ratione rei cuius nomen transfertur; sicut nomen leonis in Deo non
transfertur propter convenientiam quae est in sensibilitate, sed propter convenientiam in aliqua proprietate leonis.
Unde et liber vitae non transfertur ad divina secundum id quod est commune omni artificiato, sed secundum id
quod est proprium libri inquantum est liber.
Procedere autem a scriptore convenit libro non inquantum est liber, sed inquantum est artificiatum; sic enim et
domus est ab aedificatore et cultellus a fabro. Sed repraesentatio eorum quae scribuntur in libro, est de propria
ratione libri inquantum huiusmodi; unde, tali repraesentatione manente, etiamsi ab alio scriptus non esset, esset
quidem liber, sed non esset artificiatus.
Unde patet quod liber non transumitur ad divina ex hoc quod ab alio scribitur, sed ex hoc quod repraesentat ea
quae scribuntur in libro. Et ideo, cum repraesentatio sit communis toti trinitati, liber in divinis non dicitur
personaliter, sed essentialiter tantum.
RA1
Ad primum igitur dicendum, quod ea quae in divinis essentialiter dicuntur, aliquando pro personis supponunt;
unde hoc nomen Deus quandoque supponit pro persona patris et quandoque pro persona filii, ut cum dicitur Deus
generans, vel Deus genitus; et ita etiam liber, quamvis essentialiter dicatur, tamen potest supponere pro persona
filii; et secundum hoc dicitur habere caput vel principium in divinis.
RA2
Ad secundum dicendum, quod verbum, secundum suam rationem qua in divinis dicitur, importat originem ex
alio, ut in quaest.

141

