Ad quartum dicendum, quod potentia rationalis, quae de se se habet ad opposita, per habitum quandoque
determinatur ad unum; et maxime si sit habitus completus.
Synderesis autem non nominat potentiam rationalem absolute, sed perfectam per habitum certissimum.
RA5
Ad quintum dicendum, quod actus synderesis non est actus virtutis simpliciter, sed praeambulum ad actum
virtutis, sicut naturalia sunt praeambula virtutibus gratuitis et acquisitis.
RA6
Ad sextum dicendum, quod sicut in speculativis ratio falsa, quamvis originem sumat a principiis, non tamen a
principiis primis falsitatem habet sed ex malo usu principiorum, ita etiam et in operativis accidit, unde ratio non
sequitur.
RA7
Ad septimum dicendum, quod Augustinus, XII de Trinit., ostendit hoc argumentum non valere. Dicit enim, quod
pro peccato solius inferioris rationis totus homo damnatur, et hoc ideo quia ad unam personam pertinet utraque
ratio, cuius est proprie peccare. Et ideo poena respondet directe personae, et non potentiae, nisi in quantum
potentia est personae: pro peccato enim quod homo una sui parte commisit, ipsa persona hominis poenam
meretur quantum ad omnia quae in persona continentur. Unde etiam et in iudicio saeculari, pro homicidio, quod
homo manu committit, non sola manus punitur.
|a3 Articulus 3
TTA
Tertio quaeritur utrum synderesis in aliquibus extinguatur.
TTB
Et videtur quod sic.
AG1
In psalm. Super illud: corrupti sunt, et abominabiles facti sunt. Dicit Glossa: corrupti, id est omni lumine rationis
privati. Sed lumen synderesis est lumen rationis. Ergo synderesis in aliquibus extinguitur.
AG2
Praeterea, haeretici non habent aliquem remorsum de sua infidelitate quandoque; infidelitas autem peccatum est.
Cum igitur officium synderesis sit remurmurare peccato, videtur quod ipsa in eis sit extincta.
AG3
Praeterea, secundum Philosophum in VII ethic. Ille qui habet habitum vitii est corruptus circa principia
operabilium. Sed principia operabilium pertinent ad synderesim. Ergo in omni habente habitum vitii alicuius
synderesis extincta est.
AG4
Praeterea, Proverb. XVIII, 3: impius, cum in profundum peccatorum venerit, contemnet: quod cum accidit,
synderesis suum locum non tenet, ut dicit Hieronymus in Glossa Ezech.. I, 9.
Ergo synderesis in quibusdam extinguitur.
AG5
Praeterea, in beatis amovetur omnis inclinatio ad malum. Ergo in damnatis omnis inclinatio ad bonum e
contrario removetur; sed synderesis inclinat ad bonum, igitur in eis ipsa extinguitur.
SC1
Sed contra, Isaiae ult.: vermis eorum non morietur; et exponitur secundum Augustinum de verme conscientiae
qui est conscientiae remorsus; sed remorsus conscientiae causatur ex hoc quod synderesis remurmurat malo.
Ergo synderesis non extinguitur.
SC2
Praeterea, in peccatis profundissimum locum tenet desperatio, quae est peccatum in spiritum sanctum. Sed etiam
in desperatis synderesis non extinguitur, ut patet per Hieronymum in Glossa super Ezech., qui dicit, quod
synderesis nec etiam in cain extincta est, quem tamen constat desperatum fuisse per hoc quod dixit genes., IV,
13: maior est iniquitas mea, quam ut veniam merear. Ergo idem quod prius.
CO
Responsio. Dicendum quod synderesim extingui, potest intelligi dupliciter.
Uno modo quantum ad ipsum lumen habituale; et sic impossibile est quod synderesis extinguatur: sicut
impossibile est quod anima hominis privetur lumine intellectus agentis, per quod principia prima et in
speculativis et in operativis nobis innotescunt; hoc enim lumen est de natura ipsius animae, cum per hoc sit
intellectualis; de quo dicitur in psalm.: signatum est super nos lumen vultus tui, Domine, quod scilicet nobis
bona ostendit; hoc enim est responsio ad id quod dixerat: multi dicunt: quis ostendit nobis bona? alio modo
quantum ad actum; et hoc dupliciter.
Uno modo ut dicatur actus synderesis extingui, in quantum actus synderesis omnino intercipitur.

362

