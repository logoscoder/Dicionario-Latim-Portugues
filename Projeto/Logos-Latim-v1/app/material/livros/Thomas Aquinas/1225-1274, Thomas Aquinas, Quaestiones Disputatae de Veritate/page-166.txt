SC2
Praeterea, haec est ratio quare intellectus noster seipsum intelligit, non autem sensus, ut dicit Avicenna, quia
sensus utitur organo corporali, non autem intellectus. Sed intellectus Angeli magis est separatus ab organo
corporali quam etiam intellectus noster.
Ergo Angelus etiam cognoscit seipsum.
SC3
Praeterea, intellectus Angeli, cum sit Deiformis, maxime assimilatur intellectui divino.
Sed Deus se per essentiam suam cognoscit.
Ergo et Angelus.
SC4
Praeterea, quanto intelligibile est magis proportionatum intellectui, tanto magis potest ipsum cognoscere. Sed
nullum intelligibile est magis proportionatum intellectui angelico quam sua essentia. Ergo essentiam suam
maxime cognoscit.
SC5
Praeterea, in Lib. De causis dicitur, quod omnis sciens scit essentiam suam, et redit ad essentiam suam reditione
completa. Ergo et Angelus, cum sit sciens.
CO
Responsio. Dicendum, quod duplex est actio. Una quae procedit ab agente in rem exteriorem, quam transmutat;
et haec est sicut illuminare, quae etiam proprie actio nominatur.
Alia vero actio est, quae non procedit in rem exteriorem, sed stat in ipso agente ut perfectio ipsius; et haec
proprie dicitur operatio, et haec est sicut lucere.
Hae autem duae actiones in hoc conveniunt quod utraque non progreditur nisi ab existente in actu, secundum
quod est actu; unde corpus non lucet nisi secundum quod habet lucem in actu; et similiter non illuminat.
Actio autem appetitus et sensus et intellectus non est sicut actio progrediens in materiam exteriorem, sed sicut
actio consistens in ipso agente, ut perfectio eius; et ideo oportet quidem quod intelligens, secundum quod
intelligit, sit actu; non autem oportet quod in intelligendo intelligens sit ut agens, et intellectum ut passum. Sed
intelligens et intellectum, prout ex eis est effectum unum quid, quod est intellectus in actu, sunt unum principium
huius actus quod est intelligere.
Et dico ex eis effici unum quid, inquantum intellectum coniungitur intelligenti sive per essentiam suam, sive per
similitudinem.
Unde intelligens non se habet ut agens vel ut patiens, nisi per accidens; inquantum scilicet ad hoc quod
intelligibile uniatur intellectui, requiritur aliqua actio vel passio: actio quidem, secundum quod intellectus agens
facit species esse intelligibiles actu; passio autem, secundum quod intellectus possibilis recipit species
intelligibiles, et sensus species sensibiles.
Sed hoc quod est intelligere, consequitur ad hanc passionem vel actionem, sicut effectus ad causam. Sicut ergo
corpus lucidum lucet quando est lux actu in ipso, ita intellectus intelligit omne illud quod est actu intelligibile in
ipso.
Sciendum est igitur, quod nihil prohibet esse aliquid actu unum et in potentia alterum, sicut corpus diaphanum
est actu quidem corpus, sed potentia tantum coloratum; et similiter possibile est esse aliquid actu ens, quod in
genere intelligibilium est potentia tantum. Sicut enim est gradus actus et potentiae in entibus, quod aliquid est
potentia tantum, ut materia prima; aliquid actu tantum, ut Deus; aliquid actu et potentia ut omnia intermedia; sic
est in genere intelligibilium aliquid ut actu tantum, scilicet essentia divina; aliquid ut potentia tantum, ut
intellectus possibilis; quod hoc modo se habet in ordine intelligibilium sicut materia prima in ordine sensibilium,
sicut dicit Commentator in III de anima.
Omnes autem substantiae angelicae sunt mediae, habentes aliquid de potentia et actu, non solum in genere
entium, sed etiam in genere intelligibilium.
Sicut igitur materia prima non potest agere aliquam actionem nisi perficiatur per formam; et tunc actio illa est
quaedam emanatio ipsius formae magis quam materiae; res autem existentes actu possunt agere actiones,
secundum quod sunt actu; ita intellectus possibilis noster nihil potest intelligere antequam perficiatur forma
intelligibili in actu.
Tunc enim intelligit rem cuius est illa forma; nec potest se intelligere nisi per formam intelligibilem actu in se
existentem. Intellectus vero Angeli, quia habet essentiam suam quae est ut actus in genere intelligibilium, sibi
praesentem, potest intelligere id quod est intelligibile apud ipsum, id est essentiam suam, non per aliquam
similitudinem, sed per seipsam.
RA1
Ad primum igitur dicendum, quod Angeli cognoscunt virtutem suam, secundum quod in se consideratur, eam
comprehendendo; non autem eam comprehendunt secundum quod deducitur ab exemplari aeterno; hoc enim
esset ipsum exemplar comprehendere.
RA2

166

