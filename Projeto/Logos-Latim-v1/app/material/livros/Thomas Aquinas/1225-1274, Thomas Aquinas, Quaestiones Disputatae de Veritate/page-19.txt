Responsio. Dicendum, quod in rebus creatis invenitur veritas in rebus et in intellectu, ut ex dictis patet: in
intellectu quidem secundum quod adaequatur rebus quarum notionem habet; in rebus autem secundum quod
imitantur intellectum divinum, qui est earum mensura, sicut ars est mensura omnium artificiatorum; et alio modo
secundum quod sunt natae facere de se veram apprehensionem in intellectu humano, qui per res mensuratur, ut
dicitur in X metaph..
Res autem existens extra animam, per formam suam imitatur artem divini intellectus, et per eandem nata est
facere veram apprehensionem in intellectu humano, per quam etiam formam unaquaeque res esse habet; unde
veritas rerum existentium includit in sui ratione entitatem earum, et superaddit habitudinem adaequationis ad
intellectum humanum vel divinum. Sed negationes vel privationes existentes extra animam non habent aliquam
formam, per quam vel imitentur exemplar artis divinae, vel ingerant sui notitiam in intellectu humano; sed quod
adaequantur intellectui, est ex parte intellectus, qui earum rationes apprehendit.
Sic ergo patet quod cum dicitur lapis verus et caecitas vera, non eodem modo veritas se habet ad utrumque:
veritas enim de lapide dicta claudit in sui ratione lapidis entitatem, et superaddit habitudinem ad intellectum,
quae causatur etiam ex parte ipsius rei, cum habeat aliquid secundum quod referri possit; sed veritas dicta de
caecitate non includit in seipsam privationem quae est caecitas, sed solummodo habitudinem caecitatis ad
intellectum; quae etiam non habet aliquid ex parte ipsius caecitatis in quo sustentetur, cum caecitas non aequetur
intellectui ex virtute alicuius quod in se habeat.
Patet ergo quod veritas in rebus creatis inventa nihil aliud potest comprehendere quam entitatem rei, et
adaequationem rei ad intellectum vel aequationem intellectus ad res vel ad privationes rerum; quod totum est a
Deo, quia et ipsa forma rei, per quam adaequatur, a Deo est, et ipsum verum sicut bonum intellectus; ut dicitur in
VI ethic.
Quia bonum uniuscuiusque rei consistit in perfecta operatione ipsius rei.
Non est autem perfecta operatio intellectus, nisi secundum quod verum cognoscit; unde in hoc consistit eius
bonum, in quantum huiusmodi. Unde, cum omne bonum sit a Deo, et omnis forma, oportet absolute dicere, quod
omnis veritas sit a Deo.
RA1
Ad primum ergo dicendum, quod cum sic arguitur: omne verum est a Deo; istum fornicari est verum; ergo etc.,
incidit fallacia accidentis, ut enim ex iam dictis patere potest.
Cum dicimus: istum fornicari est verum; non hoc dicimus quasi ipse defectus qui implicatur in actu fornicationis
includatur in ratione veritatis: sed verum praedicat tantum adaequationem huius ad intellectum. Unde non debet
concludi: istum fornicari est a Deo; sed quod veritas eius sit a Deo.
RA2
Ad secundum dicendum, quod deformitates et alii defectus non habent veritatem sicut et aliae res, ut ex
praedictis patet; et ideo, quamvis veritas defectuum sit a Deo, non ex hoc potest concludi, quod deformitas sit a
Deo.
RA3
Ad tertium dicendum, quod secundum Philosophum, VI metaph., veritas non consistit in compositione quae est
in rebus, sed in compositione quam facit anima; et ideo veritas non consistit in hoc quod iste actus cum
deformitate sua inhaeret subiecto, hoc enim pertinet ad rationem boni vel mali, sed ex hoc quod actus sic
inhaerens subiecto apprehensioni animae adaequatur.
RA4
Ad quartum dicendum, quod bonum, debitum, et rectum, et huiusmodi omnia alio modo se habent ad
permissionem divinam, et alio modo ad alia signa voluntatis.
In aliis enim refertur et ad id quod cadit sub actu voluntatis, et ad ipsum voluntatis actum; sicut cum Deus
praecipit honorem parentum; et ipse honor parentum bonum quoddam est, et ipsum etiam praecipere bonum est.
Sed in permissione refertur tantum ad actum permittentis, et non ad id quod sub permissione cadit; unde rectum
est quod Deus permittat deformitates incidere; non tamen sequitur ex hoc quod ipsa deformitas aliquam
rectitudinem habeat.
RA6
Ad quintum dicendum, quod veritas secundum quid quae competit negationibus et defectibus, reducitur ad
veritatem simpliciter, quae est in intellectu, quae a Deo est; et ideo veritas defectuum a Deo est, quamvis ipsi
defectus a Deo non sint.
RA7
Ad sextum dicendum, quod non esse non est causa veritatis propositionum negativarum quasi faciens eas in
intellectu; sed ipsa anima hoc facit conformans se non enti, quod est extra animam; unde non esse extra animam
existens, non est causa efficiens veritatis in anima, sed quasi exemplaris. Obiectio autem procedebat de causa
efficiente.
RA8
Ad septimum dicendum, quod quamvis malum non sit a Deo, tamen quod malum videatur tale quale est, est
quidem a Deo; unde veritas qua verum est malum esse, est a Deo.
19

