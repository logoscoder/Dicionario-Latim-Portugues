Ad primum igitur dicendum, quod perfectio cognitionis potest attendi vel ex parte cognoscentis, vel ex parte
cogniti. Quod ergo dicitur quod perfectior est cognitio quae est per essentiam, quam per similitudinem, est
intelligendum ex parte cogniti.
Illud enim quod per seipsum est cognoscibile, est per se magis notum quam illud quod non est cognoscibile ex
seipso, sed solum secundum quod est in cognoscente per sui similitudinem.
Et hoc non est inconveniens ponere quod res creatae sint minus cognoscibiles quam essentia divina, quae per
seipsam cognoscibilis est.
RA2
Ad secundum dicendum, quod ad speciem quae est medium cognoscendi duo requiruntur: scilicet repraesentatio
rei cognitae, quae competit ei secundum propinquitatem ad cognoscibile; et esse spirituale, vel immateriale, quod
ei competit secundum quod habet esse in cognoscente. Unde per speciem quae est in intellectu, melius
cognoscitur aliquid quam per speciem quae est in sensu, quia est immaterialior. Et similiter melius cognoscitur
aliquid per speciem rei quae est in mente divina, quam per ipsam eius essentiam cognosci posset; etiam dato
quod essentia rei posset esse medium cognoscendi, non obstante materialitate ipsius.
RA3
Ad tertium dicendum, quod in cognitione duo est considerare: scilicet ipsam naturam cognitionis; et haec
sequitur speciem secundum comparationem quam habet ad intellectum in quo est; et determinatio cognitionis ad
cognitum, et haec sequitur relationem speciei ad rem ipsam: unde quanto est similior species rei cognitae per
modum repraesentationis, tanto est cognitio determinatior; et quanto magis accedit ad immaterialitatem, quae est
natura cognoscentis inquantum huiusmodi, tanto efficacius cognoscere facit.
RA4
Ad quartum dicendum, quod hoc est contra rationem formarum naturalium quod ex seipsis immateriales sint;
non est autem inconveniens quod ex alio immaterialitatem acquirant, in quo sint; unde in intellectu nostro formae
rerum naturalium immateriales sunt. Unde inconveniens est ponere ideas rerum naturalium esse per se
subsistentes; non est autem inconveniens ponere eas in mente divina.
RA5
Ad quintum dicendum, quod ideae existentes in mente divina non sunt generatae, nec sunt generantes, si fiat vis
in verbo; sed sunt creativae et productivae rerum; unde dicit Augustinus in Lib. Lxxxiii quaestionum: cum ipsae
neque oriantur neque intereant, secundum eas tamen informari dicitur omne quod oriri et interire potest. Nec
oportet agens primum in compositione esse simile generato; oportet autem hoc de agente proximo; et sic ponebat
Plato ideas esse generationis principium scilicet proximum; et ideo contra ipsum procedit ratio praedicta.
RA6
Ad sextum dicendum, quod intentio dionysii est dicere quod ipse non cognoscit per ideam acceptam a rebus, vel
hoc modo quod divisim res per ideam cognoscat; unde alia translatio loco huius dicit: neque per visionem
singulis se immittit. Unde per hoc non excluditur omnino ideas esse.
RA7
Ad septimum dicendum, quod quamvis non possit esse aliqua proportio creaturae ad Deum, tamen potest esse
proportionalitas; quod in praecedenti quaestione frequenter expositum est.
RA8
Ad octavum dicendum, quod sicut Deus, quia non potest non esse, non indiget essentia quae sit aliud quam suum
esse; ita quia non potest deficere in cognoscendo vel operando, non indiget alia regula a seipso: sed propter hoc
deficere non potest, quia ipse est sui ipsius regula; sicut propter hoc non potest non esse, quia sua essentia est
suum esse.
RA9
Ad nonum dicendum, quod in Deo non est quantitas dimensiva, ut secundum eam aequalitas attendi possit; sed
est ibi quantitas per modum intensivae quantitatis; sicut albedo dicitur magna, quia perfecte attingit ad naturam
suam. Intensio autem alicuius formae respicit modum habendi formam illam.
Quamvis autem aliquo modo illud quod est Dei ad creaturas derivetur; nullo tamen modo potest concedi quod
creatura habeat aliquid per modum illum quo habet illud Deus: et ideo quamvis aliquo modo concedamus esse
similitudinem inter creaturam et Deum, nullo tamen modo concedimus ibi esse aequalitatem.
RA10
Ad decimum dicendum, quod intentio Anselmi est dicere, ut patet inspicienti verba eius, quod in verbo non sit
similitudo sumpta a rebus ipsis, sed omnes rerum formae sunt sumptae a verbo; et ideo dicit quod verbum non
est similitudo rerum, sed res sunt imitationes verbi. Unde per hoc non removetur idea; cum idea sit forma quam
aliquid imitatur.
RA11
Ad undecimum dicendum, quod Deus eodem modo cognoscit se et alia, si accipiatur modus cognitionis ex parte
cognoscentis; non autem si accipiatur ex parte rei cognitae, quia creatura quae a Deo cognoscitur, non est idem
secundum rem cum medio quo Deus cognoscit sed ipse est idem re cum eo; unde nulla multiplicitas in eius
essentia sequitur.
69

