Sed beatitudo voluntatem requirit, quia beatus dicitur, secundum Augustinum, qui habet quidquid vult, et nihil
mali vult. Ergo voluntas competit Deo.
SC3
Praeterea, ubicumque inveniuntur perfectiores conditiones voluntatis, ibi est perfectius voluntas. Sed in Deo
perfectissime inveniuntur conditiones voluntatis: est enim in eo indistantia voluntatis a subiecto, quia sua
essentia est sua voluntas; est in eo indistantia voluntatis ab actu, quia sua actio est sua essentia; est in eo
indistantia voluntatis a fine, sive ab obiecto, quia sua voluntas est sua bonitas. Ergo in Deo perfectissime
invenitur voluntas.
SC4
Praeterea, voluntas est radix libertatis. Sed libertas praecipue competit Deo; liber enim est qui causa sui est,
secundum Philosophum in I metaphysicorum; quod maxime de Deo verificatur.
Ergo in Deo invenitur voluntas.
CO
Respondeo. Dicendum, quod voluntas propriissime in Deo invenitur.
Ad cuius evidentiam sciendum est, quod cognitio et voluntas radicantur in substantia spirituali super diversas
habitudines eius ad res.
Est enim una habitudo spiritualis substantiae ad res, secundum quod res quodammodo sunt apud ipsam
spiritualem substantiam, non quidem secundum esse proprium, ut antiqui ponebant, dicentes, quod terram terra
cognoscimus, aqua vero aquam, et sic de aliis; sed secundum propriam rationem. Non enim lapis est in anima,
sed species lapidis, sive ratio eius, secundum Philosophum in III de anima.
Et quia ratio rei absoluta sine concretione non potest inveniri nisi in substantia immateriali, ideo cognitio non
rebus omnibus attribuitur, sed solum immaterialibus; et secundum gradum immaterialitatis est gradus
cognitionis; ut quae sunt maxime immaterialia, sint maxime cognoscibilia: in quibus, quia ipsa eorum essentia
immaterialis est, se habet ad ea ut medium cognoscendi; sicut Deus per suam essentiam seipsum et omnia alia
cognoscit; voluntas autem in quibus appetitus fundatur super habitudinem, qua substantia spiritualis refertur ad
res, ut habens ordinem aliquem ad eas in seipsis existentes.
Et quia cuiuslibet rei tam materialis quam immaterialis est ad rem aliam ordinem habere; inde est quod cuilibet
rei competit habere appetitum vel naturalem, vel animalem, vel rationalem seu intellectualem; sed in diversis
diversimode invenitur.
Cum enim res habeat ad rem aliam ordinari per aliquid quod in se habet, secundum quod diversimode in se
aliquid habet, secundum hoc diversimode ad aliud ordinatur.
Res ergo materiales, in quibus est, quidquid eis inest, quasi materiae obligatum et concretum, non habent liberam
ordinationem ad res alias, sed consequentem ex necessitate naturalis dispositionis. Unde huius ordinationis ipsae
res materiales non sunt sibi ipsis causae, quasi ipsae se ordinent in hoc ad quod ordinantur, sed aliunde
ordinantur; unde scilicet naturalem dispositionem accipiunt. Et ideo competit eis habere tantummodo appetitum
naturalem.
Substantiis vero immaterialibus et cognoscibilibus est aliquid absolute non concretum et ligatum ad materiam; et
hoc secundum gradum suae immaterialitatis; et ideo ex hoc ipso ordinantur ad res ordinatione libera, cuius ipsae
sunt causae, quasi se ordinantes in hoc ad quod ordinantur. Et ideo competit eis voluntarie et sponte aliquid agere
aut appetere.
Si enim arca quae est in mente artificis, esset forma materialis habens determinatum esse, non inclinaret nisi
secundum modum suum determinatum quem haberet; unde non remaneret artifici liberum facere domum vel non
facere, vel facere sic, aut aliter. Sed quia forma domus in mente artificis est ratio domus absoluta, non se habens,
quantum est de se, magis ad esse quam ad non esse, nec ad sic quam ad aliter esse, respectu accidentium
dispositionum domus; remanet artifici libera inclinatio respectu domus faciendae vel non faciendae.
Quia vero in substantia spirituali sensitiva, licet recipiantur formae rerum sine materia, non tamen omnino
immaterialiter et absque materiae conditionibus, ex hoc quod recipiuntur in organo corporali; ideo inclinatio in
eis non est omnino libera, quamvis in eis aliqua libertatis imitatio vel similitudo sit.
Inclinantur enim per appetitum in aliquid ex seipsis, in quantum ex apprehensione aliquid appetunt; sed inclinari
in id quod appetunt, vel non inclinari, non subiacet dispositioni eorum.
Sed in natura intellectuali, ubi perfecte aliquid recipitur immaterialiter, invenitur perfecta ratio liberae
inclinationis; quae quidem libera inclinatio rationem voluntatis constituit.
Et ideo rebus materialibus non attribuitur voluntas, sed appetitus naturalis; animae vero sensitivae attribuitur non
voluntas, sed appetitus animalis; soli vero substantiae intellectivae attribuitur voluntas. Et quanto est
immaterialior, tanto ei magis competit ratio voluntatis.
Unde, cum Deus sit in fine immaterialitatis, sibi summe competit et propriissime ratio voluntatis.
RA1
Ad primum ergo dicendum, quod dionysius non intendit ex verbis illis excludere voluntatem et electionem a
Deo, sed ostendere universalem eius influentiam in res. Non enim ita communicat suam bonitatem rebus, ut
quasdam eligat quas suae bonitatis participes faciat, quasdam vero a participatione suae bonitatis omnino
464

