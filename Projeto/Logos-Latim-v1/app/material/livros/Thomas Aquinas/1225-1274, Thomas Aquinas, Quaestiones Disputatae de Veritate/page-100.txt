|a2 Articulus 2
TTA
Secundo quaeritur utrum mundus providentia regatur.
TTB
Et videtur quod non.
AG1
Nullum enim agens ex necessitate naturae, agit per providentiam. Sed Deus agit in res creatas ex necessitate
naturae, quia, ut dicit dionysius IV cap. De divinis nominibus, divina bonitas se creaturis communicat sicut
noster sol, non praeeligens neque praecognoscens, radios suos in corpora diffundit. Ergo mundus a Deo non
regitur providentia.
AG2
Praeterea, principium multiforme sequitur ad principium uniforme. Sed voluntas est principium multiforme, quia
se habet ad opposita, et per consequens etiam providentia, quae voluntatem praesupponit; natura autem est
principium uniforme, quia determinatur ad unum. Ergo natura praecedit providentiam: non igitur res naturales
providentia reguntur.
AG3
Sed dicebat, quod principium uniforme praecedit multiforme in eodem, non in diversis.
Sed contra, quanto aliquod principium maiorem habet virtutem causandi, tanto est prius. Sed quanto magis est
uniforme, maiorem habet virtutem in causando, quia, ut dicitur in Lib. De causis, omnis virtus unita plus est
infinita quam multiplicata. Ergo, sive in eodem sive in diversis accipiantur uniforme principium multiforme
praecedet.
AG4
Praeterea, secundum boetium in sua arithmetica, omnis inaequalitas ad aequalitatem reducitur, et multitudo ad
unitatem. Ergo et omnis actio voluntatis, quae multiplicitatem habet, ad actionem naturae, quae simplex est et
aequalis, reduci debet; et ita oportet quod primum agens per essentiam suam et naturam agat, et non per
providentiam; et sic idem quod prius.
AG5
Praeterea, illud quod est de se determinatum ad unum, non indiget aliquo regente, quia ad hoc alicui regimen
adhibetur, ne in contrarium dilabatur. Res autem naturales per propriam naturam sunt determinatae ad unum.
Ergo non indigent providentia gubernante.
AG6
Sed dicebat, quod ad hoc providentiae gubernatione indigent, ut conserventur in esse. Sed contra, illud in quo
non est potentia ad corruptionem, non indiget exteriori conservante. Sed quaedam res sunt in quibus non est
potentia ad corruptionem quia nec ad generationem, sicut patet in corporibus caelestibus et substantiis
spiritualibus, quae sunt principales partes mundi. Ergo huiusmodi non indigent providentia conservante in esse.
AG7
Praeterea, quaedam sunt in rerum natura quae nec etiam Deus potest mutare, sicut hoc principium quod non est
de eodem affirmare et negare et quod fuit non potest non fuisse, ut Augustinus dicit in libro contra faustum: ergo
ad minus huiusmodi providentia gubernante et conservante non indigent.
AG8
Praeterea, ut Damascenus dicit in libro II, non est conveniens alium esse factorem rerum, et alium provisorem.
Sed corporalia non sunt facta a Deo, cum Deus sit spiritus; non enim videtur quod spiritus possit producere
aliquod corpus, sicut nec corpus potest aliquem spiritum producere. Ergo huiusmodi corporalia a divina
providentia non reguntur.
AG9
Praeterea, gubernatio rerum ipsam rerum distinctionem concernit. Sed rerum distinctio non videtur esse a Deo,
quia ipse se habet uniformiter ad omnia, ut dicitur in libro de causis. Ergo res non gubernantur per divinam
providentiam.
AG10
Praeterea, quae sunt in seipsis ordinata, non oportet ab alio ordinari. Sed res naturales sunt huiusmodi, quia, ut
dicitur II de anima, omnium natura constantium est terminus et ratio magnitudinis et augmenti. Ergo res
naturales non ordinantur per providentiam divinam.
AG11
Praeterea, si res gubernantur per divinam providentiam, ex ordine rerum poterimus divinam providentiam
perscrutari. Sed, sicut dicit Damascenus in II libro, oportet omnia admirari omnia laudare, omnia imperscrutate
acceptare, quae providentiae sunt. Ergo providentia mundus non regitur.
SC1
Sed contra. Est quod boetius dicit: o qui perpetua mundum ratione gubernas.
SC2
Praeterea, quaecumque habent certum ordinem, oportet quod aliqua providentia regantur.
100

