magister; multo amplius ex modo accipiendi scientiam per inventionem debet accipi nomen magistri, ut aliquis
sui ipsius magister dicatur.
AG5
Praeterea, sicut aliquis inducitur ad virtutem ab alio et a seipso, ita aliquis perducitur ad scientiam et per seipsum
inveniendo, et ab alio addiscendo. Sed illi qui ad opera virtutum perveniunt sine exteriori institutore vel
legislatore, dicuntur esse sibi ipsis lex; rom.
II, 14: cum gens quae legem non habent, naturaliter quae legis sunt faciunt, ipsi sibi sunt lex. Ergo et ille qui
scientiam acquirit per seipsum, debet sibi ipsi dici magister.
AG6
Praeterea, doctor est causa scientiae, sicut medicus sanitatis, ut dictum est. Sed medicus sanat seipsum. Ergo
aliquis etiam potest seipsum docere.
SC1
Sed contra. Est quod Philosophus dicit, VIII phys., quod impossibile est quod docens addiscat; quia docentem
necesse est habere scientiam, discentem vero non habere. Ergo non potest esse quod aliquis doceat seipsum, vel
dici possit sui magister.
SC2
Praeterea, magisterium importat relationem superpositionis, sicut et Dominus. Sed huiusmodi relationes non
possunt inesse alicui ad seipsum: non enim aliquis est pater sui ipsius, aut Dominus. Ergo nec aliquis potest dici
sui ipsius magister.
CO
Responsio. Dicendum, quod absque dubio aliquis potest per lumen rationis sibi inditum, absque exterioris
doctrinae adminiculo, devenire in cognitionem ignotorum multorum, sicut patet in omni eo qui per inventionem
scientiam acquirit; et sic quodammodo aliquis est sibi ipsi causa sciendi, non tamen propter hoc proprie potest
dici sui ipsius magister, vel seipsum docere.
Duos enim modos principiorum agentium in rebus naturalibus invenimus, ut patet ex Philosopho, VII metaphys..
Quoddam enim est agens quod in se totum habet quod in effectu per eum causatur; vel eodem modo, sicut est in
agentibus univocis, vel etiam eminentiori, sicut est in agentibus aequivocis. Quaedam vero agentia sunt in quibus
eorum quae aguntur non praeexistit nisi pars; sicut motus causat sanitatem, aut aliqua medicina calida, in qua
calor invenitur vel actualiter vel virtualiter; calor autem non est tota sanitas, sed est pars sanitatis. In primis igitur
agentibus est perfecta ratio actionis; non autem in agentibus secundi modi, quia secundum hoc aliquid agit quod
actu est; unde, cum non sit in actu effectus inducendi nisi in parte, non erit perfecte agens.
Doctrina autem importat perfectam actionem scientiae in docente vel magistro; unde oportet quod ille qui docet
vel magister est, habeat scientiam quam in altero causat, explicite et perfecte, sicut in addiscente acquiritur per
doctrinam.
Quando autem alicui acquiritur scientia per principium intrinsecum, illud quod est causa agens scientiae, non
habet scientiam acquirendam, nisi in parte: scilicet quantum ad rationes seminales scientiae, quae sunt principia
communia; et ideo ex tali causalitate non potest trahi nomen doctoris vel magistri, proprie loquendo.
RA1
Ad primum igitur dicendum, quod intellectus agens, quamvis sit principalior causa quantum ad aliquid quam
homo exterius docens, tamen in eo non praeexistit scientia complete, sicut in docente; unde ratio non sequitur.
RA2
Ad secundum dicendum similiter sicut ad primum.
RA3
Ad tertium dicendum quod Deus explicite novit omnia quae per eum homo docetur, unde sibi convenienter
magistri ratio attribui potest; secus autem est de intellectu agente, ratione iam dicta.
RA4
Ad quartum dicendum, quod quamvis modus in acquisitione scientiae per inventionem sit perfectior ex parte
recipientis scientiam, inquantum designatur habilior ad sciendum; tamen ex parte scientiam causantis est modus
perfectior per doctrinam: quia docens, qui explicite totam scientiam novit, expeditius potest ad scientiam
inducere quam aliquis induci possit ex seipso, per hoc quod praecognoscit scientiae principia in quadam
communitate.
RA5
Ad quintum dicendum, quod hoc modo se habet lex in operabilibus sicut principium in speculativis, non autem
sicut magister; unde non sequitur si aliquis sibi est lex quod sibi ipsi possit esse magister.
RA6
Ad sextum dicendum, quod medicus sanat inquantum praehabet sanitatem non in actu, sed in cognitione artis;
sed magister docet inquantum actu scientiam habet. Unde ille qui non habet sanitatem in actu, ex hoc quod habet
sanitatem in cognitione artis, potest in seipso sanitatem causare; non autem potest esse ut aliquis actu habeat
scientiam, et non habeat, ut sic possit a seipso doceri.

253

