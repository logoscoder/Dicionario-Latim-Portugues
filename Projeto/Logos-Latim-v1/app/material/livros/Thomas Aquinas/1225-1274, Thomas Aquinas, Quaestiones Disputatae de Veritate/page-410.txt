Praeterea, verbo, quia infinitum est, convenit non solum cognoscere infinita, sed etiam comprehendere infinitum,
scilicet Deum. Si igitur ex unione ad verbum hoc habuit anima Christi quod cognoscat infinita, pari ratione ex
eadem unione habuit quod comprehenderet Deum; quod falsum esset.
AG5
Praeterea, operatio illa qua anima Christi infinita cognoscebat, aut erat creator, aut creatura. Si creator,
procedebat autem ab anima Christi, quae est creatura; ergo creator a creatura procedit, quod est impossibile.
Si autem est creatura, omnis autem creatura est finita; ergo operatio illa est finita; ergo per eam infinita non
cognoscuntur.
AG6
Sed dicebat, quod quamvis illa operatio sit finita, habet tamen respectum ad infinita.
Sed contra: illa relatio qua ad infinita refertur, aut est creatura, aut creator; et proceditur post eodem modo ut
supra.
AG7
Praeterea, si anima Christi scit infinita; cum omne quod cognoscitur, per aliquam speciem cognoscatur, aut
cognoscet illa infinita per speciem infinitam, aut per finitam.
Sed non per speciem infinitam, quia nulla species creata est infinita. Si autem per finitam, finita autem species
non est infinitorum ratio, impossibile erit quod anima Christi infinita cognoscat.
AG8
Sed dicebat, quod species qua cognoscit anima Christi, quamvis sit creata, habet tamen ex unione verbi Dei quod
sit infinitorum ratio cognoscendi. Sed contra: unio verbi Dei non elevat aliquam creaturam ultra terminos
creaturae: quod enim est creatum, nullo modo potest fieri increatum. Sed hoc est ultra terminos creaturae quod
aliquid sit infinitorum ratio. Ergo ad hoc non elevatur per unionem aliqua species creata.
AG9
Praeterea, Isidorus dicit, quod homo assumptus non aequabatur verbo neque in scientia neque in aliquo alio.
Ergo nec in numero scitorum; ergo etc..
AG10
Praeterea, duae quantitates aequales secundum longitudinem, quamvis non aequales secundum latitudinem,
possumus aliquo modo dicere esse aequales. Sed sicut quantum dicitur esse magnum pluribus dimensionibus, ita
scientia dicitur esse magna ex diversis rationibus; tum propter multitudinem scitorum, tum propter claritatem
cognitionis. Si igitur scientia animae Christi aequatur scientiae divinae in numero scitorum, quamvis non in
limpiditate vel claritate cognitionis, poterit dici quod scientia animae Christi sit aequalis aliquo modo divinae
scientiae; quod videtur absurdum, ut creatura in aliquo aequetur creatori.
AG11
Praeterea, Christus cum natura nostra assumpsit illos defectus, qui non impediebant finem assumptionis, scilicet
nostram redemptionem. Sed nescientia multarum rerum nunquam impedivisset redemptionem nostram: utpote si
Christus nescisset quot lapilli sunt in fundo alicuius fluminis. Ergo non est dicendum quod Christus omnia
sciverit.
AG12
Sed dicebat, quod quamvis talium cognitio non iuvet ad finem nostrae redemptionis, tamen horum nescientia
impediret Christi perfectionem. Sed contra: sicut nescientia repugnat perfectioni animae, ita fames et sitis
perfectioni corporis. Sed Christus assumpsit famem et sitim propter hoc quod non obviabant nostrae
redemptioni. Ergo pari ratione multorum nescientiam assumere debuit.
AG13
Praeterea, Ambrosius, dicit: omnis natura suis certis limitibus comprehenditur.
Sed nullum tale se extendit ad infinita. Ergo anima Christi non cognoscit infinita.
AG14
Praeterea, sicut scientia dicitur esse infinita extensione, in quantum infinita cognoscit; ita intensive, in quantum
in infinitum limpide cognoscit. Sed scientia Christi non fuit infinita intensive, quia sic in limpiditate aequaretur
divinae scientiae. Ergo nec fuit infinita extensive; ergo nec scivit infinita, nec omnia quae Deus scit.
SC1
Sed contra. Est quod dicitur apocal.
Cap. V, 12, super illud: dignus est agnus...
Accipere sapientiam, Glossa: omnium cognitionem quae Deus novit. Ergo anima Christi scit omnia quae Deus
scit.
SC2
Praeterea, uno infinito possibile est infinita cognoscere, quia et Deus sua essentia, quae est infinita, infinita
cognoscit. Sed anima Christi videt verbum, quod est infinitum, et per verbum videt alia. Ergo potest scire
infinita.
SC3

410

