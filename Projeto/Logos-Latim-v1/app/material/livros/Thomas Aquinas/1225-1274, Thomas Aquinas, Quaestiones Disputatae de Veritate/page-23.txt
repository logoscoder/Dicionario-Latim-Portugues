RC3
Ad tertium dicendum, quod duplex est perfectio; scilicet prima, et secunda: prima perfectio est forma
uniuscuiusque, per quam habet esse; unde ab ea nulla res destituitur dum manet; secunda perfectio est operatio,
quae est finis rei, vel id per quod ad finem devenitur et hac perfectione interdum res destituitur. Ex prima autem
perfectione resultat ratio veri in rebus; ex hoc enim quod res formam habet, artem divini intellectus imitatur, et
sui notitiam in anima gignit. Sed ex perfectione secunda consequitur in ipsa ratio bonitatis, quae consurgit ex
fine; et ideo malum simpliciter invenitur in rebus, non autem falsum.
RC4
Ad quartum dicendum, quod secundum Philosophum in VI ethic., ipsum verum est bonum intellectus; secundum
hoc enim intellectus operatio est perfecta, quod sua conceptio est vera; et quia enuntiatio est signum intellectus,
ideo veritas eius est finis ipsius. Non autem ita est in rebus aliis; et propter hoc non est simile.
|a11 Articulus 11
TTA
Undecimo quaeritur utrum falsitas sit in sensibus.
TTB
Et videtur quod non.
AG1
Intellectus enim semper est rectus, ut dicitur in III de anima. Sed intellectus est superior pars in homine. Ergo et
aliae partes eius rectitudinem sequuntur, sicut et in mundo maiori inferiora disponuntur secundum superiorum
motum. Ergo et sensus, qui est inferior pars animae, semper erit rectus: non ergo in eo erit falsitas.
AG2
Praeterea, Augustinus dicit in Lib. De vera relig.: ipsi oculi non fallunt nos; non enim enuntiare possunt animo
nisi affectionem suam. Quod si et omnes corporis sensus ita enuntiant ut afficiuntur, quid ab eis amplius exigere
debemus ignoro. Ergo in sensibus non est falsitas.
AG3
Praeterea, Anselmus in Lib. De veritate dicit: videtur mihi veritas vel falsitas in sensu esse, sed in opinione; et
sic habetur propositum.
SC1
Sed contra. Est quod Anselmus dicit: est quidem in sensibus nostris veritas, sed non semper; nam fallunt nos
aliquando.
SC2
Praeterea, secundum Augustinum in lib.
Soliloquiorum, falsum solet dici quod a verisimilitudine longe abest, sed tamen habet ad verum nonnullam
imitationem.
Sed sensus habet quandoque similitudinem aliquarum rerum, quae non sunt ita in rerum natura; sicut est
quandoque quod unum duo videatur, ut cum oculus comprimitur.
Ergo in sensu est falsitas.
SC3
Sed dicebat, quod sensus non decipitur in propriis sensibilibus, sed de communibus.
Sed contra, quandocumque aliquid apprehenditur de aliquo aliter quam sit, est apprehensio falsa. Sed quando
corpus album videtur mediante vitro viridi, sensus apprehendit aliter quam sit, quia apprehendit illud ut viride, et
ita iudicat, nisi superius iudicium adsit, per quod falsitas detegatur.
Ergo sensus decipitur etiam in propriis sensibilibus.
CO
Responsio. Dicendum, quod cognitio nostra quae a rebus initium sumit, hoc ordine progreditur, ut primo
incipiatur in sensu, et secundo perficiatur in intellectu; ut sic sensus inveniatur quodammodo medius inter
intellectum et res: est enim, rebus comparatus, quasi intellectus; et intellectui comparatus, quasi res quaedam: et
ideo in sensu dicitur esse veritas vel falsitas dupliciter.
Uno modo secundum ordinem sensus ad intellectum; et sic dicitur sensus esse falsus vel verus sicut et res; in
quantum, videlicet, faciunt existimationem veram in intellectu, vel falsam.
Alio modo secundum ordinem sensus ad res; et sic dicitur esse veritas vel falsitas in sensu, sicut et in intellectu;
in quantum videlicet iudicat esse quod est, vel quod non est.
Si ergo loquamur de sensu secundum primum modum, sic in sensu quodammodo est falsitas, et quodammodo
non est falsitas: sensus enim et est res quaedam in se, et est indicativum alterius rei.
Si ergo comparetur ad intellectum secundum quod est res quaedam, sic nullo modo est falsitas in sensu
intellectui comparato: quia secundum quod sensus disponitur, secundum hoc dispositionem suam intellectui
demonstrat; unde Augustinus dicit in auctoritate inducta, quod non possunt animo enuntiare nisi affectionem
suam.

23

