Praeterea, inter eos qui cognoscunt Deum, unus alio magis cognoscit, secundum quod modus cognitionis unius
excedit modum cognitionis alterius. Sed Deus in infinitum magis se cognoscit quam aliquis alius eum cognoscat.
Ergo modus quo se cognoscit, est infinitus; ergo seipsum infinite cognoscit, et sic non est sibi ipsi finitus.
AG11
Praeterea, Augustinus in libro LXXXIII quaestionum, probat quod rem aliquam non potest alius alio plus
intelligere, hoc modo. Quisquis ullam rem aliter quam est, intelligit, fallitur; et omnis qui fallitur, id in quo
fallitur, non intelligit; quisquis igitur ullam rem aliter quam est intelligit, non eam intelligit. Non igitur potest
quidquam intelligi nisi ut est. Ergo cum res sit uno modo, ab omnibus uno modo intelligitur; et ideo nullam rem
unus alio melius intelligit. Si ergo Deus seipsum intelligeret, non se plus intelligeret quam alii eum intelligant, et
sic in aliquo creatura creatori aequaretur; quod est absurdum.
SC
Sed contra est quod dionysius dicit, VII cap. De divinis nominibus quod divina sapientia seipsam cognoscens,
omnia alia cognoscit.
Ergo Deus praecipue cognoscit seipsum.
CO
Solutio. Dicendum, quod cum dicitur aliquid seipsum cognoscere, dicitur illud esse cognoscens et cognitum.
Unde ad considerandum qualiter Deus seipsum cognoscat, oportet videre per quam naturam aliquid sit
cognoscens et cognitum.
Sciendum igitur est, quod res aliqua invenitur perfecta dupliciter.
Uno modo secundum perfectionem sui esse, quod ei competit secundum propriam speciem.
Sed quia esse specificum unius rei est distinctum ab esse specifico alterius rei, ideo in qualibet re creata
huiusmodi perfectioni in unaquaque re, tantum deest de perfectione simpliciter, quantum perfectionis in
speciebus aliis invenitur; ut sic cuiuslibet rei perfectio in se consideratae sit imperfecta, veluti pars perfectionis
totius universi, quae consurgit ex singularum rerum perfectionibus, invicem congregatis.
Unde ut huic imperfectioni aliquod remedium esset, invenitur alius modus perfectionis in rebus creatis,
secundum quod perfectio quae est propria unius rei, in altera re invenitur; et haec est perfectio cognoscentis in
quantum est cognoscens, quia secundum hoc a cognoscente aliquid cognoscitur quod ipsum cognitum est aliquo
modo apud cognoscentem; et ideo in III de anima dicitur, anima esse quodammodo omnia, quia nata est omnia
cognoscere.
Et secundum hunc modum possibile est ut in una re totius universi perfectio existat.
Unde haec est ultima perfectio ad quam anima potest pervenire, secundum Philosophos, ut in ea describatur totus
ordo universi, et causarum eius; in quo etiam finem ultimum hominis posuerunt, quod secundum nos, erit in
visione Dei, quia secundum Gregorium, quid est quod non videant qui videntem omnia vident? perfectio autem
unius rei in altero esse non potest secundum determinatum esse quod habebat in re illa; et ideo ad hoc quod nata
sit esse in re altera, oportet eam considerari absque his quae nata sunt eam determinare.
Et quia formae et perfectiones rerum per materiam determinantur, inde est quod secundum hoc aliqua res est
cognoscibilis secundum quod a materia separatur. Unde oportet ut et illud in quo suscipitur talis rei perfectio, sit
immateriale; si enim esset materiale, perfectio recepta esset in eo secundum aliquod esse determinatum; et ita
non esset in eo secundum quod est cognoscibilis; scilicet ut, existens perfectio unius, est nata esse in altero.
Et ideo erraverunt antiqui Philosophi, qui posuerunt simile simili cognosci, volentes, per hoc, quod anima, quae
cognoscit omnia, ex omnibus materialiter constitueretur: ut terra terram cognosceret, aqua aquam, et sic de aliis.
Putaverunt enim quod perfectio rei cognitae in cognoscente esse debeat secundum quod habet esse determinatum
in propria natura.
Non autem ita recipitur forma rei cognitae in cognoscente; unde et Commentator dicit in III de anima, quod non
idem est modus receptionis quo formae recipiuntur in intellectu possibili et in materia prima; quia oportet in
intellectu cognoscente recipi aliquid immaterialiter. Et ideo videmus, quod secundum ordinem immaterialitatis in
rebus, secundum hoc in eis natura cognitionis invenitur: plantae enim, et alia quae infra sunt, nihil immaterialiter
possunt recipere; et ideo omni cognitione privantur, ut patet II de anima.
Sensus autem recipit quidem species sine materia, sed tamen cum conditionibus materialibus. Intellectus etiam a
conditionibus materialibus species depuratas recipit.
Similiter est etiam ordo in cognoscibilibus.
Res enim materiales, ut Commentator dicit, non sunt intelligibiles, nisi quia nos facimus eas intelligibiles: sunt
enim intelligibiles in potentia tantum; sed actu intelligibiles efficiuntur per lumen intellectus agentis, sicut et
colores actu visibiles per lumen solis. Sed res immateriales sunt intelligibiles per seipsas; unde magis sunt notae
secundum naturam, quamvis sint minus notae nobis.
Quia igitur Deus est in fine separationis a materia, cum ab omni potentialitate sit penitus immunis; relinquitur
quod ipse est maxime cognoscitivus, et maxime cognoscibilis; unde eius natura secundum hoc quod habet esse
realiter, secundum hoc competit ei ratio cognoscibilitatis. Et quia secundum hoc Deus est secundum quod natura
sua est sibi; secundum hoc etiam cognoscit secundum quod natura sua est sibi maxime cognoscitivo; unde

30

