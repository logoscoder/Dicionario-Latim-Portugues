Praeterea, Augustinus dicit in VIII super genes. Ad litteram: forte, inquam, sic cum eis loquebatur, scilicet,
primis parentibus, etsi non tanta participatione divinae sapientiae quantam capiunt Angeli, tamen pro humano
modulo quantumlibet minus, sed ipso genere visitationis et locutionis. Ex quo videtur posse accipi, quod homo
in statu innocentiae illo genere cognitionis Deum cognoscebat quo Angeli cognoscunt. Sed Angeli non
cognoscunt Deum per creaturas, ut patet per Augustinum, II super genes. Ad litt., et per dionysium cap. De divin.
Nom.. Ergo homo in statu innocentiae Deum per creaturas non cognoscebat.
AG7
Praeterea, anima hominis similior est Deo quam aliqua sensibilis creatura. Ergo quando anima hominis in sua
puritate erat, non tendebat ad Dei cognitionem per visibilem creaturam.
AG8
Praeterea, posita cognitione perfectiori, superfluit minus perfecta. Sed homo in statu innocentiae per praesentiam
contemplationis Deum cognoscebat, ut patet per auctoritatem inductam Hugonis de sancto victore.
Ergo Deum per creaturas non cognovit.
SC
Sed contra. Est quod Damascenus dicit II Lib., quod Adam in Paradiso corporali constitutus est, ubi per creaturas
suum creatorem consideraret.
CO
Responsio. Dicendum, quod ad evidentiam huius quaestionis sciendum est, quod secundum boetium in libro de
consolatione, natura a perfectis principium sumit.
Quod etiam in operibus divinis considerari potest.
In quolibet enim eius opere ea quae prima sunt, perfectionem habent.
Unde, cum in statu innocentiae constitueretur Adam ab ipso ut totius humani generis principium, non solum ut a
quo natura humana propagaretur in posteros, sed etiam qui in alios originalem iustitiam transfunderet, oportet
ponere hominem in statu innocentiae duplicem perfectionem habuisse: unam quidem naturalem, aliam autem
gratis a Deo concessam supra debitum naturalium principiorum.
Secundum autem naturalem perfectionem sibi competere non poterat ut Deum cognosceret nisi ex creaturis:
quod sic patet.
In nullo enim genere potentia passiva se extendit nisi ad illa ad quae se extendit potentia activa; et ideo dicit
Commentator, IX metaph., quod non est aliqua potentia passiva in natura cui non respondeat activa.
In natura autem humana duplex potentia ad intelligendum invenitur: una quasi passiva, quae est intellectus
possibilis; alia quasi activa, quae est intellectus agens; et ideo intellectus possibilis secundum naturalem viam
non est in potentia nisi ad illas formas quae per intellectum agentem actu intelligibiles fiunt.
Hae autem non sunt nisi formae sensibilium rerum, quae a phantasmatibus abstrahuntur.
Nam substantiae immateriales sunt intelligibiles per seipsas, non quia nos eas intelligibiles faciamus.
Et ideo intellectus possibilis noster non potest se extendere ad aliqua intelligibilia nisi per illas formas quas a
phantasmatibus abstrahit; et inde est quod nec Deum nec substantias alias immateriales cognoscere possumus
naturaliter nisi per res sensibiles.
Sed ex perfectione gratiae hoc habebat homo in statu innocentiae ut Deum cognosceret per inspirationem
internam ex irradiatione divinae sapientiae; per quem modum Deum cognoscebat non ex visibilibus creaturis,
sed ex quadam spirituali similitudine suae menti impressa.
Ita igitur in homine duplex Dei cognitio erat: una qua cognoscebat Deum conformiter Angelis per inspirationem
internam; alia qua cognoscebat Deum conformiter nobis per sensibiles creaturas.
Differebat tamen haec eius secunda cognitio a cognitione nostra, sicut differt inquisitio habentis habitum
scientiae, qui ex notis considerat ea quae ante noverat, ab inquisitione addiscentis qui ex notis ad ignota nititur
pervenire.
Nos enim aliter Deum notum habere non possumus, nisi ex creaturis ad eius notitiam veniamus. Adam vero
Deum aliter sibi notum, scilicet per illustrationem internam, ex creaturis considerabat.
RA1
Ad primum igitur dicendum, quod illa cognitio collativa qua ex notis in ignota devenimus, imperfectionem
habet, cum per eam aliquid quasi ignoratum quaeratur. Talis autem non fuit illa collativa cognitio qua homo in
statu innocentiae utebatur. Nihil tamen prohibet dicere, quin etiam aliquid imperfectum homini in illo statu
competebat, non quidem quantum ad id quod debetur suae naturae, sed per comparationem ad naturam
digniorem: non enim fuit tantae perfectionis humana natura in sua conditione, quanta angelica vel divina.
RA2
Ad secundum dicendum, quod hoc quod Isidorus dicit, causa est quare homo necesse habebat ex creaturis
cognitionem Dei, quasi ignoti, accipere; et hoc homo in statu innocentiae non indigebat, ut dictum est, in corp.
Art..
RA3
Ad tertium dicendum, quod praeter illam contemplationem cognitionis, habebat aliam Dei notitiam qua eum ex
creaturis cognoscebat, ut dictum est.
380

