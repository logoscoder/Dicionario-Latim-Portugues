Sed in statu innocentiae homo nullum defectum pati poterat in corpore. Ergo multo minus deceptionem, quae est
animae defectus.
SC3
Praeterea, in statu innocentiae nihil poterat esse contra hominis voluntatem, quia sic potuisset ei inesse dolor.
Sed decipi est omnibus contrarium voluntati, secundum Augustinum, etiam his qui decipere volunt. Ergo in statu
innocentiae homo decipi non poterat.
SC4
Praeterea, omnis error vel est culpa, vel poena: quorum neutrum in statu innocentiae esse poterat. Ergo nec error.
SC5
Praeterea, quando id quod est superius in anima, dominatur inferiori, non potest esse error; quia per id quod est
superius in anima, scilicet synderesim, et intellectum principiorum, tota cognitio hominis rectificatur.
Sed in statu innocentiae id quod est inferius in homine, erat omnino superiori subditum.
Ergo non poterat esse tunc deceptio.
SC6
Praeterea, secundum Augustinum: posse credere natura est hominum, credere vero gratia fidelium. Ergo eadem
ratione posse decipi est naturae, decipi autem vitii.
Sed in statu innocentiae non erat vitium.
Ergo nec tunc poterat esse deceptio.
SC7
Praeterea, sicut dicit Damascenus in libro II, homo in statu innocentiae dulcissimo fructu contemplationis
lasciviens, hac, scilicet contemplatione, nutritus est. Sed cum homo convertitur ad divina, non decipitur.
Ergo Adam in statu illo decipi non poterat.
SC8
Praeterea, Hieronymus dicit: quidquid mali patimur, peccata nostra meruerunt. Sed deceptio est malum. Ergo
ante peccatum esse non potuit.
CO
Responsio. Dicendum, quod circa hoc est duplex opinio.
Quidam enim dicunt, quod cum Adam non habuerit simpliciter omnium rerum scientiam, sed quaedam
cognoverit, et quaedam ignoraverit: in his quorum notitiam habebat, nullo modo decipi poterat, ut in his quae
naturaliter cognoscuntur, et in his quae sibi divinitus revelabantur; in aliis autem quorum scientiam non habebat,
sicut sunt cogitationes cordium, futura contingentia, et singularia a sensu absentia, poterat quidem falsam
aestimationem habere, leviter in huiusmodi aliquod falsum opinando, non autem ita quod praecise assensum
praeberet. Et ideo dicunt, quod in eum error cadere non poterat, nec iterum falsa pro veris approbaret, quia in his
designatur praecisus assensus ad id quod est falsum.
Alii vero hoc dictum improbare nituntur, ex hoc quod Augustinus, omnem falsam aestimationem errorem
nominat, et dicit etiam omnem errorem malum esse, in magnis quidem magnum, in parvis autem parvum.
Sed in hoc non est multum insistendum: quia cum de rebus agitur, debet quaestio nominum intermitti. Unde
dico, quod non solum non potuit in statu innocentiae error esse, sed nec etiam qualiscumque falsa opinio; quod
sic patet.
Quamvis enim in statu innocentiae potuerit esse alicuius boni carentia, nullatenus tamen esse poterat aliqua
corruptio boni.
Bonum autem ipsius intellectus est cognitio veritatis; et ideo habitus illi quibus intellectus perficitur ad
cognoscendum verum, virtutes dicuntur, ut dicitur VI ethic., utpote intellectus actum bonum reddentes.
Falsitas autem non solum est carentia veritatis, sed ipsius corruptio. Non enim sic se habet ad veritatem ille qui
omnino caret veritatis cognitione, in quo est carentia veritatis, quamvis contrarium non opinetur, et ille qui habet
falsam opinionem, cuius aestimatio corrupta est per falsitatem. Unde sicut verum est bonum intellectus, ita
falsum est malum ipsius, propter quod habitus opinativus non est virtus intellectualis, quia eo contingit falsum
dicere, ut dicitur VI ethic..
Nullus autem actus virtutis malus esse potest, ac si ipsa opinio falsa, sit quidam malus actus intellectus.
Unde cum in statu innocentiae non fuerit aliqua corruptio vel aliquod malum, non potuit esse in statu innocentiae
aliqua falsa opinio.
Dicit etiam Commentator in III de anima, quod falsa opinio ita se habet in cognoscibilibus, sicut monstrum in
natura corporali. Est enim falsa opinio proveniens praeter intentionem ipsorum principiorum primorum, quae
sunt quasi virtutes seminales cognitionis, sicut et monstra eveniunt praeter intentionem virtutis naturalis agentis;
et hoc ideo quia omne malum est praeter intentionem, ut dicit dionysius, IV cap. De divinis nomin..
Unde, sicut in conceptione humani corporis in statu innocentiae nulla monstruositas accidisset, ita etiam in
intellectu eius nulla falsitas esse posset.
Quod item patet ex hoc quod semper contingit inordinatio quando aliquid movetur a non proprio motivo; sicut si
voluntas moveatur a delectabili sensus, cum debeat moveri tantummodo ab honesto.

391

