Praeterea, quod pluribus commune est, non inest alicui eorum ratione alicuius quod sit sibi proprium. Sed
producere actum meritorium est commune omni virtuti. Ergo nulli convenit, secundum quod est ei proprium; et
ita nec caritati. Convenit ergo ei secundum aliquid commune sibi et omnibus virtutibus.
Sed actus meritorius est a gratia. Ergo gratia dicit aliquid commune caritati et aliis virtutibus.
Sed non commune per praedicationem, ut videtur: quia sic essent tot gratiae quot sunt virtutes. Ergo est
commune per modum causae: et sic gratia est aliud per essentiam a caritate.
SC6
Praeterea, caritas perficit animam in ordine ad obiectum diligibile. Sed gratia non importat respectum ad aliquod
obiectum, quia nec ad actum; sed ad quoddam esse, scilicet esse gratum Deo. Ergo gratia non est caritas.
CO
Respondeo. Dicendum, quod quidam dicunt, quod gratia est idem per essentiam quod virtus secundum rem;
differt autem secundum rationem, ut virtus dicatur secundum quod perficit hominem, et eius actum Deo
acceptum reddit: et inter alias virtutes praecipue caritas est gratia secundum eos.
Alii vero dicunt e contrario, quod caritas et gratia per essentiam differunt, nec aliqua virtus est gratia per
essentiam: et haec opinio rationabilior videtur.
Cum enim diversarum naturarum diversi sint fines, ad consecutionem alicuius finis in rebus naturalibus tria
praeexiguntur: scilicet natura proportionata ad finem illum; et inclinatio ad finem illum, quae est naturalis
appetitus finis; et motus in finem. Sicut patet quod in terra est natura quaedam, per quam sibi competit esse in
medio; et hanc naturam sequitur inclinatio in locum medium, secundum quam appetit naturaliter talem locum,
cum extra ipsum per violentiam detinetur; et ideo, nullo prohibente, semper Deorsum movetur.
Homo autem secundum naturam suam proportionatus est ad quemdam finem, cuius habet naturalem appetitum;
et secundum naturales vires operari potest ad consecutionem illius finis: qui finis est aliqua contemplatio
divinorum, qualis est homini possibilis secundum facultatem naturae, in qua Philosophi ultimam hominis
felicitatem posuerunt.
Sed est aliquis finis ad quem homo a Deo praeparatur, naturae humanae proportionem excedens, scilicet vita
aeterna, quae consistit in visione Dei per essentiam, quae excedit proportionem cuiuslibet naturae creatae, soli
Deo connaturalis existens.
Unde oportet quod homini detur aliquid, non solum per quod operetur ad finem, vel per quod inclinetur eius
appetitus in finem illum, sed per quod ipsa natura hominis elevetur ad quamdam dignitatem, secundum quam
talis finis sit ei competens: et ad hoc datur gratia; ad inclinandum autem affectum in hunc finem datur caritas; ad
exequendum autem opera quibus praedictus finis acquiritur, dantur aliae virtutes.
Et ideo, sicut in rebus naturalibus est aliud natura ipsa quam inclinatio naturae, et eius motus vel operatio; ita et
in gratuitis est aliud gratia a caritate, et a ceteris virtutibus.
Et quod haec comparatio sit recte accepta, patet per dionysium in cap. II cael. Hier.; ubi dicit, quod non potest
aliquis habere spiritualem operationem, nisi prius esse spirituale accipiat; sicut nec operationem alicuius naturae,
nisi prius habeat esse in natura illa.
RA1
Ad primum ergo dicendum, quod Deus diligit diligentes se; non tamen ita quod dilectio se diligentium sit ratio
quare ipse diligat; sed potius e converso.
RA2
Ad secundum dicendum, quod fides dicitur esse gratia praeveniens, in quantum in motu fidei primo apparet
gratiae praevenientis effectus.
RA3
Ad tertium dicendum, quod tota trinitas in nobis habitat per gratiam; sed specialiter alicui personae appropriari
potest inhabitatio per aliquod aliud speciale donum, quod habet similitudinem cum ipsa persona, ratione cuius
persona mitti dicitur.
RA4
Ad quartum dicendum, quod caritas non sufficeret ad merendum bonum aeternum, nisi praesupposita idoneitate
merentis, quae est per gratiam; aliter enim dilectio nostra non esset tanto praemio condigna.
RA5
Ad quintum dicendum, quod non est inconveniens, aliquid esse prius secundum rem, quod tamen posterius est de
ratione alicuius hominis; sicuti prius est causa sanitatis quam ipsa sanitas in sanitatis subiecto; et tamen sanum
per prius significat habentem sanitatem quam sanitatis causam.
Similiter, quamvis prius sit divina dilectio qua Deus nos diligit, dilectione qua nos eum diligimus; tamen de
ratione caritatis per prius est quod Deum faciat nobis carum quam quod nos Deo caros faciat: primum enim
pertinet ad dilectionem in quantum est dilectio, non autem secundum.
RA6
Ad sextum dicendum, quod hoc quod caritas sola distinguat inter filios perditionis et regni, convenit ei in
quantum non potest esse informis, sicut aliae virtutes: unde per hoc non excluditur gratia, qua ipsa caritas
formatur.
574

