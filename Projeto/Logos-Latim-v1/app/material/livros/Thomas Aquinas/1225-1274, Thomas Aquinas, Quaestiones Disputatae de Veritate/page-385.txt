RA9
Ad nonum dicendum, quod ratio illa procedit quando illa potentia totaliter perficitur per unam perfectionem,
sicut forma substantialis perficit materiam, et color potentiam superficiei. Sed unus habitus scientiae non
complet potentiam intellectus quantum ad omnia intelligibilia; et ideo non est simile.
RA10
Ad decimum dicendum, quod Adam habuit cognitionem omnium naturarum non in verbo, sed in propria natura,
et in sua intelligentia.
Qui quidem duplex modus cognoscendi non distinguitur penes species rerum prout eis aliquid cognoscitur, sed
prout ipsae sunt quae cognoscuntur: quia etiam quando intellectus cognoscit res in propria natura, non cognoscit
eas nisi per species earum quas penes se habet.
Quando igitur per species quas penes se habet, ducitur intellectus in ipsas res quae sunt extra animam, tunc
dicitur cognoscere res in propria natura. Quando autem intellectus sistit in ipsis speciebus, considerans naturam
et dispositionem ipsarum specierum, tunc dicitur cognoscere res in sua intelligentia, utpote cum intelligit se
intelligere, et modum quo intelligit.
Quod igitur dicit quod res nondum omnes erant in propria natura, et ita in propria natura cognosci non poterant,
non sequitur. Cognoscere enim rem in propria natura dupliciter dicitur.
Uno modo per modum enuntiationis: dum scilicet cognoscitur res esse in propria natura: quod non potest esse
nisi quando in propria natura est. Et sic Adam non cognovit omnes creaturas in propria natura, quia nondum
erant omnes creaturae in propria natura: nisi dicamus, quod non erant in propria natura perfecte, sed imperfecte:
quia omnia quae postmodum producta sunt in operibus sex dierum, praecesserunt secundum aliquem modum, ut
patet per Augustinum super genes. Ad litteram.
Alio modo dicitur aliquis cognoscere rem in propria natura per modum definitionis: dum scilicet cognoscit
aliquis quid sit propria natura alicuius rei. Et sic etiam res non existens potest in propria natura cognosci; ut si
omnes leones essent mortui, possem scire quid est leo. Et sic etiam res tunc non existentes Adam in propria
natura cognoscere poterat.
Similiter etiam nihil prohibet quod omnes creaturae per suas similitudines in eius intelligentia essent, quamvis
non omnes sensu comprehenderit; quia, etsi non sit contra dignitatem primi status ut superior potentia ab
inferiori accipiat, erat tamen contra perfectionem quae primo homini debebatur, ut conderetur sine plenitudine
scientiae, solummodo ex sensibus scientiam accepturus.
RA11
Ad undecimum dicendum, quod Adam in cognitione proficere potuit dupliciter.
Uno modo quantum ad ea quae nescivit, ad quae scilicet naturalis ratio se extendere non potest: in quibus potuit
proficere partim ex revelatione divina, sicut in cognitione divinorum mysteriorum; partim ex sensuum
experimento, sicut in futurorum cognitione, quae cum adimplebantur, sibi nota fieri potuissent, cum prius
fuissent ignota.
Alio modo etiam quantum ad ea quae sciebat: ut scilicet id quod sciebat tantummodo per scientiam mentis,
postmodum posset cognoscere etiam per experientiam sensus.
RA12
Ad duodecimum dicendum, quod verba illa Augustini non sunt sic intelligenda ut intelligatur Adam ex naturae
operibus oportuisse virtutem naturae cognoscere; sed quia naturam, quam interius mente cognoscebat operari,
experiebatur secundum id quod in eius notitia praeexistebat; et hoc ei erat delectabile.
RA13
Ad decimumtertium dicendum, quod Angeli non purgantur a nescientia rerum naturalium, sed a nescientia
divinorum mysteriorum; quae etiam nescientia in Adam fuit, ut dictum est. Et ad haec etiam ipse illuminatione
angelica indiguit.
RA14
Ad decimumquartum dicendum, quod etiam abscondita cordium sunt de illis ad quae cognoscenda ratio naturalis
non se potest extendere; unde simile iudicium est de his et cognitione futurorum contingentium.
RC1
Ad primum vero quod in contrarium obicitur dicendum, quod Adam bona voluntate velle non poterat nisi quod
ordinate volebat; hoc est ut hoc quod vellet, suo tempore appeteret habere, nec vellet id quod sibi non
competebat.
RC2
Ad secundum dicendum, quod Adam, quantum ad corpus, habuit perfectionem naturalem, non autem
supernaturalem, quae est perfectio gloriae; unde non sequitur quod secundum animam habuerit perfectionem
cognitionis nisi naturalis.
RC3
Ad tertium dicendum, quod praecognitio futurorum est quidem perfectio naturae humanae, quia ea perficitur
etiam post lapsum: non autem ita quod sit homini naturalis; unde non oportuit quod talem perfectionem Adam
haberet. Soli enim Christo competit ut omnia ipsi sint collata quae alii sancti per gratiam habuerunt, eo quod ipse
385

