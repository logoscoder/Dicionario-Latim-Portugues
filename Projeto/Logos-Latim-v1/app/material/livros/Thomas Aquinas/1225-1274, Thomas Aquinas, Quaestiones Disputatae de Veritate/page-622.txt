meritis praecedentibus collatum est; ad quod non requiritur gratia habitualis, sicut ad fruitionem, quae in
operatione consistit; nam habitus non est principium essendi, sed operandi.
RA
Et per hoc patet solutio ad obiecta.
|a3 Articulus 3
TTA
Tertio quaeritur utrum gratia Christi sit infinita.
TTB
Et videtur quod sic.
AG1
Omne enim finitum est mensuratum. Sed gratia Christi non est mensurata, quia spiritus datus est Christo non ad
mensuram, ut dicitur Ioan. III, 34. Ergo gratia Christi est infinita.
AG2
Praeterea, quolibet finito Deus potest quodlibet maius facere. Sed Deus non potuisset maiorem gratiam dare
Christo, ut magister dicit, III Lib., dist. 13. Ergo gratia Christi est infinita.
AG3
Sed dicendum, quod hoc non dicitur pro tanto quod Deus non posset maiorem gratiam facere, sed quia anima
Christi non poterat maiorem recipere; erat enim tota capacitas eius gratia repleta. Sed contra: Augustinus dicit in
Lib. De natura boni, quod bonum consistit in modo, specie et ordine; et ubi haec tria magna sunt, ibi magnum
bonum est; ubi parva, parvum.
Ergo secundum hoc quod crescit creatura aliqua in bonitate, secundum hoc et modus eius crescit, et per
consequens eius capacitatis mensura ampliatur; nam modus mensuram sequitur, ut Augustinus dicit III super
Genesim ad litteram. Et ita, quanto plus augetur gratia, tanto plus augetur capacitas in anima Christi.
AG4
Praeterea, Anselmus in Lib. Cur Deus homo, probat quod oportuit Deum incarnari, quia satisfactio pro natura
humana non poterat fieri nisi per meritum infinitum, quod non potest esse hominis puri. Ex quo patet quod
meritum hominis Christi fuit infinitum. Sed causa meriti est gratia. Ergo gratia Christi est infinita, quia a causa
finita non potest egredi effectus infinitus.
AG5
Praeterea, caritas viatoris in infinitum augeri potest, quia quantumcumque homo in hac vita proficiat, semper
potest in amplius proficere. Si ergo gratia Christi esset finita, gratia alterius hominis posset tantum crescere, quod
esset maior gratia Christi: et sic ille esset melior Christo; quod est inconveniens.
AG6
Praeterea, aut capacitas animae Christi est finita, aut infinita. Si infinita, et tota sua capacitas plena est; ergo
habet gratiam infinitam; si autem sit finita, quolibet autem finito potest Deus quodlibet maius facere: ergo potest
facere maiorem capacitatem quam habeat anima Christi, et sic potest facere meliorem Christum: quod est
absurdum.
AG7
Sed dicendum, quod Deus posset facere maiorem capacitatem quantum in se est, sed creatura non posset
maiorem recipere. Sed contra: optima creatura distat a Deo in infinitum.
Ergo sunt infiniti gradus medii inter Deum et creaturam optimam; et sic qualibet bonitate vel capacitate creata
potest Deus facere meliorem.
AG8
Praeterea, nullum finitum potest super infinita. Sed gratia Christi poterat super infinita: poterat enim super
salutem infinitorum hominum, et super abolitionem infinitorum peccatorum. Ergo gratia Christi erat infinita.
SC1
Sed contra. Nullum creatum est infinitum; alias creatura creatori adaequaretur. Sed gratia Christi erat quid
creatum. Ergo finita.
SC2
Praeterea, Sap. XI, 21, dicitur: omnia in pondere, numero et mensura disposuisti.
Sed nullum infinitum habet pondus et mensuram determinatam. Ergo omnia quae sunt facta a Deo, ita sunt
finita; et ita gratia non est infinita.
CO
Respondeo. Dicendum, quod quaestio introducitur occasione illorum verborum quae habentur ioann. III, 34: non
ad mensuram dat Deus spiritum; et ideo horum verborum intellectum accipere oportet, ad veritatem praesentis
quaestionis considerandam.
Potest autem in primis occurrere talis intellectus verborum dictorum, ut dicatur spiritus non ad mensuram Christo
datus, quia spiritus sanctus, qui in se est infinitus, Christum replevit per gratiam.
Sed iste intellectus non est secundum intentionem litterae.
622

