Summum autem bonum, solus Deus est. Ergo omnia desiderant Deum. Sed non potest desiderari quod non
cognoscitur. Ergo communis omnium conceptio est Deum esse; ergo non potest cogitari non esse.
AG6
Praeterea, veritas prima praecellit omnem veritatem creatam. Sed aliqua veritas creata est adeo evidens quod non
potest cogitari non esse, sicut veritas huius propositionis quod affirmatio et negatio non sunt simul vera. Ergo
multo minus potest cogitari veritatem increatam non esse, quae Deus est.
AG7
Praeterea, verius esse habet Deus quam anima humana. Sed anima non potest se cogitare non esse. Ergo multo
minus potest cogitare Deum non esse.
AG8
Praeterea, omne quod est, prius fuit verum esse futurum. Sed veritas est. Ergo prius fuit verum eam futuram. Non
autem nisi veritate. Ergo non potest cogitari quin semper veritas fuerit. Deus autem est veritas.
Ergo non potest cogitari Deum non esse vel non semper fuisse.
AG9
Sed dicebat, quod in processu huius argumenti est fallacia, secundum quid et simpliciter; quia veritatem futuram
esse antequam esset, non dicit aliquid verum simpliciter, sed tantum secundum quid; et sic non potest concludi
simpliciter veritatem esse. Sed contra, omne verum secundum quid reducitur ad aliquod verum simpliciter, sicut
omne imperfectum ad aliquod perfectum. Si ergo veritatem futuram esse, erat verum secundum quid, oportebat
aliquid esse verum simpliciter; et sic simpliciter erat verum, dicere veritatem esse.
AG10
Praeterea, nomen Dei proprium est qui est, ut patet Exod. III, 14. Sed non potest cogitari ens non esse. Ergo nec
cogitari potest Deum non esse.
SC1
Sed contra. Est quod dicitur in psalm.
XIII, 1: dixit insipiens in corde suo: non est Deus.
SC2
Sed dicebat, quod Deum esse, in habitu mentis est per se notum, sed actu potest cogitari non esse. Sed contra, de
his quae naturali habitu cognoscuntur, non potest contrarium aestimari secundum interiorem rationem, sicut sunt
prima principia demonstrationis.
Si ergo contrarium huius quod est Deum esse, potest aestimari in actu, Deum esse, non erit per se notum in
habitu.
SC3
Praeterea, illa quae sunt per se nota, cognoscuntur sine aliqua deductione a causatis in causas; statim enim
cognitis terminis cognoscuntur, ut dicitur I posteriorum.
Sed Deum esse non cognoscimus nisi inspiciendo effectum eius; Rom., I, 20: invisibilia Dei per ea quae facta
sunt etc.; ergo Deum esse, non est per se notum.
SC4
Praeterea, non potest de aliquo sciri ipsum esse, nisi quid ipsum sit cognoscatur.
Sed de Deo in praesenti statu scire non possumus quid est. Ergo eum esse non est nobis notum; nedum sit per se
notum.
SC5
Praeterea, Deum esse est articulus fidei.
Sed articulus est quod fides suggerit, et ratio contradicit. Ea autem quibus ratio contradicit, non sunt per se nota.
Ergo Deum esse non est per se notum.
SC6
Praeterea, nihil est homini certius sua fide, ut Augustinus dicit. Sed de his quae sunt fidei, dubitatio potest nobis
oriri, ergo et de quibuslibet aliis; et sic cogitari potest Deum non esse.
SC7
Praeterea, cognitio Dei ad sapientiam pertinet. Sed non omnes habent sapientiam.
Ergo non omnibus notum est Deum esse, ergo non est per se notum.
SC8
Praeterea, Augustinus dicit in Lib. De trinitate, quod summum bonum nonnisi purgatissimis mentibus cernitur.
Sed non omnes habent purgatissimas mentes. Ergo non omnes cognoscunt summum bonum, scilicet Deum esse.
SC9
Praeterea, inter quaecumque distinguit ratio, unum eorum potest sine altero cogitari; sicut etiam cogitare
possumus Deum, sine hoc quod cogitemus eum esse bonum, ut patet per boetium in libro de hebdom..
Sed in Deo differt essentia et esse ratione.
Ergo potest cogitari eius essentia sine hoc quod cogitetur esse, et sic ut prius.
SC10

242

