individuationis principium, sed secundum quod consideratur materia in singulari, quae est materia signata sub
determinatis dimensionibus existens: ex hac enim forma individuatur.
Unde Philosophus dicit in VII metaph., quod hominis partes sunt forma et materia ut universaliter, socratis vero
forma haec et haec materia.
Unde patet quod mens nostra directe singulare cognoscere non potest; sed directe cognoscitur a nobis singulare
per virtutes sensitivas, quae recipiunt formas a rebus in organo corporali: et sic recipiunt eas sub determinatis
dimensionibus, et secundum quod ducunt in cognitionem materiae singularis.
Sicut enim forma universalis ducit in cognitionem materiae universalis, ita forma individualis ducit in
cognitionem materiae signatae, quae est individuationis principium. Sed tamen mens per accidens singularibus se
immiscet, inquantum continuatur viribus sensitivis, quae circa particularia versantur.
Quae quidem continuatio est dupliciter.
Uno modo inquantum motus sensitivae partis terminatur ad mentem, sicut accidit in motu qui est a rebus ad
animam. Et sic mens singulare cognoscit per quamdam reflexionem, prout scilicet mens cognoscendo obiectum
suum, quod est aliqua natura universalis, redit in cognitionem sui actus, et ulterius in speciem quae est sui actus
principium, et ulterius in phantasma a quo species est abstracta; et sic aliquam cognitionem de singulari accipit.
Alio modo secundum quod motus qui est ab anima ad res, incipit a mente, et procedit in partem sensitivam, prout
mens regit inferiores vires. Et sic singularibus se immiscet mediante ratione particulari, quae est potentia
quaedam sensitivae partis componens et dividens intentiones individuales quae alio nomine dicitur cogitativa, et
habet determinatum organum in corpore, scilicet mediam cellulam capitis. Universalem enim sententiam quam
mens habet de operabilibus, non est possibile applicari ad particularem actum nisi per aliquam potentiam
mediam apprehendentem singulare, ut sic fiat quidam syllogismus, cuius maior sit universalis, quae est sententia
mentis; minor autem singularis, quae est apprehensio particularis rationis; conclusio vero electio singularis
operis, ut patet per id quod habetur III de anima.
Mens vero Angeli, quia cognoscit res materiales per formas quae respiciunt immediate materiam sicut et
formam, non solum cognoscit materiam in universali directa inspectione, sed etiam in singulari; et similiter etiam
mens divina.
RA1
Ad primum ergo dicendum, quod cognitio qua cognoscitur materia secundum analogiam quam habet ad formam,
sufficit ad cognitionem rei naturalis, non autem ad cognitionem singularis, ut ex dictis patet.
RA2
Ad secundum dicendum, quod dispositio sapientis de singularibus non fit per mentem nisi mediante VI
cogitativa, cuius est intentiones particulares cognoscere, ut ex dictis patet.
RA3
Ad tertium dicendum, quod secundum hoc intellectus potest ex universali et singulari propositionem componere,
quod singulare per reflexionem quamdam cognoscit, ut dictum est.
RA4
Ad quartum dicendum, quod intellectus sive ratio cognoscit in universali finem ad quem ordinat actum
concupiscibilis et actum irascibilis imperando eos. Hanc autem cognitionem universalem mediante VI cogitativa
ad singularia applicat, ut dictum est.
RA5
Ad quintum dicendum, quod illud quod potest virtus inferior, potest etiam superior, non tamen semper eodem
modo, sed quandoque alio altiori. Et sic intellectus cognoscere potest ea quae cognoscit sensus, altiori tamen
modo quam sensus: sensus enim cognoscit ea quantum ad dispositiones materiales et accidentia exteriora, sed
intellectus penetrat ad intimam naturam speciei, quae est in ipsis individuis.
RA6
Ad sextum dicendum, quod cognitio mentis angelicae est universalior quam cognitio mentis humanae, quia ad
plura se extendit paucioribus mediis utens: est tamen efficacior ad singularia cognoscenda quam mens humana,
ut ex dictis patet.
|a6 Articulus 6
TTA
Sexto quaeritur utrum mens humana cognitionem accipiat a sensibilibus.
TTB
Et videtur quod non.
AG1
Eorum enim quae non communicant in materia, non potest esse actio et passio, ut per boetium in Lib. De duabus
naturis patet et per Philosophum in libro de generatione.
Sed mens nostra non communicat in materia cum rebus sensibilibus. Ergo non possunt sensibilia agere in
mentem nostram, ut ex eis menti nostrae aliqua cognitio imprimatur.
AG2
220

