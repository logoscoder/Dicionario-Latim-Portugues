Praeterea, creatura dicitur habere vestigium trinitatis, secundum quod est una, vera et bona; et sic bonum pertinet
ad vestigium.
Sed vestigium et partes eius sunt aliquid creatum.
Ergo creatura est bona bonitate creata.
SC6
Praeterea, bonitas prima est simplicissima.
Ergo nec est in se composita, nec alii componibilis; et ita non potest esse alicuius forma, cum forma veniat in
compositionem eius cuius est forma. Sed bonitas qua aliqua dicuntur esse bona, est forma quaedam, cum omne
esse sit a forma. Ergo creaturae non sunt bonae bonitate prima formaliter.
CO
Responsio. Dicendum, quod circa hanc quaestionem diversimode aliqui posuerunt.
Quidam enim, frivolis rationibus ducti, adeo desipuerunt quod ponerent Deum esse de substantia cuiuslibet rei.
Quorum quidam posuerunt eum esse idem quod materia prima, ut David de dinando.
Quidam vero posuerunt ipsum esse formam cuiuslibet rei. Cuius quidem erroris statim falsitas aperitur.
Hoc enim Deum omnes de Deo loquentes intelligunt, quod est omnium principium effectivum, cum oporteat
omnia entia ab uno primo ente effluere. Causa autem efficiens, secundum doctrinam Philosophi, in II phys., cum
causa materiali non coincidit in idem, cum habeant contrarias rationes.
Unumquodque enim est agens secundum quod est actu; materiae vero ratio est esse in potentia; efficiens vero et
forma effecti sunt idem specie, in quantum omne agens agit sibi simile, sed non idem numero, quia non potest
esse idem faciens et factum.
Ex quo patet, quod ipsa divina essentia neque est materia alicuius rei, neque forma, ut ea possit creatura dici
formaliter bona, sicut forma coniuncta; sed quaelibet forma est Dei quaedam similitudo.
Et ideo Platonici dixerunt, quod omnia sunt bona formaliter bonitate prima non sicut forma coniuncta, sed sicut
forma separata.
Ad cuius intellectum sciendum est, quod Plato ea quae possunt separari secundum intellectum, ponebat etiam
secundum esse separata; et ideo, sicut homo potest intelligi praeter socratem et Platonem, ita ponebat hominem
esse praeter socratem et Platonem, quem dicebat per se hominem, et ideam hominis, cuius participatione socrates
et Plato homines dicebantur.
Sicut autem inveniebat hominem communem socrati et Platoni, et omnibus huiusmodi; ita etiam inveniebat
bonum esse commune omnibus bonis, et posse intelligi bonum non intelligendo hoc vel illud bonum; unde et
ponebat bonum esse separatum praeter omnia bona particularia: et hoc ponebat esse per se bonum, sive ideam
boni, cuius participatione omnia bona dicerentur; ut patet per Philosophum in I ethic..
Sed hoc differebat inter ideam boni et ideam hominis: quod idea hominis non se extendebat ad omnia; idea
autem boni se extendit ad omnia etiam ad ideas. Nam etiam ipsa idea boni est quoddam particulare bonum. Et
ideo oportebat dicere, quod ipsum per se bonum esset universale omnium rerum principium, quod Deus est.
Unde sequitur secundum hanc opinionem, quod omnia denominentur bona ipsa bonitate prima, quae Deus est,
sicut socrates et Plato secundum Platonem dicebantur homines participatione hominis separati, non per
humanitatem eis inhaerentem.
Et hanc opinionem aliquo modo Porretani secuti sunt. Dicebant enim, quod de creatura praedicamus bonum
simpliciter, ut cum dicitur: homo est bonus; et bonum aliquo addito, ut cum dicimus: socrates est bonus homo.
Dicebant igitur, quod creatura dicitur bona simpliciter non aliqua bonitate inhaerente, sed bonitate prima, quasi
ipsa bonitas absoluta et communis esset bonitas divina; sed cum dicitur creatura bonum hoc vel illud,
denominatur a bonitate creata; quia particulares bonitates creatae, sunt sicut et ideae particulares secundum
Platonem.
Sed haec opinio a Philosopho improbatur multipliciter: tum ex hoc quod quidditates et formae rerum insunt ipsis
rebus particularibus, et non sunt ab eis separatae, ut probatur multipliciter in VII metaph.; tum etiam suppositis
ideis: quod specialiter ista positio non habeat locum in bono, quia bonum non univoce dicitur de bonis, et in
talibus non assignabatur una idea secundum Platonem, per quam viam procedit contra eum Philosophus in I
ethic..
Specialiter tamen quantum ad propositum pertinet, apparet falsitas praedictae positionis ex hoc quod omne agens
invenitur sibi simile agere; unde si prima bonitas sit effectiva omnium bonorum, oportet quod similitudinem
suam imprimat in rebus effectis; et sic unumquodque dicetur bonum sicut forma inhaerente per similitudinem
summi boni sibi inditam, et ulterius per bonitatem primam, sicut per exemplar et effectivum omnis bonitatis
creatae. Et quantum ad hoc opinio Platonis sustineri potest.
Sic igitur dicimus secundum communem opinionem, quod omnia sunt bona creata bonitate formaliter sicut
forma inhaerente, bonitate vero increata sicut forma exemplari.
RA1
Ad primum igitur dicendum, quod, sicut tactum est prius, pro tanto creaturae non essent bonae nisi bonitas
intelligeretur in Deo, quia bonitas creaturae exemplatur a divina bonitate; unde non sequitur quod creatura
dicatur bona bonitate increata nisi sicut forma exemplari.
425

