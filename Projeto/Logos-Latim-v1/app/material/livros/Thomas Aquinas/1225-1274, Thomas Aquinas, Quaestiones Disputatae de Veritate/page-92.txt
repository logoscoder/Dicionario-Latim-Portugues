SC4
Praeterea, filius, ex hoc quod est filius, perfecte repraesentat patrem, secundum id quod est ei intrinsecum. Sed
verbum ex suo nomine addit manifestationem; non potest autem esse alia manifestatio nisi sicut manifestatur
pater per creaturas, quae est quasi manifestatio ad exterius. Ergo verbum importat respectum ad creaturam.
SC5
Praeterea, dionysius dicit, VII cap.
De divin. Nomin., quod Deus laudatur ratio vel verbum, quia est sapientiae et rationis largitor; et sic patet quod
verbum de Deo dictum importat rationem causae. Sed causa dicitur ad effectum. Ergo verbum importat
respectum ad creaturas.
SC6
Praeterea, intellectus practicus refertur ad ea quae operata sunt per ipsum. Sed verbum divinum est verbum
intellectus practici, quia est operativum verbum, ut Damascenus dicit. Ergo verbum dicit respectum ad
CO
Responsio. Dicendum, quod quandocumque aliqua duo sic se habent ad invicem, quod unum dependet ad
alterum, sed non e converso; in eo quod dependet ab altero, est realis relatio; sed in eo ad quod dependet, non est
relatio nisi rationis tantum; prout, scilicet, non potest intelligi aliquid referri ad alterum quin cointelligatur etiam
respectus oppositus ex parte alterius, ut patet in scientia, quae dependet ad scibile, sed non e converso. Unde,
cum creaturae omnes a Deo dependeant, sed non e converso, in creaturis sunt relationes reales, quibus referuntur
ad Deum; sed in Deo sunt relationes oppositae secundum rationem tantum.
Et quia nomina sunt signa intellectuum, inde est quod aliqua nomina de Deo dicuntur, quae important respectum
ad creaturam, cum tamen ille respectus sit rationis tantum, ut dictum est. Relationes enim reales in Deo sunt illae
tantummodo quibus personae ab invicem distinguuntur.
In relativis autem invenimus quod quaedam nomina imponuntur ad significandum respectus ipsos, sicut hoc
nomen similitudo; quaedam vero ad significandum aliquid ad quod sequitur respectus, sicut hoc nomen scientia
imponitur ad significandum qualitatem quamdam quam sequitur quidam respectus. Et hanc diversitatem
invenimus in nominibus relativis de Deo dictis, et quae ab aeterno et quae ex tempore de Deo dicuntur.
Hoc enim nomen pater, quod ab aeterno de Deo dicitur, et similiter hoc nomen Dominus, quod dicitur de eo ex
tempore, imponuntur ad significandum ipsos respectus; sed hoc nomen creator, quod de Deo ex tempore dicitur,
imponitur ad significandum actionem divinam, quam consequitur respectus quidam; similiter etiam hoc nomen
verbum, imponitur ad significandum aliquid absolutum cum aliquo respectu adiuncto; est enim verbum idem
quod sapientia genita, ut Augustinus dicit.
Nec ob hoc impeditur quin verbum personaliter dicatur, quia, sicut pater personaliter dicitur, ita et Deus
generans, vel Deus genitus.
Contingit autem ut aliqua res absoluta ad plura habere possit respectum. Et inde est quod nomen illud quod
imponitur ad significandum aliquid absolutum ad quod sequitur aliquis respectus, potest ad plura relative dici,
secundum quod scientia dicitur, inquantum est scientia, relative ad scibile; sed inquantum est accidens quoddam
vel forma, refertur ad scientem. Ita etiam et hoc nomen verbum habet respectum et ad dicentem, et ad id quod
per verbum dicitur; ad quod quidem potest dici dupliciter.
Uno modo secundum convertentiam nominis; et sic verbum dicitur ad dictum. Alio modo ad rem cui convenit
ratio dicti.
Et quia pater principaliter dicit se, generando verbum suum, et ex consequenti dicit creaturas: ideo principaliter,
et quasi per se, verbum refertur ad patrem; sed ex consequenti, et quasi per accidens, refertur ad creaturam;
accidit enim verbo ut per ipsum creatura dicatur.
RA1
Ad primum dicendum, quod ratio illa tenet in illis quae important actualem respectum ad creaturam, non autem
in illis quae important respectum habitualem; et dicitur respectus habitualis qui non requirit creaturam simul esse
in actu; et tales sunt omnes respectus qui consequuntur actus animae, quia voluntas et intellectus potest esse
etiam de eo quod non est actu existens. Verbum autem importat processionem intellectus; et ideo ratio non
sequitur.
RA2
Ad secundum dicendum, quod verbum non dicitur relative ad creaturam secundum rem, quasi relatio ad
creaturam sit in Deo realiter, sed dicitur secundum dici. Nec est remotum quin dicatur in aliquo casu; possum
enim dicere quod est verbum creaturae, id est de creatura, non a creatura; in quo sensu Anselmus negat. Et
praeterea, si non referretur secundum aliquem casum, sufficeret quocumque modo referretur; ut puta si referatur
per praepositionem adiunctam casuali, ut dicatur quod verbum est ad creaturam, scilicet constituendam.
RA3
Ad tertium dicendum, quod ratio illa procedit de illis nominibus quae per se important respectum ad creaturam.
Hoc autem nomen non est huiusmodi, ut ex dictis, patet; et ideo ratio non sequitur.
RA4

92

