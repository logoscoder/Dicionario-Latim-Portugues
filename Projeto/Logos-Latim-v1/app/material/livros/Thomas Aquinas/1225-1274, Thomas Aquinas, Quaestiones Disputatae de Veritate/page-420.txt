Alio modo ex ipsa ratione eorum quae dicuntur esse unum realiter in Deo. Et sic bonum et ens sunt unum in Deo
realiter, quia de ratione boni est quod non differat secundum rem ab ente; et ideo ubicumque invenitur bonum et
ens, sunt idem secundum rem.
RA6
Ad sextum dicendum, quod sicut ens est quoddam essentiale, et quoddam accidentale; ita et bonum quoddam
accidentale, et quoddam essentiale; et eodem modo amittit aliquid bonitatem sicut esse substantiale vel
accidentale.
RA7
Ad septimum dicendum, quod ex habitudine praedicta contingit quod bonum secundum rationem dicatur ens
informare vel determinare.
Unde patet responsio ad octavum.
RA8
Ad nonum dicendum, quod isti rationi aliquid respondet in re, scilicet realis dependentia eius quod est ad finem
ad finem ipsum, sicut est et in aliis relationibus rationis.
RA9
Ad decimum dicendum, quod quamvis bonum dicat aliquam specialem habitudinem, scilicet finis, tamen ista
habitudo competit cuilibet enti, nec ponit aliquid secundum rem in ente; unde ratio non sequitur.
RA10
Ad undecimum dicendum, quod risibile quamvis convertatur cum homine, tamen addit aliquam naturam
extraneam super hominem, quae est praeter essentiam hominis; sic autem nihil potest addi super ens, ut dictum
est.
RC1
Primum vero quod in contrarium obiicitur, concedimus; quod bonum non addit secundum rem supra ens.
RC2
Secundum vero probat quod nec etiam secundum rationem; ideo ad secundum dicendum, quod dupliciter potest
intelligi aliquid sine altero.
Uno modo per modum enuntiandi, dum scilicet intelligitur unum esse sine altero; et hoc modo quidquid
intellectus potest intelligere sine altero, Deus potest facere. Sic autem ens non potest intelligi sine bono, ut
scilicet intellectus intelligat aliquid esse ens et non esse bonum.
Alio modo potest intelligi aliquid sine altero per modum definiendi, ut scilicet intelligatur unum, non cointellecto
altero; sicut animal intelligitur sine homine, et omnibus aliis speciebus: et sic ens potest intelligi sine bono. Nec
tamen sequitur quod Deus possit facere ens sine bono, quia hoc ipsum quod est facere, est producere aliquid in
esse.
|a2 Articulus 2
TTA
Secundo quaeritur utrum ens et bonum convertantur secundum supposita.
TTB
Et videtur quod non.
AG1
Opposita nata sunt circa idem fieri.
Bonum autem et malum sunt opposita. Cum igitur malum non sit natum in omnibus esse, quia, ut Avicenna dicit,
ultra orbem lunae non est malum; videtur quod nec bonum in omnibus entibus inveniatur; et ita bonum cum ente
non convertitur.
AG2
Praeterea, quaecumque ita se habent quod unum ad plura se extendit quam aliud, non sunt convertibilia ad
invicem. Sed, sicut in IV cap. De divin. Nomin. Dicit Commentator maximus, bonum extendit se ad plura quam
ens; extendit enim se ad non entia, quae per bonum vocantur in esse. Ergo bonum et ens non sunt convertibilia.
AG3
Praeterea, sicut Algazel dicit, bonum est perfectio cuius apprehensio est delectabilis.
Sed non omne ens habet perfectionem; materia enim prima non habet perfectionem aliquam.
Ergo non omne ens est bonum.
AG4
Praeterea, in mathematicis est ens; non autem ibi est bonum, ut patet per Philosophum in III metaph.. Ergo
bonum et ens non convertuntur.
AG5
Praeterea, in Lib. De causis dicitur, quod prima rerum creatarum est esse.
Sed secundum Philosophum in praedicamentis, prius est a quo non convertitur consequentia. Ergo ab ente non
convertitur consequentia ad bonum; et ita bonum et ens non convertuntur.
AG6
420

