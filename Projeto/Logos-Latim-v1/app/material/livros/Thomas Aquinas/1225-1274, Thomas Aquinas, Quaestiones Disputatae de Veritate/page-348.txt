cognoscuntur per quod quid est, quod erat proprium obiectum intellectus, sed per alium modum, scilicet per
quamdam coniecturam de rebus illis de quibus plena certitudo haberi non potest. Unde ad hoc alia potentia
requiritur.
Et quia haec potentia non potest reducere rationis inquisitionem usque ad suum terminum quasi ad quietem, sed
sistit in ipsa inquisitione quasi in motu, opinionem solummodo inducens de his quae inquirit; ideo quasi a
termino suae operationis haec potentia ratiocinativum vel opinativum nominatur.
Sed ratio superior et inferior distinguuntur penes ipsas naturas, et ideo non sunt diversae potentiae, sicut
scientificum et opinativum.
RA4
Ad quartum dicendum, quod obiecta scientifici et ratiocinativi sunt altera genere quantum ad proprium genus
cognoscibilis, cum secundum rationem diversam genere cognoscantur.
Sed res aeternae et temporales sunt diversae genere naturae; non autem quantum ad rationem cognoscibilis,
secundum quam oportet similitudinem attendi inter potentiam et obiectum.
RA5
Ad quintum dicendum, quod verum contemplabile et bonum operabile ad diversas potentias pertinent, scilicet ad
intellectum et voluntatem. Sed penes hoc non distinguitur ratio superior et inferior, cum utraque possit esse et
speculativa et activa, quamvis ratione diversorum, ut ex dictis patet, unde ratio non sequitur.
RA6
Ad sextum dicendum, quod id quod in se multa continet, nihil prohibet esse unum cum alio in se multa
continente, si eadem multa contineantur ab utroque: sicut hic acervus et haec congregatio lapidum sunt unum et
idem. Et per hunc modum ratio superior et inferior sunt una potentia, quamvis utraque plures potentias
quodammodo contineat; easdem enim utraque continet. Non autem dicuntur in ratione superiori esse plures
potentiae, quasi in plures potentias ipsa rationis potentia dividatur; sed secundum quod voluntas sub intellectu
comprehenditur: non quod sint una potentia, sed quia ex apprehensione intellectus voluntas movetur.
RA7
Ad septimum dicendum, quod etiam in parte sensitiva est aliqua potentia una, diversa officia habens; sicut
imaginatio, cuius officium est reservare ea quae sunt accepta a sensibus, et iterum intellectui repraesentare.
Tamen cum virtus, quanto est immaterialior, tanto ad plura se possit extendere, unam et eandem potentiam nihil
prohiberet in parte intellectiva habere diversa officia non autem in parte sensitiva.
RA8
Ad octavum dicendum, quod quamvis aeternum et temporale non reducantur in eadem principia proxima, tamen
cognitio aeterni et temporalis ad idem principium reducitur; cum secundum unam rationem immaterialitatis
utrumque ab intellectu apprehendatur.
RA9
Ad nonum dicendum, quod sicut ad naturam humanam pertinebat vir et mulier, inter quos erat carnale
coniugium, non autem serpens; ita ad naturam superioris rationis pertinet ratio inferior tanquam mulier, non
autem sensualitas tamquam serpens, ut dicit Augustinus, XII de Trin..
RA10
Ad decimum dicendum, quod cum peccare sit actus quidam, proprie loquendo, non est rationis neque superioris
neque inferioris, sed hominis secundum hanc vel illam. Nec est inconveniens, si una potentia ad diversa
comparatur, quin secundum unam habitudinem sit peccatum et non secundum alteram; sicut cum plures habitus
sunt in una potentia, contingit peccare secundum actum unius habitus, et non secundum actum alterius; ut si
idem sit grammaticus et geometra, et vera de lineis enuntiet, soloecismum faciendo.
RA11
Ad undecimum dicendum, quod quando perfectio complet perfectibile secundum totam eius capacitatem,
impossibile est unius perfectibilis plures perfectiones esse in eodem ordine. Et ideo non potest esse quod materia
simul perficiatur duabus formis substantialibus, quia una materia non est capax nisi unius esse substantialis.
Secus autem est de accidentalibus formis, quae non perficiunt sua subiecta secundum totam eorum potentiam:
unde possibile est plura accidentia esse unius perfectibilis. Et ideo etiam plures habitus esse unius potentiae
possibile est, cum habitus potentiarum sint accidentales perfectiones; superveniunt enim post completae
potentiae rationem.
RA12
Ad duodecimum dicendum, quod sicut dicit Avicenna in VI de naturalibus diversitas actus quandoque indicat
diversitatem potentiarum, quandoque non. Quinque enim modis in actibus animae diversitas inveniri potest.
Uno modo secundum fortitudinem et debilitatem, sicut opinari et credere. Alio modo secundum velocitatem et
tarditatem, sicut currere et moveri. Tertio modo secundum habitum et privationem, ut quiescere et moveri.
Quarto modo secundum comparationem ad contraria eiusdem generis, ut sentire album et sentire nigrum. Quinto
modo quando actus sunt diversorum generum, ut apprehendere et movere, vel sentire sonum et sentire colorem.
Diversitas igitur primi et secundi modi diversitatem potentiae non indicat: quia sic oporteret tot esse potentias
animae distinctas, quot gradus fortitudinis et debilitatis, vel velocitatis, vel tarditatis inveniuntur in actibus.
348

