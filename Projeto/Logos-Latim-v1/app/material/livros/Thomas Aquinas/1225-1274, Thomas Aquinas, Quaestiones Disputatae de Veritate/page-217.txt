Quamvis autem mens sive intellectus aliquo modo cognoscere possit praeteritum, tamen, cum indifferenter se
habeat ad cognoscenda praesentia, praeterita et futura; differentia praesentis et praeteriti est accidentalis
intelligibili inquantum huiusmodi. Unde, quamvis in mente aliquo modo possit esse memoria, non tamen potest
esse ut potentia quaedam per se distincta ab aliis, per modum quo Philosophi de distinctione potentiarum
loquuntur; sed hoc modo solummodo inveniri potest memoria in parte animae sensitiva, quae fertur ad praesens
inquantum est praesens; unde, si debeat ferri in praeteritum, requiritur aliqua altior virtus quam ipse sensus.
Nihilominus tamen, etsi memoria non sit potentia distincta ab intelligentia, prout intelligentia sumitur pro
potentia, tamen invenitur trinitas in anima etiam considerando ipsas potentias, secundum quod una potentia, quae
est intellectus, habet habitudinem ad diversa, scilicet ad tenendum notitiam alicuius habitualiter et ad
considerandum illud actualiter, sicut etiam Augustinus, distinguit rationem inferiorem a superiori secundum
habitudinem ad diversa.
RA
Ad primum igitur dicendum, quod quamvis memoria, prout est in mente, non sit alia potentia ab intellectu
possibili distincta; tamen inter intellectum possibilem et memoriam invenitur distinctio secundum habitudinem
ad diversa, ut ex dictis patet.
Et similiter dicendum est ad quatuor sequentia.
RC1
Ad primum vero in contrarium dicendum, quod Augustinus ibi loquitur de imagine inventa in anima, non
secundum perfectam imitationem, quae est quando actu imitatur trinitatem intelligendo eam.
RC2
Ad secundum dicendum, quod semper est in anima imago trinitatis aliquo modo, sed non secundum perfectam
imitationem.
RC3
Ad tertium dicendum, quod inter potentiam et actum et habitum potest esse aequalitas secundum quod
comparantur ad unum obiectum; et sic imago trinitatis invenitur in anima secundum quod fertur in Deum. Et
tamen, etiam communiter loquendo de potentia, habitu et actu, invenitur in eis aequalitas, non quidem secundum
proprietatem naturae, quia alterius modi habet esse operatio, habitus et potentia; sed secundum comparationem
ad actum, secundum quam consideratur horum trium quantitas: nec oportet quod accipiatur unus actus tantum
numero, aut unus habitus, sed habitus et actus in genere.
|a4 Articulus 4
TTA
Quarto quaeritur utrum mens cognoscat res materiales.
TTB
Et videtur quod non.
AG1
Mens enim non cognoscit aliquid nisi intellectuali cognitione. Sed, ut habetur in Glossa, II Cor., XII, 2, illa est
intellectualis visio quae eas res continet quae non habent imagines sui similes, quae non sunt quod ipsae. Cum
igitur res materiales non possint esse in anima per seipsas, sed solum per imagines sui similes, quae non sunt
quod ipsae, videtur quod mens materialia non cognoscat.
AG2
Praeterea, Augustinus super Genesim ad litteram dicit: mente intelliguntur quae nec corpora sunt nec
similitudines corporum. Sed res materiales sunt corpora, et similitudines corporum habent. Ergo mente non
cognoscuntur.
AG3
Praeterea, mens, sive intellectus, habet cognoscere quidditates rerum, quia obiectum intellectus est quod quid est,
ut dicitur in III de anima. Sed quidditas rerum materialium non est ipsa corporeitas; alias oporteret, omnia quae
quidditatem habent, corporea esse. Ergo materialia mens non cognoscit.
AG4
Praeterea, cognitio mentis consequitur formam, quae est principium cognoscendi.
Sed formae intelligibiles quae sunt in mente, sunt omnino immateriales. Ergo per eas mens non potest res
materiales cognoscere.
AG5
Praeterea, omnis cognitio est per assimilationem.
Sed non potest esse assimilatio inter mentem et materialia, quia similitudinem facit unitas qualitatis; qualitates
autem rerum materialium sunt corporalia accidentia, quae in mente esse non possunt. Ergo mens non potest
materialia cognoscere.
AG6
Praeterea, mens nihil cognoscit nisi abstrahendo a materia et a conditionibus materiae.

217

