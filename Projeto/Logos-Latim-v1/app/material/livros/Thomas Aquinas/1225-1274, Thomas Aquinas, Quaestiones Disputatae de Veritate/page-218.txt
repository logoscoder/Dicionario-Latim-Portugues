Sed res materiales, quae sunt res naturales, non possunt, etiam secundum intellectum, a materia separari, quia in
eorum definitionibus cadit materia. Ergo materialia per mentem cognosci non possunt.
SC1
Sed contra. Ea quae ad scientiam naturalem pertinent, mente cognoscuntur. Sed scientia naturalis de rebus
materialibus est.
Ergo mens res materiales cognoscit.
SC2
Praeterea, unusquisque bene iudicat quae cognoscit, et horum est optimus iudex ut dicitur in I ethic.. Sed, sicut
dicit Augustinus, XII super Genesim ad litteram, per mentem ista inferiora iudicantur.
Ergo haec inferiora materialia per mentem intelliguntur.
SC3
Praeterea, per sensum non cognoscimus nisi materialia. Sed cognitio mentis a sensu oritur. Ergo et mens
materiales res cognoscit.
CO
Responsio. Dicendum, quod omnis cognitio est secundum aliquam formam, quae est in cognoscente principium
cognitionis. Forma autem huiusmodi dupliciter potest considerari: uno modo secundum esse quod habet in
cognoscente; alio modo secundum respectum quem habet ad rem cuius est similitudo.
Secundum quidem primum respectum facit cognoscentem actu cognoscere; sed secundum respectum secundum
determinat cognitionem ad aliquod cognoscibile determinatum. Et ideo modus cognoscendi rem aliquam, est
secundum conditionem cognoscentis, in quo forma recipitur secundum modum eius. Non autem oportet quod res
cognita sit secundum modum cognoscentis, vel secundum illum modum quo forma, quae est cognoscendi
principium, esse habet in cognoscente; unde nihil prohibet, per formas quae in mente immaterialiter existunt, res
materiales cognosci.
Hoc autem differenter contingit in mente humana, quae formas accipit a rebus, et in divina vel angelica, quae a
rebus non accipiunt.
In mente enim accipiente scientiam a rebus, formae existunt per quamdam actionem rerum in animam; omnis
autem actio est per formam; unde formae quae sunt in mente nostra, primo et principaliter respiciunt res extra
animam existentes quantum ad formas earum.
Quarum est duplex modus: quaedam enim sunt quae nullam sibi materiam determinant, ut linea, superficies, et
huiusmodi; quaedam autem determinant sibi specialem materiam, sicut omnes formae naturales.
Ex cognitione ergo formarum quae nullam sibi materiam determinant, non relinquitur aliqua cognitio de materia;
sed ex cognitione formarum quae determinant sibi materiam, cognoscitur etiam ipsa materia aliquo modo,
scilicet secundum habitudinem quam habet ad formam; et propter hoc dicit Philosophus in I physic., quod
materia prima est scibilis secundum analogiam.
Et sic per similitudinem formae ipsa res materialis cognoscitur, sicut aliquis ex hoc ipso quod cognoscit
simitatem, cognosceret nasum simum.
Sed formae rerum in mente divina existentes sunt, ex quibus fluit esse rerum, quod est communiter formae et
materiae; unde et formae illae respiciunt materiam et formam immediate, non unum per alterum et similiter
formae intellectus angelici, quae sunt similes formis mentis divinae, quamvis non sint causae rerum.
Et sic mens nostra de rebus materialibus immaterialem cognitionem habet; mens vero divina et angelica
materialia immaterialius, et tamen perfectius, cognoscit.
RA1
Ad primum igitur dicendum, quod auctoritas illa dupliciter potest exponi.
Uno modo ut referatur ad visionem intellectualem quantum ad omnia quae sub ipsa comprehenduntur; et sic
dicitur intellectualis visio illarum tantum rerum quae non habent imagines sui similes, quae non sint quod ipsae;
non ut hoc intelligatur de imaginibus quibus res intellectuali visione videntur, quae sunt quasi medium
cognoscendi; sed quia ipsa cognita per intellectualem visionem sunt res ipsae, et non rerum imagines. Quod in
visione corporali, scilicet sensitiva, et spirituali, scilicet imaginativa, non accidit.
Obiecta enim imaginationis et sensus sunt quaedam accidentia, ex quibus quaedam rei figura vel imago,
constituitur; sed obiectum intellectus est ipsa rei essentia; quamvis essentiam rei cognoscat per eius
similitudinem, sicut per medium cognoscendi, non sicut per obiectum in quod primo feratur eius visio.
Vel dicendum, quod hoc, quod in auctoritate dicitur, pertinet ad visionem intellectualem secundum quod excedit
imaginativam et sensitivam; sic enim Augustinus, ex cuius verbis Glossa sumitur, intendit assignare differentiam
trium visionum, attribuens superiori visioni illud in quo inferiorem excedit; sicut dicit, quod spiritualis visio est
cum absentia cogitamus per similitudines quasdam, et tamen spiritualis sive imaginaria visio etiam est de his
quae praesentialiter videntur; sed in hoc quod etiam absentia videt imaginatio, sensum transcendit; et ideo
ponitur hoc quasi proprium eius.
Similiter etiam intellectualis visio in hoc transcendit imaginationem et sensum, quod ad illa se extendit quae per
essentiam suam sunt intelligibilia; et ideo hoc ei attribuit Augustinus quasi eius proprium, quamvis etiam
cognoscere possit materialia, quae per suas similitudines cognoscibilia sunt. Unde dicit Augustinus, XII super
218

