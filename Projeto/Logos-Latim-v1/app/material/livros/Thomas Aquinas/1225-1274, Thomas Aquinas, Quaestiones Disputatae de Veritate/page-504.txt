AG1
Peccatum enim, ut dicit Augustinus, XI de Civit. Dei, est contra naturam. Sed nihil quod est contra naturam, est
perpetuum, secundum Philosophum in principio caeli et mundi. Ergo peccatum non potest perpetuo in libero
arbitrio permanere.
AG2
Praeterea, natura spiritualis est potentior quam corporalis. Sed si naturae corporali superinducatur aliquod
accidens praeternaturale, redit ad id quod est suae naturae conveniens, nisi illud accidens superinductum aliqua
causa continue agente conservetur; sicut si aqua calefiat, redit ad frigiditatem naturalem, nisi sit aliquid perpetuo
conservans caliditatem.
Ergo et natura spiritualis liberi arbitrii, si eam contigerit incidere in peccatum, non perpetuo remanebit subdita
peccato; sed quandoque ad statum iustitiae redibit nisi assignetur aliqua causa quae perpetuo malitiam in eo
servet: quam non est assignare, ut videtur.
AG3
Sed dicendum, quod causa peccatum inducens et conservans, est et interior et exterior: interior est ipsa voluntas;
exterior est ipsum voluntatis obiectum, quod scilicet allicit ad peccandum. Sed contra: res quae est extra animam,
est bona. Bonum autem non potest esse causa mali nisi per accidens.
Ergo res extra animam existens, non est causa peccati nisi per accidens. Omnis autem causa per accidens
reducitur ad causam per se; et sic oportet ponere aliquid quod sit per se causa peccati; quod non potest esse nisi
voluntas. Voluntas autem quando ad aliquid inclinatur, remanet ei facultas quod adhuc in oppositum tendat; cum
id in quod inclinatur, suam naturam ei non tollat, qua in opposita potest. Ergo nec voluntas nec aliquid aliud
potest esse causa faciens liberum arbitrium peccato immobiliter et quasi necessario adhaerere.
AG4
Praeterea, secundum Philosophum in V metaphysic., duplex est necessarium: quoddam a seipso, quoddam ab
alio necessitatem habens. Peccatum autem esse in libero arbitrio, non potest esse necessarium sicut id quod est
necessitatem a seipso habens, quia hoc solius Dei est, ut Avicenna dicit; nec iterum est necessarium quasi ab alio
necessitatem habens, quia omne huiusmodi necessarium reducitur ad id quod est per seipsum necessarium; Deus
autem causa peccati esse non potest. Ergo nullo modo potest esse necessarium, liberum arbitrium in peccato
posse permanere. Et sic nullum liberum arbitrium creaturae immobiliter peccato adhaeret.
AG5
Praeterea, Augustinus in V de Civit. Dei, videtur duplicem necessitatem distinguere: quarum una adimit
libertatem, faciens non esse aliquid in potestate nostra, quae dicitur necessitas coactionis; alia est quae libertatem
non adimit, quae est naturalis inclinationis.
Hac autem necessitate peccatum inesse libero arbitrio non est necesse, cum non sit naturale, sed magis contra
naturam: similiter nec prima, quia tunc libertas arbitrii tolleretur. Ergo nullo modo est necessarium; et sic idem
quod prius.
AG6
Praeterea, Anselmus dicit, quod liberum arbitrium est potestas servandi rectitudinem voluntatis propter seipsam.
Si ergo sit aliquod liberum arbitrium quod non possit habere rectitudinem voluntatis, amitteret propriae naturae
rationem; quod est impossibile.
AG7
Praeterea, liberum arbitrium non suscipit magis et minus. Sed minus est liberum arbitrium quod non potest in
bonum, quam illud quod potest. Ergo non est aliquod liberum arbitrium quod non possit in bonum.
AG8
Praeterea, sicut se habet motus naturalis ad quietem naturalem, ita se habet motus voluntarius ad quietem
voluntariam. Sed secundum Philosophum, si motus est naturalis, et quies naturalis; et si motus est voluntarius, et
quies voluntaria.
Sed motus quo peccatum committitur, est voluntarius. Ergo et quies qua in peccato commisso persistitur, est
voluntaria: non ergo necessaria.
AG9
Praeterea, sicut intellectus se habet ad verum et falsum, ita affectus ad bonum et malum. Sed intellectus
nunquam ita inhaeret falso quin possit reduci ad cognitionem veri.
Ergo affectus nunquam ita inhaeret malo quin possit reduci ad amorem boni.
AG10
Praeterea, secundum Anselmum in libro de Lib. Arb., posse peccare non est libertas, nec pars libertatis. Ergo
essentialis actus liberi arbitrii est posse in bonum. Si ergo liberum arbitrium alicuius creaturae non possit in
bonum, erit frustra; cum res unaquaeque in vanum sit, si actu proprio destituatur, quia unaquaeque res est propter
suam operationem, ut dicit Philosophus in II caeli et mundi.
AG11
Praeterea, liberum arbitrium non potest nisi in bonum vel in malum. Si ergo posse peccare non est libertas, nec
pars libertatis, remanet quod tota libertas sit posse facere bonum et ita creatura quae non poterit facere bonum
504

