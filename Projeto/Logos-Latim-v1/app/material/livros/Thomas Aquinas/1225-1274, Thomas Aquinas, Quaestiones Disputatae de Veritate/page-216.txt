referamus ad interiorem mentis memoriam, qua sui meminit, et interiorem intelligentiam, qua se intelligit et
interiorem voluntatem, qua se diligit; ubi haec tria simul semper sunt, sive cogitarentur, sive non cogitarentur;
videtur quidem imago trinitatis ad solam memoriam pertinere. Ergo intelligentia nullo modo distinguitur a
memoria sicut potentia a potentia.
AG4
Si dicatur, quod intelligentia est quaedam potentia secundum quam anima est potens actu cogitare, et sic etiam
intelligentia, qua non dicimur intelligere nisi cogitantes, distinguitur a memoria sicut potentia a potentia.
Contra: eiusdem potentiae est habitum habere, et uti habitu. Sed intelligere non cogitando, est intelligere in
habitu; intelligere autem cogitando, est uti habitu. Ergo ad eamdem potentiam pertinet intelligere non cogitando,
et intelligere cogitando: et sic per hoc non diversificatur intelligentia a memoria sicut potentia a potentia.
AG5
Praeterea in intellectiva parte animae non invenitur aliqua potentia nisi cognitiva et motiva vel affectiva. Sed
voluntas est affectiva vel motiva; intelligentia autem est cognitiva.
Ergo memoria non est alia potentia ab intelligentia.
SC1
Sed contra. Est quod Augustinus dicit, XIV de Trin., quod secundum hoc anima est ad imaginem Dei quod uti
ratione atque intellectu ad intelligendum Deum et conspiciendum potest. Sed potest anima conspicere secundum
potentiam. Ergo imago in anima attenditur secundum potentias. Sed imago in anima attenditur secundum quod
haec tria in ea inveniuntur, memoria, intelligentia, et voluntas. Ergo haec tria sunt tres potentiae distinctae.
SC2
Praeterea, si ista tria non sunt tres potentiae, oportet aliquod eorum esse actum sive operationem. Sed actus non
semper est in anima; non enim semper actu intelligit vel vult. Ergo ista tria non semper erunt in anima; et sic non
semper erit anima ad imaginem Dei, quod est contra Augustinum.
SC3
Praeterea, inter haec tria invenitur aequalitas, per quam aequalitas divinarum personarum repraesentatur. Sed
inter actum et habitum vel potentiam non invenitur aequalitas; quia ad plura se extendit potentia quam habitus, et
habitus quam actus; quia unius potentiae sunt plures habitus, et ab uno habitu plures actus eliciuntur. Ergo non
potest esse quod aliquod eorum sit habitus, et aliud actus.
CO
Responsio. Dicendum, quod imago trinitatis in anima potest assignari dupliciter: uno modo secundum perfectam
imitationem trinitatis; alio modo secundum imperfectam.
Anima quidem perfecte trinitatem imitatur secundum quod meminit, intelligit actu, et vult actu. Quod ideo est,
quia in illa trinitate increata, media in trinitate persona est verbum. Verbum autem esse non potest sine actuali
cognitione.
Unde secundum hunc modum perfectae imitationis assignat Augustinus imaginem in his tribus: memoria,
intelligentia et voluntate; prout memoria importat habitualem notitiam, intelligentia vero actualem cogitationem
ex illa notitia prodeuntem, voluntas vero actualem voluntatis motum ex cogitatione procedentem. Et hoc
expresse patet ex hoc quod dicit in XIV de Trinit., sic dicens: quia ibi, scilicet in mente, verbum esse sine
cogitatione non potest (cogitamus enim omne quod dicimus illo interiori verbo, quod ad nullius gentis pertinet
linguam); in tribus potius illis imago ista cognoscitur memoria scilicet, intelligentia, voluntate.
Hanc autem nunc dico intelligentiam, qua intelligimus cogitantes; et eam voluntatem, quae istam prolem
parentemque coniungit.
Imago vero secundum imperfectam imitationem est, quando assignatur secundum habitus et potentias; et sic
assignat trinitatis imaginem in anima, IX de trinitate, quantum ad haec tria, mens, notitia et amor; ut mens
nominet potentiam, notitia vero et amor habitus in ea existentes. Et sicut posuit notitiam, ita ponere potuisset
intelligentiam habitualem: utrumque enim habitualiter accipi potest, ut patet ex hoc quod dicit in libro XIV de
trinitate: numquid recte possumus dicere: iste musicus novit quidem musicam; sed nunc eam non intelligit, quia
eam non cogitat; intelligit vero nunc geometriam, hanc enim nunc cogitat? absurda est quantum apparet, ista
sententia.
Et sic secundum hanc assignationem haec duo, quae sunt notitia, et amor, habitualiter accepta, ad memoriam
tantum pertinent, ut patet per auctoritatem eiusdem in obiiciendo inductam.
Sed quia actus sunt in potentiis radicaliter sicut effectus in causis; ideo etiam perfecta imitatio, quae est
secundum memoriam, intelligentiam actualem et voluntatem actualem, potest originaliter inveniri in potentiis,
secundum quas anima potest meminisse, intelligere actualiter et velle, ut per verba Augustini inducta patet. Et sic
imago attendetur secundum potentias; non tamen hoc modo quod memoria possit esse, in mente, alia potentia
praeter intelligentiam: quod sic patet.
Potentiae enim non diversificantur ex diversitate obiectorum nisi diversitas obiectorum sit ex his quae per se
accidunt obiectis, secundum quod sunt talium potentiarum obiecta; unde calidum et frigidum, quae colorato
accidunt, inquantum huiusmodi, non diversificant potentiam visivam: eiusdem enim visivae potentiae est videre
coloratum calidum et frigidum, dulce et amarum.
216

