Sed non est idem quod est principium actus interioris et exterioris; sicut patet in virtutibus, quod caritas datur ad
actum interiorem, fortitudo vero et iustitia et alia huiusmodi, ad actus exteriores. Ergo non est eadem gratia
operans et cooperans, sive praeveniens et subsequens.
AG8
Praeterea, sicut culpa est defectus in anima ex parte affectus, ita ignorantia ex parte intellectus. Sed nullus
habitus unus expellit omnem ignorantiam ab intellectu. Ergo nec potest esse unus habitus qui expellat omnem
culpam ab affectu. Sed gratia expellit omnem culpam. Ergo gratia non est unus habitus.
AG9
Praeterea, gratia et culpa sunt contraria.
Sed una culpa non inficit omnes potentias animae. Ergo nec una gratia potest omnes perficere.
AG10
Praeterea, Exod. XXXIII, 13, super illud, si inveni gratiam, dicit Glossa: sanctis non sufficit una gratia. Una est
quae praecedit, ut Deum cognoscant et diligant; alia est quae sequitur, ut se mundos et inviolatos custodiant, et
proficiant. Et sic in uno homine non est tantum una gratia.
AG11
Praeterea, diversus modus habens specialem difficultatem, requirit diversum habitum; sicut circa collationem
magnorum donorum, quae sua magnitudine difficultatem faciunt, requiritur specialis virtus, scilicet
magnificentia praeter liberalitatem, quae consistit circa communia dona. Sed perseveranter bene velle habet
specialem difficultatem super hoc quod est bene velle simpliciter: velle autem bene simpliciter, est gratiae
praevenientis; velle autem bene perseveranter, est gratiae subsequentis: unde Augustinus dicit, quod gratia
praevenit, ut homo velit; sequitur, ut impleat atque persistat. Ergo gratia subsequens est alius habitus a gratia
praeveniente.
AG12
Praeterea, sacramenta novae legis sunt causa gratiae, ut dictum est, art. IV, huius quaest.. Sed ad eumdem
effectum diversa sacramenta non ordinantur. Ergo sunt diversae gratiae in homine, quae per diversa sacramenta
conferuntur.
AG13
Sed dicendum, quod posteriora sacramenta non conferuntur ad aliam gratiam inducendam sed ad habitam
augmentandam.
Sed contra: augmentum gratiae speciem gratiae non variat. Si ergo proportio causarum est secundum
proportionem effectuum, sequeretur ex responsione praedicta quod sacramenta secundum speciem non differant.
AG14
Sed dicendum, quod sacramenta differunt specie penes diversas gratias gratis datas quae in diversis sacramentis
conferuntur, et sunt proprii sacramentorum effectus. Sed contra: gratia gratis data non opponitur culpae.
Cum ergo sacramenta praecipue ordinentur contra culpam, videtur quod proprii effectus sacramentorum, penes
quos sacramenta distinguuntur, non sunt gratiae gratis datae.
AG15
Praeterea, ex diversis peccatis diversa vulnera animae infliguntur, quae quidem omnia per gratiam sanantur. Cum
igitur diversis vulneribus diversae respondeant medicinae, quia, secundum verbum Hieronymi; non sanat oculum
quod sanat calcaneum; videtur quod sint diversae gratiae.
AG16
Praeterea, idem ab eodem non potest simul haberi et non haberi. Sed aliqui habent gratiam operantem qui non
habent gratiam cooperantem, sicut parvuli baptizati. Ergo non est eadem gratia operans et cooperans.
AG17
Praeterea, gratia proportionatur naturae sicut perfectio perfectibili. Sed in natura humana sic est quod non ab
eodem principio immediate est esse et operatio: nam anima secundum suam essentiam est principium essendi,
sed secundum potentiam est principium operationis. Ergo, cum in gratuitis gratia operans vel praeveniens sit
principium a quo est esse spirituale, gratia vero cooperans sit spiritualis operationis principium; videtur quod non
sit eadem gratia operans et cooperans.
AG18
Praeterea, unus habitus non potest simul et semel duos actus producere. Sed actus gratiae operantis, qui est
iustificare, vel sanare animam; et actus gratiae cooperantis vel subsequentis, qui est iuste operari, sunt simul in
anima. Ergo gratia operans et cooperans non sunt eadem; et sic in homine non est una tantum gratia.
SC1
Sed contra. Ubi sufficit unum, superfluum est ponere plura. Sed una gratia homini sufficit ad salutem: dicitur
enim II cor.
Cap. XII, 9: sufficit tibi gratia mea. Ergo in homine est una tantum gratia.
SC2
Praeterea, relatio non multiplicat essentiam rei. Sed gratia cooperans supra operantem nonnisi relationem addit.
Ergo eadem est gratia per essentiam operans et cooperans.
586

