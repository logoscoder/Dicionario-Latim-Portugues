Sed cum liberum arbitrium multipliciter in Deum moveri possit; ille motus de necessitate ad iustificationem
requiri videtur qui est primus inter alios, et in omnibus aliis includitur; hic autem est motus fidei: accedentem
enim ad Deum oportet primo credere quia est, ut habetur Heb. XI, 6.
Nullus quocumque alio motu potest in Deum moveri, nisi simul cum hoc motu fidei moveatur; quia omnes alii
motus mentis in Deum iustificantem pertinent ad affectum, solus autem fidei motus ad intellectum pertinet.
Affectus autem non movetur in suum obiectum nisi secundum quod est apprehensum; bonum enim apprehensum
movet affectum, ut dicitur in libro III de anima.
Unde motus apprehensivae requiritur ad motum affectivae, sicut motio moventis ad moveri mobilis. Et per hunc
modum motus fidei includitur in motu caritatis, et in quolibet alio motu quo mens movetur in Deum.
Sed quia iustitia completiva in affectu existit; ideo, si homo secundum intellectum tantum converteretur in
Deum, non contingeret Deum secundum id quod iustitiam recipit, id est secundum affectum; et sic iustificari non
posset. Requiritur ergo quod non solum intellectus convertatur in Deum, sed affectus.
Primus autem motus affectus in aliquid est motus amoris, ut in quaestione de passionibus animae dictum est; qui
quidem motus in desiderio includitur sicut causa in effectu; desideratur enim aliquid quasi amatum. Ipsa vero
spes desiderium quoddam importat cum quadam animi erectione, quasi in quoddam arduum tendens.
Sicut ergo simul est motus cognitionis cum motu amoris, ita motus amoris cum motu spei vel desiderii; sicut
enim apprehensum movet amorem, ita amor movet desiderium seu spem.
Sic ergo liberum arbitrium in iustificatione impii movetur in Deum motu fidei, caritatis et spei: oportet enim
iustificatum in Deum converti amando ipsum cum spe veniae. Et haec tria computantur pro uno motu completo,
in quantum unum includitur in alio; denominatur tamen iste motus a fide, eo quod virtute continet in se illos
motus, et in eis includitur.
RA1
Ad primum ergo dicendum, quod moveri in Deum per liberum arbitrium, sequitur quodammodo ordine naturae
gratiae infusionem, non autem tempore, ut infra, art. VII, patebit. Gratiae autem infusio est unum eorum quae
requiruntur ad iustificationem: unde non sequitur propter hoc, quod motus liberi arbitrii in Deum iustificationem
sequatur.
RA2
Ad secundum dicendum, quod tractus ille non importat violentiam, sed operationem divinam qua operatur in
liberum arbitrium vertendo id quocumque voluerit: et sic illud ad quod homo trahitur, aliquo modo ad liberum
arbitrium pertinet.
RA3
Ad tertium dicendum, quod timor servilis, qui habet oculum ad poenam tantum, requiritur ad iustificationem ut
dispositio praecedens, non autem ut intrans substantiam iustificationis: quia simul cum caritate esse non potest,
sed introeunte caritate timor discedit; unde I Io. IV, 18: timor non est in caritate.
Timor autem filialis, qui timet separationem, includitur virtute in motu amoris: eiusdem enim rationis est
desiderare coniunctionem amati, et timere separationem.
RA4
Ad quartum dicendum, quod timor filialis includit aliquam fugam; non tamen fugam Dei, sed fugam separationis
a Deo, vel adaequationis ad Deum, secundum quod timor importat quamdam reverentiam per quam homo non
audet divinae maiestati se comparare, sed ei se subiicit.
RA5
Ad quintum dicendum, quod motus caritatis in Deum requiritur, sed tamen in hoc motu includitur motus fidei, ut
dictum est, in corp. Art..
RA6
Ad sextum dicendum, quod licet credere Deo vel Deum possit esse sine iustitia; tamen credere in Deum, quod
est actus fidei formatae, sine gratia vel iustitia esse non potest.
Et tale credere requiritur ad iustificationem, ut patet Rom. IV, 5: credenti in eum qui iustificat impium, fides
reputatur ad iustitiam.
RA7
Ad septimum dicendum, quod quia post lapsum humanae naturae, homo non potest reparari nisi per mediatorem
Dei et hominum Jesum Christum (quod quidem sacramentum, scilicet mediationis Christi, sola fide tenetur);
ideo ad iustificationem impii non sufficit cognitio naturalis, sed requiritur fides Jesu Christi vel explicite vel
implicite, secundum diversa tempora et diversas personas. Et hoc est quod dicitur Rom. III, 22: iustitia autem
Dei per fidem Jesu Christi.
RA8
Ad octavum dicendum, quod sicut intellectus principiorum naturaliter cognitorum se habet ad sapientiam vel
scientiam ratione acquisitam in ratione principii, ita fides ad sapientiam infusam; unde primus motus cognitionis
gratuitae in Deum non est sapientiae, vel scientiae infusae, sed fidei.
RA9

606

