RA9
Ad nonum dicendum, quod virtus dicitur esse certior omni arte, certitudine inclinationis ad unum, non autem
certitudine cognitionis.
Virtus enim, ut dicit tullius, inclinat ad unum per modum cuiusdam naturae; natura autem certius et directius
pertingit ad unum finem quam ars; et per hunc etiam modum dicitur quod virtus est certior arte, non quod certius
aliquis percipiat se habere virtutem, quam artem.
|a11 Articulus 11
TTA
Undecimo quaeritur utrum mens in statu viae possit videre Deum per essentiam.
TTB
Et videtur quod sic.
AG1
Quia Num. XII, 8, dicit Dominus de Moyse: ore ad os loquor ei et palam et non per aenigmata videt Deum. Sed
hoc est videre Deum per essentiam, videre scilicet absque aenigmate; ergo cum Moyses adhuc viator esset,
videtur quod aliquis in statu viae possit Deum per essentiam videre.
AG2
Praeterea, Exod. XXXIII, 20 super illud: non videbit me homo et vivet, dicit Glossa Gregorii, quod quibusdam in
hac carne viventibus sed inaestimabili virtute crescentibus, contemplationis acumine potest aeterni Dei claritas
videri. Claritas autem Dei est eius essentia, ut in eadem Glossa dicitur.
Ergo aliquis in hac mortali vivens carne potest Deum per essentiam videre.
AG3
Praeterea, Christus habuit intellectum eiusdem naturae sicut nos habemus. Sed status viae non impediebat
intellectum eius quin Deum per essentiam videret. Ergo et nos in statu viae Deum per essentiam videre
possumus.
AG4
Praeterea, Deus, in statu viae, intellectuali visione cognoscitur; unde Rom. C. I, 20: invisibilia Dei per ea quae
facta sunt, intellecta, conspiciuntur. Sed intellectualis visio est per quam res in seipsis videntur, ut Augustinus
dicit, Lib. XII super Genesim ad litt.. Ergo mens nostra in statu viae Deum per essentiam videre potest.
AG5
Praeterea, Philosophus dicit in III de anima, quod anima nostra quodammodo est omnia, quia sensus est omnia
sensibilia, et intellectus omnia intelligibilia. Sed maxime intelligibile est divina essentia. Ergo intellectus noster
etiam secundum statum viae, secundum quem Philosophus loquitur, Deum per essentiam videre potest; sicut et
sensus noster potest omnia sensibilia sentire.
AG6
Praeterea, sicut in Deo est immensa bonitas, ita et immensa veritas. Sed divina bonitas quamvis sit immensa,
potest a nobis in statu viae immediate diligi. Ergo veritas essentiae eius potest immediate videri in statu viae.
AG7
Praeterea, intellectus noster ad hoc factus est ut Deum videat. Si ergo in statu viae videre non potest, hoc non est
nisi propter aliquod velamen: quod quidem est duplex, culpae et creaturae. Culpae quidem velamen in statu
innocentiae non erat; et nunc etiam a sanctis removetur: II corinth. III, vers. 18: nos autem revelata facie gloriam
Domini speculantes, etc.; creaturae vero velamen divinae essentiae visionem, ut videtur, impedire non potest,
quia Deus est interior menti nostrae quam aliqua creatura. Ergo in statu viae mens nostra Deum per essentiam
videt.
AG8
Praeterea, omne quod est in altero, est in eo per modum recipientis. Sed Deus per essentiam suam est in mente
nostra. Cum igitur modus mentis nostrae sit intelligibilitas ipsa, videtur quod essentia divina sit in mente nostra
ut intelligibilis: et ita mens nostra Deum per essentiam intelligit in statu viae.
AG9
Praeterea, cassiodorus dicit: claritatem illam inaccessibilem sanitas mentis humanae intelligit. Sed mens nostra
sanatur per gratiam. Ergo ab habente gratiam in statu viae videri potest essentia divina, quae est inaccessibilis
claritas.
AG10
Praeterea, sicut ens quod de omnibus praedicatur, est primum in communitate, ita ens a quo omnia causantur, est
primum in causalitate, scilicet Deus. Sed ens quod est primum in communitate, est prima conceptio nostri
intellectus etiam in statu viae. Ergo et ens quod est primum in causalitate, statim per essentiam suam in statu viae
cognoscere possumus.
AG11
Praeterea, ad visionem requiritur videns, et visum, et intentio. Sed haec tria in mente nostra inveniuntur respectu
divinae essentiae: ipsa enim mens nostra est naturaliter divinae essentiae visiva, utpote ad hoc facta; essentia
238

