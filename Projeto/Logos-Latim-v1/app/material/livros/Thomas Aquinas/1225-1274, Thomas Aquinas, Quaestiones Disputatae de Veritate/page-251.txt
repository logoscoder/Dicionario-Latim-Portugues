applicantur ad aliqua quae prius nobis erant ignota simpliciter, quamvis essent nobis nota secundum quid, ut
dictum est. Cognitio enim principiorum facit in nobis scientiam conclusionum, non cognitio signorum.
RA3
Ad tertium dicendum, quod illa de quibus per signa edocemur, cognoscimus quidem quantum ad aliquid, et
quantum ad aliquid ignoramus; utpote si docemur quid est homo, oportet quod de eo praesciamus aliquid:
scilicet rationem animalis, vel substantiae, aut saltem ipsius entis, quae nobis ignota esse non potest. Et similiter
si doceamur aliquam conclusionem, oportet praescire de passione et subiecto quid sunt, etiam principiis, per
quae conclusio docetur, praecognitis; omnis enim disciplina fit ex praeexistenti cognitione, ut dicitur in principio
posteriorum. Unde ratio non sequitur.
RA4
Ad quartum dicendum, quod ex sensibilibus signis, quae in potentia sensitiva recipiuntur, intellectus accipit
intentiones intelligibiles, quibus utitur ad scientiam in seipso faciendam. Proximum enim scientiae effectivum
non sunt signa, sed ratio discurrens a principiis in conclusiones, ut dictum est.
RA5
Ad quintum dicendum, quod in eo qui docetur, scientia praeexistebat, non quidem in actu completo, sed quasi in
rationibus seminalibus, secundum quod universales conceptiones, quarum cognitio est nobis naturaliter indita,
sunt quasi semina quaedam omnium sequentium cognitorum. Quamvis autem per virtutem creatam rationes
seminales non hoc modo educantur in actum quasi ipsae per aliquam creatam virtutem infundantur, tamen id
quod est in eis originaliter et virtualiter, actione creatae virtutis in actum educi potest.
RA6
Ad sextum dicendum, quod docens non dicitur transfundere scientiam in discipulum, quasi illa eadem numero
scientia quae est in magistro, in discipulo fiat; sed quia per doctrinam fit in discipulo scientia similis ei quae est
in magistro, educta de potentia in actum, ut dictum est.
RA7
Ad septimum dicendum, quod sicut medicus quamvis exterius operetur, natura sola interius operante, dicitur
facere sanitatem; ita et homo dicitur docere veritatem quamvis exterius annuntiet, Deo interius docente.
RA8
Ad octavum dicendum, quod Augustinus in Lib. De magistro, per hoc quod probat solum Deum docere, non
intendit excludere quin homo exterius doceat, sed quod ipse solus Deus docet interius.
RA9
Ad nonum dicendum, quod homo, verus et vere doctor dici potest, et veritatem docens, et mentem quidem
illuminans, non quasi lumen rationi infundens, sed quasi lumen rationis coadiuvans ad scientiae perfectionem per
ea quae exterius proponit: secundum quem modum dicitur Ephes., III, 8-9: mihi autem omnium sanctorum
minimo data est gratia haec illuminare omnes etc..
RA10
Ad decimum dicendum, quod duplex est sapientia: scilicet creata et increata: et utraque homini infundi dicitur; et
eius infusione homo mutari in melius proficiendo.
Sapientia vero increata nullo modo mutabilis est; creata vero in nobis mutatur per accidens, non per se. Est enim
ipsam considerare dupliciter.
Uno modo secundum respectum ad res aeternas de quibus est; et sic omnino immutabilis est.
Alio modo secundum esse quod habet in subiecto; et sic per accidens mutatur, subiecto mutato de potentia
habente sapientiam in actu habens. Formae enim intelligibiles, ex quibus sapientia consistit, et sunt rerum
similitudines, et sunt formae perficientes intellectum.
RA11
Ad undecimum dicendum, quod in discipulo describuntur formae intelligibiles, ex quibus scientia per doctrinam
accepta constituitur, immediate quidem per intellectum agentem, sed mediate per eum qui docet.
Proponit enim doctor rerum intelligibilium signa ex quibus intellectus agens accipit intentiones intelligibiles, et
describit eas in intellectu possibili. Unde ipsa verba doctoris audita, vel visa in scripto, hoc modo se habent ad
causandum scientiam in intellectu sicut res quae sunt extra animam, quia ex utrisque intellectus agens intentiones
intelligibiles accipit; quamvis verba doctoris propinquius se habeant ad causandum scientiam quam sensibilia
extra animam existentia inquantum sunt signa intelligibilium intentionum.
RA12
Ad duodecimum dicendum, quod non est omnino simile de intellectu et visu corporali.
Visus enim corporalis non est vis collativa, ut ex quibusdam suorum obiectorum in alia perveniat; sed omnia sua
obiecta sunt ei visibilia, quam cito ad illa convertitur: unde habens potentiam visivam se habet hoc modo ad
omnia visibilia intuenda, sicut habens habitum ad ea quae habitualiter scit consideranda; et ideo videns non
indiget ab alio excitari ad videndum, nisi quatenus per alium eius visus dirigitur in aliquod visibile, ut digito, vel
aliquo huiusmodi.
Sed potentia intellectiva, cum sit vis collativa, ex quibusdam in alia devenit; unde non se habet aequaliter ad
omnia intelligibilia consideranda; sed quaedam statim videt quae sunt per se nota, in quibus implicite continentur
251

