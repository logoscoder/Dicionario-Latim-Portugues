Et ideo est quod intellectus humanus, quia materialia contingit ad phantasmata intuendo, a quibus intelligibiles
species abstrahit, est minoris efficaciae quam intellectus angelicus, qui semper ad formas pure immateriales
intuetur.
Nihilominus tamen, inquantum in intellectu humano puritas intellectualis cognitionis non penitus obscuratur,
sicut accidit in sensibus quorum cognitio ultra materialia ferri non potest; ex hoc ipso quod in eo de puritate
remanet, inest ei facultas ad ea quae sunt pure immaterialia contuenda.
Et ideo oportet quod, si aliquando praeter communem modum ad summum immaterialium videndum, scilicet
divinam essentiam, elevetur, quod saltem in illo actu penitus a materialium intuitu abstrahatur. Unde, cum
sensitivae vires non nisi circa materialia versentur, non potest aliquis videre divinam essentiam nisi abstrahatur
ab usu sensuum corporeorum penitus.
RA1
Ad primum igitur dicendum, quod alia ratione coniungetur anima beata corpori post resurrectionem, et alia nunc
coniungitur.
In resurrectione enim corpus erit omnino spiritui subditum, in tantum quod ex ipso spiritu proprietates gloriae
redundabunt in corpus, unde et spiritualia corpora appellantur.
Quando autem duo adiunguntur quorum unum super alterum totaliter dominium obtinet, non est ibi mixtio, cum
alterum totaliter transeat in potestatem dominantis; sicut cum una gutta aquae in mille vini amphoras infunditur,
in nullo puritati vini praeiudicatur.
Et ideo in resurrectione ex coniunctione ad corpus qualicumque, nulla erit impuritas intellectus, nec in aliquo
virtus eius debilitabitur: unde et sine abstractione a corporeis sensibus contemplabitur essentiam divinam.
Nunc autem corpus non est hoc modo spiritui subditum; et ideo non est similis ratio.
RA2
Ad secundum dicendum, quod ex hoc corpus nostrum corruptibile est, quod ipsum corpus non est plene animae
subditum: si enim ei plene subderetur, ex immortalitate animae redundaret immortalitas etiam in corpus, sicut
post resurrectionem erit. Et exinde est quod corruptio corporis aggravat intellectum: quamvis enim secundum se
intellectui non contrarietur, tamen eius causa, intellectus puritati praeiudicat.
RA3
Ad tertium dicendum, quod Christus ex hoc quod erat Deus et homo, habebat plenariam potestatem super omnes
partes animae suae, et super corpus; unde ex virtute Deitatis, secundum quod nostrae reparationi competebat,
permittebat unicuique potentiarum animae agere id quod est ei proprium, ut dicit Damascenus.
Et sic non erat necessarium in ipso neque quod fieret redundantia ex una potentia in aliam, neque quod una
potentia a suo actu abstraheretur per vehementiam actus alterius; unde per hoc quod intellectus eius videbat
Deum, non oportebat aliquam abstractionem a corporeis sensibus fieri.
Secus autem est in aliis hominibus, in quibus ex quadam colligantia potentiarum animae ad invicem sequitur de
necessitate quod fiat redundantia vel impedimentum ex una potentia in aliam.
RA4
Ad quartum dicendum, quod Paulus postquam cessavit videre Deum per essentiam, memor fuit illorum quae in
illa visione cognoverat, per aliquas species in intellectu eius remanentes, quae erant quasi quaedam reliquiae
praeteritae visionis.
Quamvis enim ipsum Dei verbum per essentiam viderit, et ex ipso viso multa cognoverit, et sic illa visio nec
quantum ad ipsum verbum, nec quantum ad ea quae videbantur in verbo, fuerit per species aliquas; sed per
essentiam solam verbi; tamen ex ipsa inspectione verbi imprimebantur in intellectum eius quaedam rerum
visarum similitudines, quibus postmodum cognoscere poterat ea quae prius per essentiam verbi viderat. Et ex
illis speciebus intelligibilibus per quamdam applicationem ad particulares intentiones vel formas in memoria vel
in imaginatione conservatas, postmodum poterat memorari eorum quae prius viderat, etiam secundum actum
memoriae quae est potentia sensitiva.
Et sic non oportet ponere, quod in ipso actu divinae visionis aliquid fieret in eius memoria quae est pars
potentiae sensitivae, sed solum in mente.
RA5
Ad quintum dicendum, quod quamvis non per quemlibet actum imaginativae virtutis fiat abstractio a sensibus
exterioribus, fit tamen abstractio praedicta quando actus imaginationis est vehemens. Et similiter non oportet
quod per quemlibet actum intellectus fiat abstractio a sensibus. Oportet tamen quod fiat per actum
vehementissimum, qui est visio Dei per essentiam.
RA6
Ad sextum dicendum, quod quamvis naturale sit intellectui humano quod quandoque ad visionem divinae
essentiae perveniat; non tamen est sibi naturale quod ad hoc perveniat secundum statum viae huius, ut prius
dictum est; et ideo ratio non sequitur.
RA7
Ad septimum dicendum, quod intelligentia nostra, qua divina apprehendimus, quamvis non admisceatur sensibus
per viam apprehensionis, admiscetur tamen eis per viam iudicii.
304

