TTA
Quarto quaeritur utrum pater dicat creaturam verbo quo dicit se.
TTB
Et videtur quod non.
AG1
Quia cum dicimus: pater dicit se; non significatur ibi nisi dicens et dictum; et ex utraque parte significatur pater
tantum. Cum ergo pater non producat ex se verbum nisi secundum quod dicit se, videtur quod verbo, quod ex
patre procedit, non dicatur creatura.
AG2
Praeterea, verbum quo unumquodque dicitur, est similitudo illius. Sed verbum non potest dici similitudo
creaturae, ut Anselmus probat in monolog.; quia vel verbum perfecte conveniret cum creaturis, et sic esset
mutabile, sicut et creaturae, et periret in eo summa immutabilitas: vel non summe conveniret; et sic non esset in
eo summa veritas, quia similitudo tanto verior est, quanto magis convenit cum eo cuius est similitudo.
Ergo filius non est verbum quo creatura dicatur.
AG3
Praeterea, verbum creaturarum in Deo dicitur hoc modo sicut verbum artificiatorum in artifice. Sed verbum
artificiatorum in artifice non est nisi dispositio de artificiatis.
Ergo et verbum creaturarum in Deo non est nisi dispositio de creaturis. Sed dispositio de creaturis in Deo,
essentialiter dicitur, et non personaliter. Ergo verbum quo creaturae dicuntur, non est verbum quod personaliter
dicitur.
AG4
Praeterea, verbum omne ad id quod per verbum dicitur, habet habitudinem vel exemplaris vel imaginis.
Exemplaris quidem, quando verbum est causa rei sicut accidit in intellectu practico; imaginis autem, quando
causatur a re, sicut accidit in nostro intellectu speculativo. Sed in Deo non potest esse verbum creaturae quod sit
creaturae imago. Ergo oportet quod verbum creaturae in Deo sit creaturae exemplar. Sed exemplar creaturae in
Deo est idea. Ergo verbum creaturae in Deo nihil est aliud quam idea. Idea autem non dicitur in divinis
personaliter, sed essentialiter. Ergo verbum personaliter dictum in divinis, quo pater dicit seipsum, non est
verbum quo dicuntur creaturae.
AG5
Praeterea, magis distat creatura a Deo quam ab aliqua creatura. Sed diversarum creaturarum sunt plures ideae in
Deo. Ergo et non est idem verbum, quo pater se et creaturam dicit.
AG6
Praeterea, secundum Augustinum, eo dicitur verbum quo imago. Sed filius non est imago creaturae.
Sed solius patris; ergo filius non est verbum creaturae.
AG7
Praeterea, omne verbum procedit ab eo cuius est verbum. Sed filius non procedit a creatura. Ergo non est verbum
quo creatura dicatur.
SC1
Sed contra. Anselmus dicit, quod pater dicendo se dixit omnem creaturam. Sed verbum quo se dixit, est filius.
Ergo verbo, quod est filius, dicit omnem creaturam.
SC2
Praeterea, Augustinus, sic exponit, dixit et factum est: id est verbum genuit, in quo erat ut fieret. Ergo verbo,
quod est filius, dixit omnem creaturam.
SC3
Praeterea, eadem est conversio artificis ad artem et ad artificiatum. Sed ipse Deus est ars aeterna, a qua creaturae
producuntur sicut artificiata quaedam. Ergo pater eadem conversione convertitur ad se et ad omnes creaturas; et
sic, dicendo se, dicit omnes creaturas.
SC4
Praeterea, omne posterius reducitur ad id quod est primum in aliquo genere, sicut ad causam. Sed creaturae
dicuntur a Deo.
Ergo reducuntur ad primum, quod a Deo dicitur.
Sed ipse primo seipsum dicit. Ergo per hoc quod dicit se, dicit omnes creaturas.
CO
Responsio. Dicendum, quod filius procedit a patre et per modum naturae, inquantum procedit ut filius, et per
modum intellectus, inquantum procedit ut verbum.
Uterque autem processionis modus apud nos invenitur, quamvis non quantum ad idem.
Nihil enim est apud nos quod per modum intellectus et naturae ex alio procedat, quia intelligere et esse non est
idem apud nos, sicut apud Deum; uterque autem modus processionis habet similem differentiam, secundum quod
in nobis et in Deo invenitur.

89

