Si autem nobilitas illius rei insit alii rei vel aeque nobiliter, vel nobilius quam in re cuius est, tunc, absque omni
dubitatione, nobilius erit quod in se nobilitatem alterius rei habebit, quam quod ad ipsam rem nobilem
qualitercumque ordinatur.
Rerum autem quae sunt anima superiores, formas percipit intellectus inferiori modo quam sint in ipsis rebus:
recipitur enim aliquid in intellectu per modum sui, ut dicitur in lib.
De causis. Et eadem ratione earum rerum quae sunt anima inferiores, sicut sunt res corporales, formae sunt
nobiliores in anima quam in ipsis rebus.
Sic igitur tripliciter potest comparari intellectus ad voluntatem.
Uno modo absolute et in universali, non respectu huius vel illius rei; et sic intellectus est eminentior voluntate;
sicut habere id quod est dignitatis in re aliqua est perfectius quam comparari ad nobilitatem eius.
Alio modo per respectum ad res materiales sensibiles: et sic iterum intellectus est simpliciter nobilior voluntate,
ut puta intelligere lapidem quam velle lapidem; quia forma lapidis nobiliori modo est in intellectu secundum
quod ab intellectu intelligitur, quam sit in se ipsa secundum quod a voluntate desideratur.
Tertio modo in respectu ad res divinas, quae sunt anima superiores; et sic velle est eminentius quam intelligere,
sicut velle Deum vel amare quam cognoscere; quia scilicet ipsa divina bonitas perfectius est in ipso Deo prout a
voluntate desideratur, quam sit participata in nobis prout ab intellectu cognoscitur.
RA1
Ad primum ergo dicendum, quod Augustinus accipit rationem et intelligentiam pro tota parte intellectiva, quae
comprehendit in se et apprehensionem intellectus et appetitum voluntatis; et sic voluntas non excluditur ab
imagine.
RA2
Ad secundum dicendum, quod magister appropriat imaginationem rationi, eo quod prius est; similitudinem vero
amori, quia in comparatione ad Deum cognitio completur per amorem, sicut imago perficitur et venustatur per
colores et alia huiusmodi, quibus fit similis exemplari.
RA3
Ad tertium dicendum, quod ratio illa procedit quantum ad res illas quibus anima est nobilior; sed eadem ratione
potest probari praeeminentia voluntatis in comparatione ad res anima nobiliores.
RA4
Ad quartum dicendum, quod voluntas non communicat in obiecto cum sensibus nisi secundum quod fertur ad res
sensibiles, quae sunt anima inferiores; secundum vero quod fertur ad res intelligibiles et divinas, magis elongatur
a sensibus quam intellectus, cum intellectus minus capere possit de divinis quam appetat et diligat affectus.
RA5
Ad quintum dicendum, quod intellectus regit voluntatem, non quasi inclinans eam in id in quod tendit, sed sicut
ostendens ei quo tendere debeat. Quando ergo minus potest ostendere intellectus aliquod nobile quam inclinatio
voluntatis feratur in illud, voluntas est potior intellectu.
RA6
Ad sextum dicendum, quod voluntas non directe ab intelligentia procedit; sed ab essentia animae, praesupposita
intelligentia. Unde ex hoc non ostenditur ordo dignitatis, sed solummodo ordo originis, quo intellectus est prior
naturaliter voluntate.
RA7
Ad septimum dicendum, quod intellectus non abstrahit a materia nisi cum intelligit res sensibiles et materiales.
Cum vero intelligit res quae sunt supra ipsum, non abstrahit, immo recipit minus simpliciter quam sint res ipsae
in seipsis; unde remanet actus voluntatis qui fertur in ipsas res prout in seipsis sunt, simplicior et nobilior.
RA8
Ad octavum dicendum, quod locutiones illae quibus intellectus splendori, affectus vero calori comparatur, sunt
metaphoricae: et ex talibus locutionibus ut magister dicit in III sententiarum, non est trahenda argumentatio.
Dionysius etiam dicit in epistola ad titum, quod symbolica theologia non est argumentativa.
RA9
Ad nonum dicendum, quod sicut intelligere est solius hominis, ita velle; quamvis appetere sit aliorum quam
hominis.
RA10
Ad decimum dicendum, quod quamvis anima prius feratur in Deum per intellectum quam per affectum, tamen
perfectius pervenit in ipsum affectus quam intellectus, ut dictum est, in corp. Articuli.
RA11
Ad undecimum dicendum, quod a contemplatione voluntas non excluditur: unde Gregorius dicit super
ezechielem, quod vita contemplativa est Deum et proximum diligere. Unde eminentia vitae contemplativae ad
activam non praeiudicat voluntati.
RA12

454

