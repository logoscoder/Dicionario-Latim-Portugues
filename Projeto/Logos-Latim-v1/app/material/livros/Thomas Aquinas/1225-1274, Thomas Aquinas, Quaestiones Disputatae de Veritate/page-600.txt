Praeterea, sicut in dormiente ligatur usus liberi arbitrii, ita et in aegrotante. Sed aegrotans absque usu liberi
arbitrii iustificatur, ut patet ex auctoritate Augustini inducta.
Ergo et dormiens; et sic idem quod prius.
AG9
Praeterea, Deus est potentior omni creato agente. Sed sol materialis lumen suum influit aeri, nulla praeparatione
in ipso aere praecedente. Ergo multo fortius Deus lumen gratiae animae infundit absque omni praeparatione,
quae fit per actum liberi arbitrii.
AG10
Praeterea, cum bonum sit communicativum sui, secundum dionysium; Deus qui summe bonus est, summe
seipsum communicat. Hoc autem non esset, nisi se communicaret et praeparanti se et non praeparanti. Ergo in
iustificatione impii non requiritur usus liberi arbitrii quasi praeparatio ex parte hominis.
AG11
Praeterea, Augustinus dicit, VIII super Genesim ad litteram, quod Deus hoc modo operatur iustitiam in homine,
sicut sol lumen in aere, quod deficit solis deficiente influxu; non sicut artifex qui operatur arcam, in qua
postquam facta est, nihil operatur. Sed sol eodem modo operatur in aere cum primo illuminatur aer, et cum
lumen in eo continuatur. Ergo Deus eodem modo operatur iustitiam in homine cum primo iustificatur, et cum
iustitia in eo conservatur.
Sed iustitia conservatur in homine, usu liberi arbitrii cessante; sicut patet in dormiente.
Ergo homo potest a principio iustificari absque omni motu liberi arbitrii.
AG12
Praeterea, dispositio quae requiritur de necessitate ad introductionem alicuius formae, ita se habet, quod sine ea
forma remanere non potest; sicut patet de calore et forma ignis. Sed sine usu liberi arbitrii potest remanere
iustitia, ut in dormiente. Ergo usus liberi arbitrii non est dispositio quae de necessitate requiratur ad gratiae
infusionem.
AG13
Praeterea, id quod naturaliter est prius, et potest esse et non esse sine posteriori, non requirit posterius ad hoc
quod inesse dicatur; ut patet de gravitate et descensu, sine quo gravitas esse potest; cum scilicet corpus grave
impeditur a suo motu. Sed gratia est prior naturaliter quam usus liberi arbitrii, sine quo et potest esse et non esse:
est enim eius formale principium, sicut gravitas naturalis motus.
Ergo gratia potest infundi sine usu liberi arbitrii.
AG14
Praeterea, corpus infirmum culpam in animam inducit originalem absque omni usu liberi arbitrii. Ergo multo
fortius Deus, qui est potentissimus, non requirit usum liberi arbitrii ad hoc quod gratiam infundat.
AG15
Praeterea, Deus pronior est ad miserendum quam ad condemnandum, ut dicit Glossa in principio hierem.. Sed
Deus punit pueros decedentes sine baptismo absque omni usu liberi arbitrii. Ergo multo magis miseretur gratiam
infundendo.
AG16
Praeterea, dispositio ad formam, quae exigitur in recipiente formam, non est ab ipso recipiente, sed ab alio; sicut
calor qui in lignis praecedit ut dispositio ad formam ignis, non est ab ipsis lignis. Sed usus liberi arbitrii est ab
homine iustificando. Ergo non requiritur ut dispositio ad gratiam habendam.
AG17
Praeterea, iustificatio est per infusionem gratiae et virtutum. Sed secundum Augustinum, virtutem solus Deus in
nobis sine nobis operatur. Ergo ad iustificationem operatio nostra, quae est per usum liberi arbitrii, non
requiritur.
AG18
Praeterea, secundum apostolum, roman.
IV, 4, ei qui operatur, merces non imputatur secundum gratiam, sed secundum debitum.
Usus autem liberi arbitrii quaedam operatio est. Si ergo usus liberi arbitrii ad iustificationem requiritur,
iustificatio non erit ex gratia, sed ex debito; quod est haereticum.
AG19
Praeterea, magis est remotus ille a gratia qui contra operatur gratiae, quam ille qui penitus non operatur. Sed
Deus aliquando dat gratiam alicui qui per liberum arbitrium contra operatur, sicut patet de Paulo, Act. IX, vers.
5, cui dictum est: durum est tibi contra stimulum calcitrare. Ergo multo fortius alicui absque usu liberi arbitrii
quandoque gratia infunditur.
AG20
Praeterea, agens infinitae virtutis non requirit aliquam dispositionem in patiente: quanto enim agens est
virtuosius, tanto minori dispositione praeexistente complet suum effectum. Sed Deus est agens infinitae virtutis,
in tantum quod non requirit materiam praeexistentem, sed operatur ex nihilo. Ergo multo minus requirit

600

