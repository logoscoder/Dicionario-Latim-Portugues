Tertio modo quando similitudo effectus est in causa non secundum esse naturale, sed spirituale, tamen quietum,
sicut similitudines artificiatorum sunt in mente artificis: forma enim domus in aedificatore non est natura
quaedam, sicut virtus calefactiva in sole, vel calor in igne; sed est quaedam intentio intelligibilis in anima
quiescens.
Quarto modo quando similitudo effectus non secundum eamdem rationem, nec ut natura quaedam, nec ut
quiescens, sed per modum cuiusdam defluxus est in causa; sicut similitudines effectuum sunt in instrumentis,
quibus mediantibus defluunt formae a causis principalibus in effectus.
Et hoc modo gratia est in sacramentis; et tanto minus, quanto sacramenta non perveniunt directe et immediate ad
ipsam gratiam, de qua nunc loquimur; sed ad proprios effectus, qui dicuntur gratiae sacramentales, ad quod
sequitur infusio gratiae gratum facientis, vel augmentum.
RA1
Ad primum ergo dicendum, quod culpa est sicut in causa in aliquo pure corporali, scilicet in semine peccatum
originale.
RA2
Secundum et tertium concludunt quod gratia non sit in sacramentis sicut in subiecto.
RA4
Ad quartum dicendum, quod spirituale non potest esse instrumentum rei corporalis, sicut e converso; et ideo non
tenet in proposito proportio commutata.
RC
Alia quae sunt in oppositum, concedimus; ut tamen intelligatur gratia esse in sacramentis sicut in causis
instrumentalibus et dispositionibus; et hoc ratione virtutis, per quam ad gratiam operantur.
|q28 Quaestio 28
Prologus
PR1
Et primo quaeritur utrum iustificatio impii sit remissio peccatorum.
PR2
Secundo utrum peccatorum remissio possit esse sine gratia.
PR3
Tertio utrum ad iustificationem impii liberum arbitrium requiratur.
PR4
Quarto quis motus liberi arbitrii ad iustificationem requiratur, utrum scilicet motus in Deum.
PR5
Quinto utrum in iustificatione impii requiratur motus liberi arbitrii in peccatum.
PR6
Sexto utrum gratiae infusio et culpae remissio sint idem.
PR7
Septimo utrum remissio culpae naturaliter praecedat infusionem gratiae.
PR8
Octavo utrum in iustificatione impii, motus liberi arbitrii naturaliter praecedat infusionem gratiae.
PR9
Nono utrum iustificatio sit in instanti.
|a1 Articulus 1
TTA
Et primo quaeritur utrum iustificatio impii sit remissio peccatorum.
TTB
Et videtur quod non.
AG1
Iustificatio enim a iustitia dicitur, quae est una virtus. Peccatorum autem remissio non fit per unam tantum
virtutem; nam peccata non uni tantum virtuti opponuntur, sed omnibus. Ergo iustificatio non est peccatorum
remissio.
AG2
Sed dicendum, quod peccatorum remissio fit per iustitiam generalem. Sed contra: iustitia generalis, secundum
Philosophum in V ethic., cap. I, est idem quod omnis virtus.
Remissio autem peccatorum non est effectus virtutis, sed gratiae. Ergo peccatorum remissio non debet dici
iustificatio, sed magis gratificatio.
AG3
Praeterea, si per aliquam virtutem fit peccatorum remissio, per illam praecipue fieri debet quae cum peccato
simul esse non potest.
592

