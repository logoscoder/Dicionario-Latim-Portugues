Praeterea quicumque est semper in actu considerationis secundum perfectissimam scientiam, non indiget aliqua
scientia minus perfecta, quia nunquam secundum eam consideraret, et sicut frustra esset in eo. Sed Christus
semper est in actu considerationis secundum perfectissimam scientiam, quae est scientia increata.
Ergo in eo non est ponere aliam scientiam creatam.
AG7
Praeterea, natura non facit per duo quod per unum potest facere; et multo minus Deus, qui ordinatius quam
natura operatur.
Sed Christus poterat fieri sapiens, si solam scientiam increatam haberet. Ergo non est factus sapiens scientia
creata.
AG8
Praeterea, I corinth. XIII, 10: cum venerit quod perfectum est, evacuabitur quod ex parte est. Plus autem est
imperfecta scientia creata in comparatione ad scientiam increatam, quam specularis visio per comparationem ad
visionem speciei. Si igitur ratione imperfectionis visio fidei tollitur, ubi supervenit visio speciei, multo fortius
tolletur scientia creata in Christo, ubi fuit scientia increata.
AG9
Praeterea, verbum unitum animae est magis ei intimum quam intellectus animae nostrae, ut cum sit verbum ei
unitum non solum per essentiam, praesentiam et potentiam, sicut ceteris creaturis, et per gratiam sicut iustis, sed
etiam in unitate personae. Sed anima nostra per potentiam intellectivam intelligit. Ergo anima Christi poterat esse
sapiens per sapientiam verbi, et ita non indigebat scientia creata.
AG10
Praeterea, scientia creata, si eam Christus habuit, non est sibi data nisi ad eius perfectionem, sed anima Christi
unita verbo, et scientiam creatam habens, non est nobilior quam si soli verbo uniretur sine scientia creata; quia
creatura adiuncta Deo nihil adicit bonitatis, sicut nec punctus, additus lineae facit eam maiorem. Ergo in Christo
non est ponere scientiam creatam.
SC1
Sed contra. Est quod dicitur Luc. II, versic. 52: puer Jesus proficiebat sapientia etc.; constat autem quod non
secundum sapientiam increatam proficere poterat, quia illa nec proficit nec deficit. Ergo in eo est ponere
scientiam creatam.
SC2
Praeterea, secundum Damascenum, omnia quae in natura nostra plantavit Dei verbum, assumpsit. Plantavit
autem scientiam creatam.
Ergo et illam assumpsit.
SC3
Praeterea, sicut scientia divina est supra scientiam intellectivam creatam, ita scientia intellectiva creata est supra
scientiam sensitivam.
Sed scientia sensitiva non tollitur ab eo qui habet scientiam intellectivam creatam, ut patet in homine. Ergo et
scientia intellectiva creata potest manere superveniente intellectiva increata.
CO
Responsio. Dicendum, quod sicut in Christo est ponere duas naturas, ita etiam duas scientias, creatam scilicet et
increatam. Quidam tamen haeretici posuerunt in Christo solam scientiam increatam.
Ut autem huius erroris videamus originem, sciendum est, quod quidam unionem divinae et humanae naturae
intellexerunt hoc modo factam esse quo anima corpori unitur; ut scilicet sicut anima est forma corporis, ita
divinitas esset forma humanitatis in Christo.
Et ideo quidam considerantes, quod si verbum uniretur corpori Christi sicut anima corpori nostro quod posset
eum vivificare sicut anima corpus nostrum vivificat, posuerunt quod in Christo non fuerunt nisi duae substantiae,
scilicet corpus, et divinitas, quae corpus loco animae vivificabat. Et hic fuit error eunomii et sequacium eius.
Quidam vero attendentes hoc esse divinitati indignum quod corpori uniretur ut ipsum vivificans, posuerunt in
Christo animam vivificantem corpus et sensificantem, sensibilem videlicet et vegetabilem, non autem
intellectualem: sed dicebant, quod ipsum verbum erat in Christo loco intellectualis animae. Et hic fuit error
Apollinaris et sequacium eius. Quo quidem errore supposito, planum esset in Christo non esse nisi scientiam
increatam.
Praedictus autem modus intelligendi unionem ad hoc inducit ut credatur una quaedam natura ex divina et
humana confecta, sicut ex anima et corpore non solum fit una hypostasis, sed etiam una natura. Ex quo ulterius
sequitur quod utriusque naturae veritas corrumpatur.
Cum enim hoc sit de ratione divinae naturae ut sit a rebus omnibus separata quantum ad esse; si ponatur esse
alicuius corporis actus, a propria ratione decidet. Similiter etiam si a natura humana subtrahatur vel anima vel
intellectus, vel aliquid eorum quae ad integritatem naturae pertinent, non remanebit veritas speciei; cum ita sit de
rationibus specierum sicut de numeris, ut dicitur in VIII metaphysic., in quibus unitate addita vel subtracta,
species numeri variatur.
Et ideo secundum praedictum errorem Christus neque verus Deus neque verus homo esset.
404

