RA14
Ad decimumquartum dicendum, quod volubilitas cogitationum, quae a beatis Angelis removetur, dupliciter
intelligi potest.
Uno modo ut cogitatio dicatur volubilis propter discursum de effectibus in causas, vel e converso; qui quidem
discursus rationis proprius est, quam claritas intellectus angelici excedit.
Alio modo volubilitas potest referri ad successionem eorum quae cogitantur. Et sic sciendum est, quod quantum
ad illam cognitionem qua Angeli cognoscunt res in verbo, non potest esse successio, quia per unum diversa
cognoscunt. Sed quantum ad ea quae cognoscunt per species innatas, vel per illuminationes superiorum, est ibi
successio; unde Augustinus dicit, VIII super genes. Ad litt., quod Deus movet creaturam spiritualem per tempus:
quod est per affectiones mutari.
RA15
Ad decimumquintum dicendum, quod visio beatitudinis est illa qua videtur Deus per essentiam, et res in Deo. Et
in ista non est aliqua successio; nec in ea Angeli proficiunt, sicut nec in beatitudine. Sed in visione rerum per
species innatas, vel per illuminationes superiorum, proficere possunt. Et quantum ad hoc, visio illa non
mensuratur aeternitate, sed tempore; non quidem tempore quod est mensura motus primi mobilis, de quo
Philosophus loquitur, sed tempore non continuo, quali creatio rerum mensuratur; quod nihil est aliud quam
numeratio prioris et posterioris in creatione rerum vel in successione angelicorum intellectuum.
RA16
Ad decimumsextum dicendum, quod corpus Christi est finitum, et comprehendi potest visu corporali. Essentia
autem divina non comprehenditur visu spirituali, cum sit infinita; et ideo non est simile.
RA17
Ad decimumseptimum dicendum, quod ratio illa procederet, si intellectus cognosceret maxime cognoscibile,
quod est Deus, perfecte; quod quia non est, ratio non sequitur.
RA18
Et similiter dicendum ad decimumoctavum de causa et effectu, ut ex praedictis patet.
RA19
Ad decimumnonum dicendum, quod non sunt hoc modo rationes rerum in Deo sicut colores in tabula vel pariete,
ut ex dictis, in corp. Art., patet, et ideo ratio non sequitur.
RC
Alia concedimus, quia verum concludunt, quamvis non debito modo.
|a5 Articulus 5
TTA
Quinto quaeritur utrum visio rerum in verbo, sit per aliquas similitudines rerum in intellectu angelico existentes.
TTB
Et videtur quod sic.
AG1
Omnis enim cognitio est per assimilationem cognoscentis ad cognitum. Si igitur intellectus angelicus cognoscit
aliqua in verbo, oportet quod cognoscat ea per aliquas similitudines apud se existentes.
AG2
Praeterea, sicut se habet corporalis res ad visum corporalem, ita spiritualis ad visum spiritualem. Sed res
corporalis non cognoscitur a visu corporali nisi per aliquam impressionem rei in ipso existentem. Ergo similiter
est de visu spirituali.
AG3
Praeterea, gloria non destruit naturam, sed perficit. Sed cognitio naturalis Angeli est per aliquas species. Ergo et
cognitio gloriae, quae est visio in verbo, est per similitudines rerum.
AG4
Praeterea, omnis cognitio est per aliquam formam. Sed verbum non potest esse forma intellectus, nisi forte
exemplaris, quia nullius rei est forma intrinseca. Ergo oportet quod per aliquas alias formas, cognoscat
intellectus Angeli ea quae in verbo cognoscit.
AG5
Praeterea, Paulus in raptu Deum per essentiam vidit, ut patet II Cor. XIII, 4, in Glossa, et ibi vidit arcana verba,
quae non licet homini loqui. Illorum autem verborum non fuit oblitus postquam verbum per essentiam videre
desiit. Ergo oportet quod per aliquas similitudines in intellectu remanentes illa cognosceret. Et eadem ratione
Angeli, quae cognoscunt in verbo per similitudines aliquas cognoscunt, ut videtur.
AG6
Sed dicebat, quod abeunte verbo remanserunt in anima Pauli quaedam reliquiae illius visionis, scilicet
impressiones quaedam vel similitudines, quibus reminisci poterat eorum quae in verbo viderat, sicut abeuntibus
sensibilibus remanent eorum impressiones in sensu. Sed contra, res aliqua magis imprimit in alteram in sui

163

