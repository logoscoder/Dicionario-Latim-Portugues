Praeterea, imago recreationis respondet imagini creationis; quae duplex imago distinguitur in Glossa super illud
psalm. IV, 7, signatum est super nos lumen vultus tui, Domine. Imago autem creationis attenditur secundum
potentias: scilicet secundum memoriam, intelligentiam et voluntatem, quae sunt tres animae vires, ut magister
dicit in I Sent., 3 dist.. Ergo gratia potentias animae respicit.
AG6
Praeterea, habitus acquisiti contra habitus infusos distinguuntur. Sed omnes habitus acquisiti, sunt in potentiis
animae. Ergo et gratia, quae est donum habituale infusum.
AG7
Praeterea, secundum Augustinum, per gratiam bona voluntas hominis praeparatur. Sed non nisi in quantum per
gratiam voluntas perficitur.
Ergo gratia est perfectio voluntatis; et sic est in voluntate sicut in subiecto, et non in essentia animae.
SC1
Sed contra. Gratia est in anima secundum hoc quod ad Deum ordinatur. Sed tota anima ordinatur ad Deum ut
habens in potentia accipiendi aliquid ab ipso.
Ergo anima secundum suam totalitatem est gratiae susceptiva. Sed totum in anima est ipsa substantia animae,
partes vero potentiae.
Ergo anima secundum substantiam est subiectum gratiae.
SC2
Praeterea, primum Dei donum est in eo quod est in nobis prius, et Deo propinquius.
Sed gratia est primum Dei donum, in nobis: ipsa enim praecedit et fidem et caritatem et alia huiusmodi, ut patet
per Augustinum in II libro de praedestinatione sanctorum.
Id autem quod in nobis prius est, et Deo propinquius, est animae essentia, a qua fluunt potentiae. Ergo gratia est
in essentia animae sicut in subiecto.
SC3
Praeterea, idem creatum non potest esse in diversis. Sed gratia est quid creatum. Ergo non potest esse in diversis.
Sed gratia se extendit ad omnium potentiarum actus, in quantum possunt esse meritorii. Ergo est in essentia
animae, vel in omnibus potentiis. Sed non in omnibus. Ergo est in essentia animae sicut in subiecto.
SC4
Praeterea, causa secundaria per prius recipit influentiam primae causae quam effectus causae secundariae. Sed
essentia animae est principium potentiarum; et sic est causa secundaria earum, quarum primaria causa est Deus.
Ergo essentia animae per prius recipit influentiam gratiae quam potentiae.
CO
Respondeo. Dicendum, quod sicut prius, art. 4, dictum est, de gratia duplex est opinio.
Una quae dicit, gratiam et virtutem esse idem per essentiam. Et secundum hanc necesse est dicere quod gratia sit
in potentia animae sicut in subiecto secundum rei veritatem, eo quod virtus quae perficit ad operandum, non nisi
in potentia esse potest, quae est operationis principium: sed per quamdam appropriationem potest dici, secundum
hanc opinionem, quod gratia respicit essentiam, virtus vero potentiam, secundum quod gratia et virtus, etsi non
per essentiam, saltem differunt ratione; quia gratificatio per prius ad ipsam animam pertinet quam ad actum eius,
cum non propter actum anima acceptetur a Deo, sed e converso, ut dictum est, art. 4.
Alia vero opinio, quam sustinemus, est quod gratia et virtus non sint idem per essentiam.
Et secundum hoc necesse est dicere quod gratia sit in essentia animae sicut in subiecto, et non in potentiis; quia
cum potentia, in quantum huiusmodi, ordinetur ad operationem, oportet perfectionem potentiae secundum
propriam rationem ad operationem ordinari.
Istud autem est quod facit rationem virtutis, ut sit proxime perfectiva ad recte agendum; unde oporteret, si gratia
in potentia animae esset, quod esset idem cum aliqua virtutum.
Si ergo hoc non sustinetur, oportet dicere quod gratia sit in essentia animae, perficiens ipsam, in quantum dat ei
quoddam esse spirituale, et facit eam per quamdam assimilationem consortem divinae naturae, ut habetur II Pet.
I, 4; sicut virtutes perficiunt potentias ad recte operandum.
RA1
Ad primum ergo dicendum, quod quamvis gratia non sit principium esse naturalis; perficit tamen esse naturale,
in quantum addit spirituale.
RA2
Ad secundum dicendum, quod culpa actualis non potest esse nisi in potentia, quae est principium actus. Culpa
autem originalis est in anima secundum suam essentiam, per quam coniungitur ut forma carni, ex qua infectio
originalis in anima contrahitur. Et quamvis ab anima nihil essentialium auferatur, impeditur tamen ordo ipsius
essentiae animae per modum cuiusdam elongationis, sicut contrariae dispositiones elongant potentiam materiae
ab actu formae.
RA3

590

