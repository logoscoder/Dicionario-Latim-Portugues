Et per contrarium istis sunt accipiendae passiones quae ordinantur in malum; ut odium contra amorem, fuga
contra desiderium, tristitia contra gaudium.
Passiones vero irascibilis, ut in alia quaestione dictum est, oriuntur ex passionibus concupiscibilis, et terminantur
ad eas. Et ideo in eis invenitur distinctio aliqua conformis distinctioni concupiscibilis; et ulterius est in eis
distinctio propria secundum rationem proprii obiecti.
Ex parte quidem concupiscibilis est distinctio qua distinguuntur per bonum et malum, vel per delectabile et
contrarium; et iterum secundum habitum realiter, et non habitum realiter.
Sed propria distinctio ipsius irascibilis est ut passiones eius distinguantur secundum excedens facultatem
appetentis vel non excedens, et hoc secundum aestimationem: ista enim videntur distinguere arduum sicut
differentiae per se.
Potest ergo passio in irascibili vel respectu boni esse, vel respectu mali. Si respectu boni: vel habiti, vel non
habiti.
Respectu boni habiti nulla passio potest esse in irascibili: quia bonum, ex quo iam possidetur, nullam
difficultatem ingerit possidenti; unde non salvatur ibi ratio ardui. Respectu autem boni nondum habiti, in quo
ratio ardui salvari potest propter difficultatem consequendi; si quidem illud bonum aestimetur ut excedens
facultatem, facit desperationem; si vero ut non excedens facit spem.
Si vero consideretur motus irascibilis in malum, hoc erit dupliciter: scilicet vel in malum nondum habitum, quod
quidem aestimatur ut arduum, in quantum difficile est vitari; vel ut iam habitum, sive coniunctum, quod item
rationem ardui habet, in quantum aestimatur difficile repelli. Si autem respectu mali nondum praesentis; si
quidem illud malum aestimetur ut excedens facultatem, sic facit passionem timoris; si autem non ut excedens, sic
facit passionem audaciae. Si autem malum sit praesens; aut aestimatur ut non excedens facultatem, et sic facit
passionem irae; aut ut excedens, et sic nullam passionem facit in irascibili, sed in sola concupiscibili manet
passio tristitiae.
Distinctio ergo illa quae accipitur secundum diversos gradus acceptos in motu appetitivo, non est causa alicuius
contrarietatis: quia huiusmodi passiones differunt secundum perfectum et imperfectum, ut patet in desiderio et
gaudio. Sed distinctio quae est secundum contrarietatem obiecti, proprie facit in passionibus contrarietatem.
Unde in concupiscibili passiones animae accipiuntur secundum bonum et malum, ut gaudium et tristitia, amor et
odium. In irascibili vero potest accipi duplex contrarietas.
Una secundum distinctionem proprii obiecti: scilicet secundum excedens facultatem et non excedens; et sic sunt
contraria spes et desperatio, audacia et timor; et haec contrarietas est magis propria.
Alia vero est secundum differentiam obiecti concupiscibilis, id est secundum bonum et malum; per quem
modum spes et timor contrarietatem habere videntur. Ira vero neutro modo potest habere passionem contrariam:
nec secundum contrarietatem boni et mali, quia respectu boni praesentis non est aliqua passio in irascibili;
similiter nec secundum contrarietatem excedentis facultatem et non excedentis, quia malum facultatem excedens
nullam passionem in irascibili facit, ut dictum est. Unde inter ceteras passiones ira habet proprium, quia nihil est
contrarium ei.
Tertia vero differentia passionum animae est quasi accidentalis: quae quidem dupliciter accidit.
Uno modo secundum intensionem et remissionem; sicut zelus importat intensionem amoris, et furor intensionem
irae.
Alio modo secundum materiales differentias boni vel mali, sicut differunt misericordia et invidia, quae sunt
species tristitiae: nam invidia est tristitia de prosperitate aliena, in quantum aestimatur malum proprium;
misericordia vero est tristitia de adversitate aliena, in quantum aestimatur ut proprium malum.
Et sic est in aliis quibusdam considerare.
RA1
Ad primum ergo dicendum, quod irascibilis obiectum non est bonum et malum absolute, sed addita
circumstantia arduitatis: unde non solum in eorum passionibus est contrarietas per bonum et malum, sed per
differentias quae distinguunt arduum tam in bono quam in malo.
RA2
Et per hoc patet solutio ad secundum.
RA3
Ad tertium dicendum, quod praesens et futurum accipiuntur ut differentiae ad distinguendas animae potentias,
secundum quod futurum nondum est coniunctum realiter, praesens vero iam coniunctum: perfectior vero est
motus appetitus in id quod est realiter distans. Unde futurum et praesens licet faciant aliquam distinctionem,
nullam tamen contrarietatem faciunt, sicut nec perfectum et imperfectum.
RA4
Ad quartum dicendum, quod dolor, secundum quod proprie accipitur, non debet computari inter animae
passiones, quia nihil habet ex parte animae nisi apprehensionem tantum.
Est enim dolor sensus laesionis: quae quidem laesio est ex parte corporis. Et ideo Augustinus subdit, quod
tractando de passionibus animae, maluit uti nomine tristitiae quam doloris: tristitia enim perficitur in ipsa
appetitiva, ut ex dictis, art. I huius quaest., patet.
549

