Tertius est ipsius visionis, quae est media inter videntem et rem visam; et ideo dicit modum videntis per
comparationem ad rem visam; ut tunc dicatur aliquis totaliter alterum videre, quando scilicet visio habet modum
totalem.
Et hoc est quando ita est perfectus modus visionis, sicut est modus visibilitatis ipsius rei. Et hoc modo non
totaliter videtur divina essentia, ut ex dictis, in corp. Art., patet; sicut aliquis qui scit aliquam propositionem esse
demonstrabilem, cuius demonstrationem ignorat, scit quidem totum modum cognitionis eius, sed nescit eam
secundum totum modum quo cognoscibilis est.
RA3
Ad tertium dicendum, quod ratio illa procedit quando forma, quae est principium actionis agenti coniungitur
secundum totum modum suum; quod necesse est in omnibus formis non subsistentibus, quarum esse est inesse.
Sed divina essentia, quamvis quodammodo sit ut forma intellectus, non tamen capitur ab intellectu nisi
secundum modum intellectus capientis, et quia actio non est tantum formae, sed etiam agentis; ideo non potest
esse ita perfecta actio sicut est perfecta forma quae est principium actionis, cum sit defectus ex parte agentis.
RA4
Ad quartum dicendum, quod res comprehenditur cuius definitio cognoscitur, si tamen ipsa definitio
comprehendatur. Sed sicut possibile est cognoscere rem sine comprehensione, ita et definitionem ipsius; et sic
res ipsa remanet non comprehensa. Angelus autem, quamvis videat aliquo modo quid est Deus, non tamen hoc
comprehendit.
RA5
Ad quintum dicendum, quod visio Dei per essentiam potest dici comprehensio in comparatione ad visionem
viae, quae ad essentiam non pertingit: non tamen est comprehensio simpliciter, ratione iam dicta. Et ideo cum
dicitur: comprehendam, sicut et comprehensus sum, et cognoscam sicut et cognitus sum: ly sicut notat
comparationem similitudinis, sed non aequalitatis.
RA6
Ad sextum dicendum, quod ipsa immensitas Dei videbitur, sed non videbitur immense: videbitur enim totus
modus, sed non totaliter, ut dictum est.
|a3 Articulus 3
TTA
Tertio quaeritur utrum Angelus ex propriis naturalibus potuerit pertingere ad videndum Deum per essentiam.
TTB
Et videtur quod sic.
AG1
Quia, secundum Augustinum super Genesim ad litteram, Angeli in principio suae conditionis, in quo statu
fuerunt in naturalibus tantum, ut multi dicunt, viderunt creaturas fiendas in verbo. Sed hoc esse non potuisset,
nisi verbum vidissent.
Ergo per naturalia pura intellectus Angeli vidit Deum per essentiam.
AG2
Praeterea, quod potest minus intelligibile intelligere, potest intelligere et maius. Sed essentia divina est maxime
intelligibilis, cum sit maxime a materia immunis: ex quo contingit aliquid esse intelligibile actu. Cum ergo
intellectus Angeli naturali cognitione possit alia intelligibilia intelligere, multo fortius poterit intelligere ex
naturalibus puris divinam essentiam.
AG3
Sed dicebat, quod licet divina essentia sit in se maxime intelligibilis, non tamen est maxime intelligibilis
intellectui angelico.
Sed contra, eius quod est magis visibile in se, non esse magis visibile nobis, causa est defectus nostri visus. Sed
in intellectu angelico non est aliquis defectus, cum Angelus sit speculum purum, clarissimum, incontaminatum,
ut dionysius dicit in cap. IV de divin. Nomin..
Ergo illud quod est magis in se intelligibile, est magis intelligibile Angelo.
AG4
Praeterea, Commentator dicit in III de anima, quod in intellectu qui est penitus a materia separatus, sequitur hoc
argumentum quod themistius faciebat: hoc est magis intelligibile; ergo magis intelligitur. Sed intellectus Angeli
est huiusmodi. Ergo in eo praedictum argumentum sequitur.
AG5
Praeterea, excellens visibile propter hoc est visibile minus visui nostro, quia corrumpit visum. Sed excellens
intelligibile non corrumpit intellectum, sed confortat ipsum. Ergo illud quod est magis in se intelligibile, magis
ab intellectu intelligitur.
AG6
Praeterea, videre Deum per essentiam est actus intellectus. Sed gratia est in affectu.

154

