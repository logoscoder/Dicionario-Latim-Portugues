Sed contra. Est quod Ambrosius dicit super Luc.: eam quae in Deo habitat, plenitudinem bonitatis nemo
conspexit, nemo mente aut oculis comprehendit.
SC2
Praeterea, secundum Augustinum, in eodem Lib., illud comprehenditur cuius fines circumspici possunt. Sed de
Deo hoc est impossibile, cum sit infinitus. Ergo non potest comprehendi.
SC3
Praeterea Augustinus dicit in Lib. De videndo Deum: Dei plenitudinem non solum oculis corporis, sed nec mente
aliquis aliquando comprehendit.
CO
Responsio. Dicendum, quod illud proprie dicitur comprehendi ab aliquo quod ab eo includitur; dicitur enim
comprehendere, quasi simul ex omnibus partibus apprehendere, quod est undique inclusum habere.
Quod autem includitur ab aliquo, non excedit includens, sed est minus includente, vel saltem aequale. Haec
autem ad quantitatem pertinent; unde secundum duplicem quantitatem est duplex modus comprehensionis;
scilicet secundum quantitatem dimensivam et virtualem.
Secundum dimensivam quidem, ut dolium comprehendit vinum: secundum virtualem autem, ut materia dicitur
comprehendere formam, quando nil materiae remanet imperfectum a forma.
Et per hunc modum dicitur aliqua vis cognitiva comprehendere suum cognitum, in quantum scilicet cognitum
perfecte substat cognitioni ipsius; tunc autem a comprehensione deficit, quando cognitum cognitionem excedit.
Sed hic excessus diversimode in diversis potentiis considerandus est. In potentiis enim sensitivis obiectum
comparatur ad potentiam non solum secundum quantitatem virtualem, sed etiam secundum quantitatem
dimensivam; eo quod sensibilia movent sensum, utpote in magnitudine existentem, non solum ex VI qualitatis
propriorum sensibilium, sed etiam secundum quantitatem dimensivam, ut patet de sensibilibus communibus.
Unde comprehensio sensus potest impediri dupliciter. Uno modo ex excessu sensibilis secundum quantitatem
virtualem; sicut impeditur oculus a comprehensione solis, quia virtus claritatis solis, quae est visibilis, excedit
proportionem virtutis visivae quae est in oculo.
Alio modo propter excessum quantitatis dimensivae; sicut impeditur oculus ne comprehendat totam molem
terrae, sed partem eius videt et partem non, quod in primo impedimento non accidebat; simul enim omnes solis
partes videntur a nobis, sed nulla earum perfecte, sicut visibilis est.
Ad intellectum autem comparatur intelligibile per accidens quidem etiam secundum quantitatem dimensivam vel
numeralem, in quantum intellectus a sensu accipit; unde etiam intellectus noster impeditur a comprehensione
infiniti secundum quantitatem dimensivam, ita quod aliquid eius est in intellectu et aliquid extra intellectum. Per
se autem non comparatur ad intellectum intelligibile secundum quantitatem dimensivam, cum intellectus sit
virtus non utens organo corporali; sed per se comparatur ad ipsum, solum secundum quantitatem virtualem. Et
ideo in his quae per se intelliguntur sine coniunctione ad sensum, non impeditur comprehensio intellectus nisi
propter excessum quantitatis virtualis; quando scilicet id quod intelligitur, habet modum intelligendi
perfectiorem quam sit modus quo intellectus intelligit; sicut si aliquis cognoscat hanc conclusionem: triangulus
habet tres angulos aequales duobus rectis, per probabilem rationem utpote per auctoritatem, vel quia ita
communiter dicitur, non comprehendet ipsam; non quod unam partem eius ignoret, alia scita, sed quia ista
conclusio est scibilis per demonstrationem, ad quam cognoscens nondum pervenit, et ideo non comprehendit
ipsam, quia non stat perfecte sub cognitione eius.
Constat autem quod in intellectu Angeli, praecipue quantum ad visionem divinam, non habet locum quantitas
dimensiva; et ideo consideranda est ibi aequalitas vel excessus secundum quantitatem virtualem tantum.
Virtus autem divinae essentiae, qua est intelligibilis, excedit intellectum angelicum, et omnem intellectum
creatum, secundum hoc quod est cognoscitivus; veritas enim divinae essentiae, qua cognoscibilis est, excedit
lumen cuiuslibet intellectus creati, quo cognoscitivus est. Et ideo impossibile est quod aliquis intellectus creatus
divinam essentiam comprehendat; non quia partem eius aliquam ignoret, sed quia ad perfectum modum
cognitionis ipsius pertingere non potest.
RA1
Ad primum ergo dicendum, quod divina essentia ab Angelo tota videtur, quia nihil eius est non visum ab eo; ut
sic ly tota exponatur privative, non per positionem partium: non tamen eam perfecte videt; et ideo non sequitur
quod eam comprehendat.
RA2
Ad secundum dicendum, quod in visione qualibet triplex modus considerari potest.
Primo modus ipsius videntis absolute, qui est mensura capacitatis eius; et sic intellectus Angeli totaliter videt
Deum: hoc est dictu, totam vim intellectus sui adhibet ad videndum Deum.
Alius modus est ipsius rei visae; et hic modus nihil est aliud quam qualitas rei. Cum autem in Deo non sit aliud
qualitas quam substantia, modus eius est ipsa essentia; et sic totaliter vident Deum, quia vident totum modum
Dei eodem modo quo totam essentiam.

153

