Deo non distinguatur scientia et essentia, ut ex dictis patet, nisi secundum modum intelligendi; nec scientia se
habet in eo ex additione ad essentiam eius, nisi secundum modum intelligendi.
RA2
Ad secundum dicendum, quod non potest vere dici, quod scientia in Deo significet aliam perfectionem quam
essentiam, sed quod significatur per modum alterius perfectionis; secundum quod intellectus noster ex diversis
conceptionibus quas de Deo habet, praedicta nomina imponit.
RA3
Ad tertium dicendum, quod cum nomina sint signa intellectuum: secundum hoc se habet aliquod nomen ad
totalitatem alicuius rei significandam, secundum quod se habet intellectus in intelligendo.
Intellectus autem noster totum Deum intelligere potest sed non totaliter, totum quidem quia necesse est ut de ipso
aut totum intelligatur, aut nihil, cum in eo non sit pars et totum; sed dico, non totaliter, quia non perfecte
cognoscit ipsum, secundum quod ipse est in sui natura cognoscibilis; sicut ille qui hanc conclusionem diameter
est asimeter costae, cognoscit probabiliter, ex hoc scilicet quod ab omnibus ita dicitur, non cognoscit eam
totaliter, quia non pervenit ad perfectum modum cognitionis quo cognoscibilis est: quamvis totam cognoscat,
nullam partem eius ignorans.
Similiter ergo et nomina quae de Deo dicuntur, ipsum totum, sed non totaliter significant.
RA4
Ad quartum dicendum, quod quia illud quod in Deo est absque omni imperfectione, in creaturis cum aliquo
defectu invenitur; propter hoc oportet ut si aliquid in creaturis inventum Deo attribuamus, separemus totum quod
ad imperfectionem pertinet, ut solum maneat hoc quod perfectionis est, quia secundum hoc tantum creatura
Deum imitatur.
Dico igitur, quod scientia quae in nobis invenitur, habet quidem aliquid perfectionis, et aliquid imperfectionis.
Ad perfectionem quidem eius pertinet certitudo ipsius, quia quod scitur, certitudinaliter cognoscitur; sed ad
imperfectionem pertinet discursus intellectus a principiis in conclusiones, quarum est scientia; hic enim discursus
non contingit nisi secundum quod intellectus cognoscens principia, cognoscit conclusiones in potentia tantum; si
enim actu cognosceret, non esset ibi discursus; cum motus non sit nisi exitus de potentia ad actum.
Dicitur igitur in Deo scientia ratione certitudinis de rebus cognitis, non autem ratione discursus praedicti, qui
etiam nec in Angelis invenitur, ut dionysius dicit.
RA5
Ad quintum dicendum, quod quamvis Deo non sit aliquid magis et minus notum si consideretur modus
cognoscentis, quia eodem intuitu omnia videt, tamen si consideretur modus rei cognitae, Deus cognoscit
quaedam esse magis cognoscibilia in seipsis et quaedam minus; sicut inter omnia maxime est cognoscibilis sua
essentia, per quam quidem omnia cognoscit, non quidem aliquo discursu, cum simul videndo essentiam suam
omnia videat.
Unde etiam quantum ad istum ordinem qui potest attendi in divina cognitione ex parte cognitorum, etiam
salvatur in Deo ratio scientiae; ipse enim praecipue omnia per causam cognoscit.
RA6
Ad sextum dicendum, quod verbum illud Algazelis intelligendum est de scientia nostra, quae in nobis acquiritur
per hoc quod res imprimunt similitudines suas in animas nostras; sed in cognitione Dei est e converso, quia ab
eius intellectu effluunt formae in omnes creaturas; unde sicut scientia in nobis est sigillatio rerum in animabus
nostris, ita e converso formae rerum non sunt nisi quaedam sigillatio divinae scientiae in rebus.
RA7
Ad septimum dicendum, quod scientia quae ponitur in Deo, non est per modum habitus, sed magis per modum
actus, quia ipse semper actu omnia cognoscit.
RA8
Ad octavum dicendum, quod a causa agente non procedit effectus nisi secundum conditionem eius; et ideo omnis
effectus qui procedit per aliquam scientiam, sequitur determinationem scientiae, quae limitat conditiones eius; et
ideo res quarum scientia Dei est causa, non procedunt nisi quando determinatum est a Deo ut procedant; et ideo
non oportet ut res sint ab aeterno quamvis scientia Dei fuerit ab aeterno in actu.
RA9
Ad nonum dicendum, quod tunc intellectus dicitur scire de aliquo quid est, quando definit ipsum, id est quando
concipit aliquam formam de ipsa re quae per omnia ipsi rei respondet.
Iam autem ex dictis patet quod quidquid intellectus noster de Deo concipit, est deficiens a repraesentatione eius;
et ideo quid est ipsius Dei semper nobis occultum remanet; et haec est summa cognitio quam de ipso in statu
viae habere possumus, ut cognoscamus Deum esse supra omne id quod cogitamus de eo; ut patet per dionysium
in I cap. De mystica theologia.
RA10
Ad decimum dicendum, quod Deus dicitur omnem intellectus nostri formam subterfugere, non quin aliqua forma
nostri intellectus ipsum aliquo modo repraesentet; sed quia nulla eum repraesentat perfecte.
RA11
28

