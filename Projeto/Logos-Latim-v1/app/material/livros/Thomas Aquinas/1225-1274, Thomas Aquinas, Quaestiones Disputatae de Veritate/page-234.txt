Loquendo igitur de habitibus prout de eis scimus quid sunt, duo in eorum cognitione oportet attendere; scilicet
apprehensionem et iudicium.
Secundum apprehensionem quidem eorum notitia oportet quod obiectis et actibus capiatur; nec ipsi possunt per
essentiam suam apprehendi. Cuius ratio est, quia cuiuslibet potentiae animae virtus est determinata ad obiectum
suum; unde et eius actio primo et principaliter in obiectum tendit. In ea vero quibus in obiectum dirigitur, non
potest nisi per quamdam reditionem, sicut videmus, quod visus primo dirigitur in colorem; sed in actum visionis
suae non dirigitur nisi per quamdam reditionem, dum videndo colorem videt se videre. Sed ista reditio
incomplete quidem est in sensu, complete autem in intellectu, qui reditione completa redit ad sciendum
essentiam suam.
Intellectus autem noster in statu viae hoc modo comparatur ad phantasmata sicut visus ad colores, ut dicitur in III
de anima: non quidem ut cognoscat ipsa phantasmata ut visus cognoscit colores, sed ut cognoscat ea quorum
sunt phantasmata.
Unde actio intellectus nostri primo tendit in ea quae per phantasmata apprehenduntur, et Deinde redit ad actum
suum cognoscendum; et ulterius in species et habitus et potentias et essentiam ipsius mentis. Non enim
comparantur ad intellectum ut obiecta prima, sed ut ea quibus in obiectum feratur.
Iudicium autem de unoquoque habetur secundum id quod est mensura illius. Cuiuslibet autem habitus mensura
quaedam est id ad quod habitus ordinatur: quod quidem ad nostram cognitionem se habet tripliciter.
Quandoque enim est a sensu acceptum, vel visu vel auditu; sicut cum videmus utilitatem grammaticae vel
medicinae, aut eam ab aliis audimus, et ex hac utilitate scimus quid est grammatica vel medicina. Quandoque
vero est naturali cognitioni inditum; quod maxime patet in habitibus virtutum, quarum fines naturalis ratio dictat.
Quandoque vero est divinitus infusum, sicut patet in fide et spe, et aliis huiusmodi habitibus infusis. Et quia
etiam naturalis cognitio in nobis ex illustratione divina oritur, in utroque veritas increata consulitur.
Unde iudicium in quo completur cognitio de natura habitus, vel est secundum id quod sensu accipimus, vel
secundum quod increatam consulimus veritatem.
In cognitione vero qua cognoscimus an habitus nobis insint, duo sunt consideranda; scilicet habitualis cognitio,
et actualis.
Actualiter quidem percipimus habitus nos habere, ex actibus habituum quos in nobis sentimus; unde etiam
Philosophus dicit in II ethicorum, quod signum oportet accipere habituum fientem in opere delectationem.
Sed quantum ad habitualem cognitionem, habitus mentis per seipsos cognosci dicuntur.
Illud enim facit habitualiter cognosci aliquid, ex quo aliquis efficitur potens progredi in actum cognitionis eius
rei quae habitualiter cognosci dicitur. Ex hoc autem ipso quod habitus per essentiam suam sunt in mente, mens
potest progredi ad actualiter percipiendum habitus in se esse, inquantum per habitus quos habet, potest prodire in
actus, in quibus habitus actualiter percipiuntur.
Sed quantum ad hoc differentia est inter habitus cognitivae partis et affectivae. Habitus enim cognitivae partis est
principium et ipsius actus quo percipitur habitus, et etiam cognitionis qua percipitur, quia ipsa actualis cognitio
ex habitu cognitivo procedit: sed habitus affectivae partis est quidem principium illius actus ex quo potest
habitus percipi, non tamen cognitionis qua percipitur.
Et sic patet quod habitus cognitivae, ex hoc quod per essentiam suam in mente existit, est proximum principium
suae cognitionis; habitus autem affectivae partis est principium quasi remotum, in quantum non est causa
cognitionis, sed eius unde cognitio accipitur; et ideo Augustinus dixit in X confessionum, quod artes
cognoscuntur per sui praesentiam, sed affectiones animae per quasdam notiones.
RA1
Ad primum igitur dicendum, quod verbum illud Glossae est referendum ad obiectum cognitionis, et non ad
medium cognoscendi; quia, scilicet, cum dilectionem cognoscimus, ipsam dilectionis essentiam consideramus,
non aliquam eius similitudinem, ut in imaginaria visione accidit.
RA2
Ad secundum dicendum, quod pro tanto dicitur quod mens nihil melius novit eo quod in ipsa est, quia eorum
quae sunt extra ipsam non est necesse quod in se habeat aliquid unde in eorum notitiam devenire possit. Sed in
eorum quae in ipsa sunt actualem cognitionem devenire potest ex his quae penes se habet, quamvis etiam per
aliqua alia cognoscantur.
RA3
Ad tertium dicendum, quod habitus non est causa cognoscendi alia sicut quo cognito alia cognoscantur, prout
principia sunt causa cognoscendi conclusiones; sed quia ex habitu perficitur anima ad aliquid cognoscendum.
Et sic non est causa cognitorum quasi univoca, prout unum cognitum est causa cognitionis alterius cogniti; sed
quasi causa aequivoca, quae eamdem nominationem non recipit; sicut albedo facit album, quamvis ipsa non sit
alba, sed est quo aliquid est album. Similiter etiam habitus, inquantum huiusmodi, non est causa cognitionis ut
quod est cognitum, sed ut quo aliquid est cognitum; et ideo non oportet quod sit magis cognitum quam ea quae
per habitum cognoscuntur.
RA4

234

