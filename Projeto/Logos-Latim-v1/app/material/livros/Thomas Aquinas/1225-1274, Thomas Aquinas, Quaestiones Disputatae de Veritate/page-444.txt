RA14
Ad decimumquartum dicendum, quod libertas quae augetur et minuitur, est libertas a peccato et a miseria, non
autem libertas a coactione; unde non sequitur quod voluntas possit ad hoc deduci quod cogatur.
RC1
Ad primum autem in contrarium dicendum, quod auctoritas illa est intelligenda de necessitate coactionis, quae
repugnat voluntati, non autem de necessitate naturalis inclinationis, quae secundum Augustinum in V de civitate
Dei, voluntati non repugnat.
RC2
Ad secundum dicendum, quod non pertinet ad impotentiam voluntatis, si naturali inclinatione de necessitate in
aliquid feratur, sed ad eius virtutem; sicut grave tanto est virtuosius, quanto maiori necessitate Deorsum fertur.
Pertineret autem ad eius infirmitatem, si ab alio cogeretur.
RC3
Ad tertium dicendum, quod libertas, secundum Augustinum, opponitur necessitati coactionis, non autem
naturalis inclinationis.
RC4
Ad quartum dicendum, quod necessitas naturalis non repugnat dignitati voluntatis; sed sola necessitas coactionis.
RC5
Ad quintum dicendum quod voluntas, in quantum est rationalis, ad opposita se habet: hoc est enim considerare
ipsam secundum hoc quod est ei proprium; sed prout est natura quaedam, nihil prohibet eam determinari ad
unum.
RC6
Ad sextum dicendum, quod voluntas dividitur contra appetitum naturalem cum praecisione sumptum, id est qui
est naturalis tantum, sicut homo contra id quod est animal tantum; non autem dividitur contra appetitum
naturalem absolute, sed includit ipsum, sicut homo includit animal.
RC7
Ad septimum dicendum, quod illa etiam ratio procedit de voluntate secundum quod voluntas est; hoc enim est
proprium voluntati, in quantum est voluntas, quod sit domina suorum actuum.
|a6 Articulus 6
TTA
Sexto quaeritur utrum voluntas de necessitate velit quidquid vult.
TTB
Et videtur quod sic.
AG1
Quanto enim aliquid est nobilius, tanto est immutabilius. Sed vivere est nobilius quam esse, intelligere quam
vivere, et velle quam intelligere. Ergo velle est immutabilius quam esse. Sed esse animae volentis est
immutabile, quia est incorruptibile. Ergo et velle eius est immutabile; et ita, quidquid vult, immutabiliter et
necessario vult.
AG2
Praeterea, quanto aliquid est Deo conformius, tanto immutabilius est. Sed magis conformatur anima Deo secunda
conformitate quae est similitudinis, quam prima conformitate, quae est imaginis. In prima autem conformitate
habet immutabilitatem; quia non potest imaginem amittere anima, secundum illud Ps. XXXVIII, 7: in imagine
pertransit homo.
Ergo et secundum conformitatem secundam, quae est similitudinis, consistens in debita voluntatis ordinatione,
habebit immutabilitatem, ut voluntas immutabiliter velit bonum, nec possit velle malum.
AG3
Praeterea, sicut se habet actus ad ens actu, ita potentia ad ens potentiale. Sed Deus, cum sit actu bonus, non
potest aliquid actu malum facere. Ergo etiam eius potentia, quae bona est, non potest producere aliquid quod sit
malum in potentia: et ita voluntas quam divina potentia produxit, non potest in malum.
AG4
Praeterea, secundum Philosophum in VI et VII ethic., sicut principia se habent ad conclusiones in scientiis
demonstrativis, ita fines ad ea quae sunt ad fines in operabilibus et appetibilibus. Sed ex principiis quae sunt
naturaliter scita, inducitur necessitas in intellectum ut conclusiones de necessitate cognoscat.
Ergo ex hoc quod voluntas de necessitate vult finem ultimum per modum iam dictum, de necessitate etiam volet
omnia alia quae in finem ultimum ordinantur.
AG5
Praeterea, omne illud quod est naturaliter determinatum ad aliquid, de necessitate consequitur illud, nisi sit
aliquid impediens.
Sed voluntas naturaliter vult bonum, ut dicit Glossa Roman. VII, 15. Ergo immutabiliter vult bonum, cum non sit
aliquid quod eum impedire posset, eo quod est sub Deo potentissima, secundum bernardum.
444

