Ex parte autem intellectualis visionis non possunt accipi aliqui determinati gradus, quia plenitudo intellectualis
luminis non manifestatur nisi per aliqua signa: unde penes illa signa oportet distinguere prophetiae gradus.
Sic ergo possunt distingui gradus prophetiae secundum quatuor.
Primo secundum ea quae requiruntur ad prophetiam. Est autem duplex actus prophetiae: scilicet visio et
denuntiatio.
Ad visionem autem requiruntur duo: scilicet iudicium, quod est secundum intellectum, et acceptio, quae est
quandoque secundum intellectum, quandoque secundum imaginationem.
Sed ad denuntiationem requiritur aliquid ex parte denuntiantis; scilicet quaedam audacia, ut aliquis non terreatur
loqui veritatem propter adversarios veritatis, secundum id quod Dominus dixit ad ezechielem, Ezech., III, 8: dedi
faciem tuam valentiorem faciebus eorum, et frontem tuam duriorem frontibus eorum; et sequitur: ne timeas eos,
neque metuas a facie eorum. Aliud autem requiritur ex parte rei denuntiatae scilicet signum, per quod veritas rei
denuntiatae demonstratur; unde et Moyses a Domino signum accepit, ut ei crederetur.
Sed quia denuntiatio in prophetia non principaliter, sed consequenter se habet in prophetia, ideo infimus gradus
prophetiae est in eo in quo invenitur quaedam audacia vel promptitudo ad aliquid dicendum vel faciendum, sine
hoc quod ei aliqua revelatio fiat; sicut si dicamus aliquem gradum prophetiae fuisse in Sampsone, largo modo
accipiendo prophetiam, secundum quod omnis supernaturalis influxus ad prophetiam reducitur.
Secundus vero gradus erit in eo qui habet visionem intellectualem tantum secundum iudicium, ut in Salomone.
Tertius vero in eo qui habet intellectualem visionem cum imaginaria, ut in Isaia et ieremia.
Quartus vero in eo qui habet visionem intellectualem plenissimam quantum ad iudicium et quantum ad
acceptionem, sicut in David.
Secundo possunt distingui gradus prophetiae ex dispositione prophetantis; et sic cum prophetia fiat in somnio et
in visione vigiliae, ut dicitur numer., XII, 6, perfectior est gradus prophetiae quae est in vigilia, quam quae est in
somnio: tum quia intellectus est melius dispositus ad iudicandum; tum quia etiam evocatio a sensibilibus non est
facta naturaliter, sed ex intensione perfecta interiorum virium, ad ea quae divinitus demonstrantur.
Tertio ex modo accipiendi: quia quanto expressius significatur res prophetata, prophetiae gradus est sublimior.
Nulla autem signa aliquid expressius significant quam verba; et ideo altior gradus prophetiae est quando
percipiuntur verba expresse designantia rem prophetatam, sicut de Samuele legitur I regum, III, 4, quam quando
demonstrantur aliquae figurae, quae sunt aliarum rerum similitudines, sicut olla succensa ostensa est ieremiae,
Ierem., I, 13: ex hoc enim manifeste ostenditur quod lumen propheticum magis in suo vigore percipitur quando
secundum expressiorem similitudinem res propheticae demonstrantur.
Quarto ex parte eius qui revelationem facit: eminentior enim gradus prophetiae est quando videtur ille qui
loquitur quam quando verba audiuntur tantum, sive sit in somnio, sive sit in visione: quia ex hoc ostenditur quod
magis accedit propheta ad cognitionem eius qui revelat.
Quando vero videtur ille qui loquitur, altior gradus prophetiae est quando videtur in specie Angeli, quam quando
videtur in specie hominis; et adhuc eminentior, si videatur in figura Dei, sicut isa. VI, 1, vidi Dominum sedentem
etc.: cum enim prophetiae revelatio a Deo descendat in Angelum, et ab Angelo in hominem, tanto ostenditur
plenior prophetiae receptio, quanto magis acceditur ad primum principium prophetiae.
RA
Rationes illae quae ostendunt quod gradus prophetiae distinguuntur secundum imaginariam visionem,
concedendae sunt secundum modum praedictum: nec hoc dicendum est, quod diversitas gradus distinctionem
exigat speciei.
RC1
Ad rationes vero quae sunt in oppositum, per ordinem respondendum est.
Ad quarum etiam primam patet responsio ex praedictis.
RC2
Ad secundum dicendum, quod quando aliquid distinguitur secundum speciem, oportet quod fiat distinctio
secundum illud quod est formale; sed si fiat distinctio graduum in eadem specie potest esse etiam secundum id
quod est materiale; sicut animal distinguitur per masculinum et femininum, quae sunt differentiae materiales, ut
in X metaphysic.
Dicitur.
RC3
Ad tertium dicendum, quod cum lumen propheticum non sit aliquid immanens prophetae, sed sit quasi quaedam
passio transiens, non oportet etiam ut propheta semper sit in eodem gradu prophetiae; immo quandoque fit ei
revelatio secundum unum gradum, quandoque secundum alium.
RC4
Ad quartum dicendum, quod cum aliqua nobiliora quandoque minus perfecte cognoscantur, sicut cum de divinis
habetur opinio et de creaturis scientia; non potest ex rebus prophetatis gradus accipi prophetiae; et praecipue cum
ea quae sunt denuntianda, prophetae revelantur secundum quod exigit eorum dispositio propter quos prophetia
datur.

294

