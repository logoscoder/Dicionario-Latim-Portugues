Praeterea, hoc idem videtur per id quod dicitur in psalm. Cxv, 15: pretiosa in conspectu Domini mors sanctorum
eius: dicitur autem pretiosa quasi pretio digna. Pretium autem laboris est praemium, quod laboribus meremur.
Ergo passionibus possumus mereri.
AG11
Sed dicendum, quod passionibus meremur, in quantum sunt volitae. Sed contra est quod Lucia dixit: si invitam
me violari feceris, castitas mihi duplicabitur ad coronam.
Ergo ipsa passio corruptionis, quam in vita sustinuisset, fuisset ei meritoria coronae.
Et sic passio non meretur solum quia est voluntaria.
AG12
Praeterea, difficultas est de necessitate meriti: quod patet ex hoc, quod magister dicit in II sentent., dist. 24, quod
homo in statu innocentiae non merebatur, quia nihil impellebat ad malum neque aliquid retrahebat a bono. Cum
ergo passiones difficultatem afferant, videtur quod per se ad meritum faciant.
AG13
Praeterea, timor quaedam passio est.
Eo autem mereri possumus formaliter, cum sit in parte intellectiva: ut patet, cum timemus illa quae nonnisi per
intellectum cognoscimus, sicut poenas aeternas. Ergo passionibus possumus mereri.
AG14
Praeterea, praemium respondet merito.
Sed praemium gloriae non solum erit in anima, sed in corpore. Ergo et meritum consistit non solum in actione
animae, sed in passione corporis.
AG15
Praeterea, ubi est maior difficultas, ibi est maior ratio meriti. Sed maior difficultas est circa passiones quam circa
operationes voluntatis.
Ergo passiones sunt magis meritoriae quam actus voluntatis, qui tamen sunt formaliter meritorii.
AG16
Praeterea, virtutibus formaliter meremur.
Sed quaedam passiones a sanctis ponuntur virtutes, ut misericordia et poenitentia; quaedam a philosophis
ponuntur laudabiles medietates inter vitia extrema, ut verecundia et Nemesis a Philosopho in II ethic.
Cap. VII: quod totum ad virtutem pertinet.
Ergo passionibus formaliter meremur.
AG17
Praeterea, meritum et demeritum, cum sint contraria, in eodem genere sunt. Sed in eodem genere passionum
invenitur demeritum: nam primi motus qui sunt peccata, passiones quaedam sunt: ira etiam et accidia sunt
quaedam passiones, quae tamen vitia capitalia ponuntur ab apostolo, Rom. I, vers. 29: peccata namque passiones
ignominiae appellat. Ergo passionibus meremur.
SC1
Sed contra. Nihil potest esse meritorium nisi quod est in nobis, quia secundum Augustinum, voluntas est qua
peccatur et recte vivitur. Sed passiones non sunt in nobis: quia, ut dicit Augustinus, XIV de civitate Dei,
passionibus inviti cedimus. Ergo passionibus non meremur.
SC2
Praeterea, illud quod est praeambulum ad voluntatem, non potest esse meritorium, cum meritorium ex voluntate
dependeat. Sed passiones animae praecedunt actum voluntatis, cum sint in parte sensitiva, actus autem voluntatis
in parte intellectiva: intellectiva vero pars a sensitiva accipit. Ergo passiones animae non possunt esse meritoriae.
SC3
Praeterea, omne meritum est laudabile.
Sed passionibus nec laudamur nec vituperamur, secundum Philosophum in Lib. II ethic..
Ergo passionibus non meremur.
SC4
Praeterea, in Christo fuit maior efficacia ad merendum quam in nobis. Sed Christus sua passione non meruit.
Ergo nec nos passionibus meremur. Probatio mediae. Mereri est de non suo suum facere, vel de minus suo facere
magis suum. Sed Christus non potuit facere de non suo suum, nec de minus suo magis suum, quia a primo
instanti suae conceptionis sibi perfectissime debebatur quidquid cadit sub merito. Ergo Christus passione nihil
meruit.
SC5
Sed dicendum, quod meruit faciendo de suo primo modo, pluribus modis. Sed contra: duplex vinculum facit
maiorem obligationem.
Ergo similiter et duplex ratio debiti facit magis debitum. Si ergo Christus non potuit facere aliquid magis
debitum, nec etiam potuit aliquid facere pluribus modis debitum.
SC6
Praeterea, difficultas voluntarium diminuit.
554

