contrarium. Sed ex perfectione boni alicuius contingit quod voluntas determinatur ad illud inclinatione naturalis
necessitatis.
RA3
Ad tertium dicendum, quod intellectus aliquid naturaliter intelligit, sicut et voluntas aliquid naturaliter vult; sed
coactio non est contraria intellectui secundum suam rationem, sicut et voluntati.
Intellectus enim etsi habeat inclinationem in aliquid, non tamen nominat ipsam inclinationem hominis, sed
voluntas ipsam inclinationem hominis nominat. Unde quidquid fit secundum voluntatem, fit secundum hominis
inclinationem, et per hoc non potest esse violentum.
Sed operatio intellectus potest esse contra inclinationem hominis, quae est voluntas; ut cum alicui placet aliqua
opinio, sed propter efficaciam rationum deducitur ad assentiendum contrario per intellectum.
RA4
Ad quartum dicendum, quod Augustinus loquitur de necessitate naturali, quam a voluntate non excludimus
respectu aliquorum: et haec etiam necessitas in divina voluntate invenitur, sicut et in divino esse; ipse enim est
necessarium per seipsum, ut dicitur in V metaphys..
RA5
Unde patet solutio ad quintum.
RA6
Ad sextum dicendum, quod peccatum commissum non trahit cogendo voluntatem, sed inclinando: in quantum
privat gratia, per quam homo fortificabatur contra peccatum, et in quantum etiam ex actu peccati relinquitur
dispositio et habitus in anima inclinans ad sequens peccatum.
RA7
Ad septimum dicendum, quod circa hoc est duplex opinio.
Quidam enim dicunt, quod homo, quantumcumque sit in statu peccati mortalis, potest peccatum mortale vitare
per libertatem voluntatis: et exponunt quod dicitur: non potest non peccare; id est non habere peccatum non
potest; sicut et videre dicitur habere visum et uti visu; potest autem, secundum eos, non peccare, id est non uti
peccato.
Et secundum hoc patet quod nulla necessitas inducitur in voluntate ad consentiendum peccato.
Alii autem dicunt, quod sicut homo in statu huius vitae non potest peccatum veniale vitare, non quin possit vitare
hoc vel illud, sed quia non potest vitare omnia, ut scilicet nullum committat; ita est etiam et de mortalibus in eo
qui gratiam non habet. Et secundum hoc etiam patet quod voluntas non habet necesse velle hoc vel illud,
quamvis sine gratia inveniatur deficiens ab indeficienti inclinatione in bonum.
RA8
Ad octavum dicendum, quod forma recepta in aliquo non movet illud in quo recipitur; sed ipsum habere talem
formam, est ipsum motum esse; sed movetur ab exteriori agente; sicut corpus quod calefit per ignem, non
movetur a calore recepto, sed ab igne.
Ita etiam et intellectus non movetur a specie iam recepta, vel a vero quod consequitur ipsam speciem; sed ab
aliqua re exteriori quae imprimit in intellectum, sicut est intellectus agens, vel phantasma, vel aliud aliquid
huiusmodi.
Et praeterea, sicut verum est proportionatum intellectui, ita et bonum affectui. Unde verum propter hoc quod est
in apprehensione, non est minus natum movere intellectum quam bonum affectum. Et praeterea, hoc quod
voluntas non cogitur a bono, non est ex insufficientia boni ad movendum, sed ex ipsa ratione voluntatis, ut ex
dictis patet.
RA9
Et per hoc patet responsio ad nonum.
RA10
Ad decimum dicendum, quod res quae est extra animam, non imprimit speciem suam in intellectum possibilem
nisi per operationem intellectus agentis: et pro tanto dicitur anima in seipsa formas rerum formare. Et similiter
etiam non est sine operatione voluntatis quod voluntas in appetibile tendat. Unde ratio non sequitur. Et praeterea
potest dici sicut ad praecedentia duo.
RA11
Ad undecimum dicendum, quod primum bonum est per se volitum, et voluntas per se et naturaliter illud vult,
non tamen illud semper vult in actu. Non enim oportet ea quae sunt naturaliter animae convenientia, semper actu
in anima esse; sicut principia quae sunt naturaliter cognita, non semper actu considerantur.
RA12
Ad duodecimum dicendum, quod non ad eamdem necessitatem pertinet necessitas qua per scientiam aliquid
necessario cognoscimus, et necessitas qua de necessitate scientiam appetimus: primum enim potest esse
secundum necessitatem coactionis, sed secundum non nisi secundum necessitatem naturalis inclinationis. Et sic
etiam voluntas de necessitate vult bonum, in quantum naturaliter vult bonum.
RA13
Et per hoc patet solutio ad decimumtertium.
443

