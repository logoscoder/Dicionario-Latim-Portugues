RA2
Per hoc patet solutio ad secundum.
RA3
Ad tertium dicendum, quod illud quod est in aliquo non sequitur illud in quo est, nisi quando causatur ex
principiis eius; unde lux quae causatur in aere ab extrinseco, scilicet sole, sequitur motum solis magis quam
aerem. Similiter et veritas quae est in anima causata a rebus, non sequitur aestimationem animae, sed existentiam
rerum: quoniam eo quod res est vel non est, dicitur oratio vera vel falsa similiter et intellectus.
RA4
Ad quartum dicendum, quod Augustinus loquitur de visione intellectus humani, a qua rei veritas non dependet.
Sunt enim multae res quae nostro intellectu non cognoscuntur; nulla tamen res est quam intellectus divinus non
cognoscat actu, et intellectus humanus in potentia; cum intellectus agens dicatur quo est omnia facere, intellectus
possibilis quo est omnia fieri. Unde in definitione rei verae potest poni visio in actu intellectus divini, non autem
intellectus humani nisi in potentia, sicut ex superioribus patet.
|a3 Articulus 3
TTA
Tertio quaeritur utrum veritas sit tantum in intellectu componente et dividente.
TTB
Et videtur quod non.
AG1
Verum enim dicitur secundum comparationem entis ad intellectum. Sed prima comparatio qua intellectus
comparatur ad res, est secundum quod format quidditates rerum, concipiendo definitiones earum. Ergo in ista
operatione intellectus principalius et prius invenitur verum.
AG2
Praeterea, verum est adaequatio rerum et intellectus. Sed sicut intellectus componens et dividens potest
adaequari rebus, ita intellectus intelligens quidditates rerum. Ergo veritas non est tantum in intellectu
componente et dividente.
SC1
Sed contra. Est quod dicitur in VI metaph.: verum et falsum non sunt in rebus, sed in mente; in simplicibus
autem, et quod quid est, nec in mente.
SC2
Praeterea, in III de anima, indivisibilium intelligentia in illis est in quibus non est verum et falsum.
CO
Responsio. Dicendum, quod sicut verum per prius invenitur in intellectu quam in rebus, ita etiam per prius
invenitur in actu intellectus componentis et dividentis quam in actu intellectus quidditatem rerum formantis.
Veri enim ratio consistit in adaequatione rei et intellectus; idem autem non adaequatur sibi ipsi, sed aequalitas
diversorum est; unde ibi primo invenitur ratio veritatis in intellectu ubi primo intellectus incipit aliquid proprium
habere quod res extra animam non habet, sed aliquid ei correspondens, inter quae adaequatio attendi potest.
Intellectus autem formans quidditatem rerum, non habet nisi similitudinem rei existentis extra animam, sicut et
sensus in quantum accipit speciem sensibilis; sed quando incipit iudicare de re apprehensa, tunc ipsum iudicium
intellectus est quoddam proprium ei, quod non invenitur extra in re. Sed quando adaequatur ei quod est extra in
re, dicitur iudicium verum; tunc autem iudicat intellectus de re apprehensa quando dicit aliquid esse vel non esse,
quod est intellectus componentis et dividentis; unde dicit etiam Philosophus in VI metaph., quod compositio et
divisio est in intellectu, et non in rebus. Et inde est quod veritas per prius invenitur in compositione et divisione
intellectus. Secundario autem dicitur verum et per posterius in intellectu formante quiditates rerum vel
definitiones; unde definitio dicitur vera vel falsa, ratione compositionis verae vel falsae, ut quando scilicet dicitur
esse definitio eius cuius non est, sicut si definitio circuli assignetur triangulo; vel etiam quando partes
definitionis non possunt componi ad invicem, ut si dicatur definitio alicuius rei animal insensibile, haec enim
compositio quae implicatur, scilicet aliquod animal est insensibile, est falsa. Et sic definitio non dicitur vera vel
falsa nisi per ordinem ad compositionem, sicut et res dicitur vera per ordinem ad intellectum.
Patet ergo ex dictis quod verum per prius dicitur de compositione vel divisione intellectus; secundo dicitur de
definitionibus rerum, secundum quod in eis implicatur compositio vera vel falsa; tertio de rebus secundum quod
adaequantur intellectui divino, vel aptae natae sunt adaequari intellectui humano; quarto dicitur de homine,
propter hoc quod electivus est verorum vel facit existimationem de se vel de aliis veram vel falsam per ea quae
dicit vel facit.
Voces autem eodem modo recipiunt veritatis praedicationem, sicut intellectus quos significant.
RA1
Ad primum ergo dicendum, quod quamvis formatio quidditatis sit prima operatio intellectus, tamen per eam non
habet intellectus aliquid proprium quod possit rei adaequari; et ideo non est ibi proprie veritas.
RA2
6

