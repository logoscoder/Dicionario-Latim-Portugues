Ad secundum dicendum, quod delectatio illa quae consequitur cogitationem de fornicatione ex parte cogitati, est
mortalis secundum suum genus; sed per accidens tantum est veniale peccatum, in quantum scilicet praevenit
consensum deliberatum, in quo perficitur ratio peccati mortalis; sine quo etiamsi corpus inquinaretur per
violentiam, non esset peccatum mortale: quia non potest inquinari corpus inquinatione peccati sine consensu
mentis, ut dicit Lucia. Et ideo quando consensus advenit, removetur praedictum accidens, et fit peccatum
mortale, sicut etiam accideret in ea quae per violentiam corrumperetur, si consentiret.
RA3
Ad tertium dicendum, quod tota inordinatio fornicationis, undecumque contingat, redundat in delectationem quae
ex ipsa causatur; unde qui huius generis delectationem approbat, mortaliter peccat.
RA4
Ad quartum dicendum, quod si aliquis delectaretur in cogitatione homicidii propter ipsam rem cogitatam, hoc
non esset nisi propter affectionem quam haberet ad homicidium, et ita peccaret mortaliter, sed si aliquis
delectaretur in cogitatione tali propter notitiam eorum de quibus cogitat, vel propter aliquid aliud huiusmodi, non
erit peccatum mortale semper, sed reducetur ad aliquod aliud genus peccati quam homicidium, scilicet ad
curiositatem, vel aliquid huiusmodi.
RA5
Ad quintum dicendum, quod illa delectatio quae fuit venialis, nunquam eadem numero erit mortalis; sed actus
consensus superveniens peccatum mortale erit.
RA6
Ad sextum dicendum, quod quamvis ratio superior sola per se convertatur ad Deum, tamen huius conversionis
aliqualiter fit particeps inferior ratio, secundum quod a superiori regulatur; sicut et irascibilis et concupiscibilis
dicuntur participare aliqualiter ratione, in quantum rationi obediunt. Et ita etiam aversio peccati mortalis potest
pertinere ad rationem inferiorem.
RA7
Ad septimum dicendum, quod Augustinus in Lib. Contra Manichaeum non eodem modo exponit illa tria, sicut in
libro de Trinit..
In XII de trinitate enim serpentem attribuit sensualitati, mulierem inferiori rationi, virum superiori; sed in lib.
Contra Manichaeum, serpentem sensui, mulierem concupiscentiae sive sensualitati, virum rationi. Unde patet
quod ratio non sequitur.
RA8
Ad octavum dicendum, quod actus interior, scilicet cogitatio, habet alterius modi delectationem a delectatione
actus exterioris quae consequitur cogitationem per seipsam. Sed delectatio quae consequitur cogitationem ex
parte actus cogitati, reducitur in idem genus; quia nullus delectatur in aliquo, nisi afficiatur ad illud, et
apprehendat illud ut conveniens.
Unde qui consentit in delectationem interiorem approbat etiam exteriorem delectationem, et vult ea frui, saltem
cogitando de ea.
RA9
Ad nonum dicendum, quod consensus in delectationem prohibetur praecepto illo. Non concupisces etc.; non
enim sine causa de actu exteriori et de interiori concupiscentia diversa praecepta dantur in lege. Nihilominus
tamen si in nullo praecepto speciali prohiberetur, ex hoc ipso quod fornicatio prohibetur, prohibentur et omnia
consequentia quae ad idem pertinent.
RA10
Ad decimum dicendum, quod antequam ratio delectationem perpendat vel nocumentum ipsius, non habet
interpretativum consensum, etiamsi non resistat; sed quando iam perpendit ratio de delectatione insurgente, et de
nocumento consequente; utpote cum percipit homo se totaliter per huiusmodi delectationem in peccatum
inclinari, et in praeceps ruere, nisi expresse resistat, videtur consentire.
Et tunc peccatum ad rationem transfertur per actum eius: quia agere et non agere, cum quis agere debet, ad genus
actus reducuntur, secundum quod peccatum omissionis ad peccatum actus reducitur.
RA11
Ad undecimum dicendum, quod vis praecepti divini pervenit usque ad rationem inferiorem, in quantum
participat regimen superioris rationis, ut prius dictum est.
RA12
Ad duodecimum dicendum, quod conversio qua quis post deliberationem ad aliquid de genere mali convertitur,
sufficit ad rationem peccati mortalis; quamvis post hanc completionem aliqua alia completio addi possit.
RA13
Ad decimumtertium dicendum, quod, sicut dicit dionysius, bonum causatur ex una tota et perfecta causa, sed
malum ex singularibus defectibus: et ita plura requiruntur ad hoc quod aliquid sit bonum meritorium, quam ad
hoc quod sit malum demeritorium; quamvis Deus sit pronior ad remunerandum bona quam ad puniendum mala.
Unde consensus delectationis sine consensu operis non sufficit ad merendum, sufficit autem in malis ad
demerendum.
354

