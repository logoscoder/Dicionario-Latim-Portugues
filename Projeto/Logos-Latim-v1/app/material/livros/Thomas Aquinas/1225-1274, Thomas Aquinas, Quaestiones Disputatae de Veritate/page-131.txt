meritis quae ille habuit, sicut etiam percepisset alio persistente. Nec ex hoc sequitur quod praedestinatio umquam
cassetur.
Vel potest dici, quod unus coronam alterius accipere dicitur, non quod aliquis amittat coronam quae est ei
praedestinata, sed quia quandoque aliquis amittit coronam sibi debitam secundum praesentem iustitiam, et in
locum eius alius substituitur ad complendum numerum electorum, sicut in locum Angelorum cadentium sunt
homines substituti.
RA2
Ad secundum dicendum, quod effectus naturalis qui ex divina providentia infallibiliter evenit, consequitur ex
una causa proxima in effectum necessario ordinata; ordo autem praedestinationis non est certus per hunc
modum, sed per alium, ut dictum est.
RA3
Ad tertium dicendum, quod corpus caeleste agit in haec inferiora necessitatem quasi inducens, quantum est de
se; et ideo effectus eius necessario provenit, nisi sit aliquid resistens. Sed Deus agit in voluntate non per modum
necessitatis, quia voluntatem non cogit, sed movet eam non auferendo ei modum suum, qui in libertate ad
utrumlibet consistit: et ideo, quamvis nihil divinae voluntati resistat, tamen voluntas, et quaelibet alia res,
exequitur divinam voluntatem secundum modum suum, quia et ipsum modum divina voluntas rebus dedit, ut sic
eius voluntas impleretur; et ideo quaedam explent divinam voluntatem necessario, quaedam vero contingenter,
quamvis illud quod Deus vult, semper fiat.
RA4
Ad quartum dicendum, quod causa secunda, quam oportet supponere ad inducendum praedestinationis effectum,
etiam ordini praedestinationis subiacet; non autem est ita in virtutibus inferioribus respectu alicuius virtutis
superioris agentis. Et ideo ordo divinae praedestinationis, quamvis sit cum suppositione voluntatis humanae,
nihilominus tamen absolutam certitudinem habet, etsi contrarium in exemplo inducto appareat.
RA5
Ad quintum dicendum, quod verba illa iob et Gregorii sunt referenda ad statum praesentis iustitiae, a quo aliqui
quandoque decidunt, aliis subrogatis; unde per hoc non potest concludi aliquid incertitudinis circa
praedestinationem quia illi qui finaliter a gratia deficiunt, nunquam praedestinati fuerunt.
RA6
Ad sextum dicendum, quod similitudo Anselmi quantum ad hoc tenet, quod, sicut veritas propositionis de futuro
non aufert futuro contingentiam, ita nec veritas praedestinationis; sed differt quantum ad hoc, quod propositio de
futuro respicit futurum ut futurum est, et hoc modo non potest habere certitudinem; sed veritas praescientiae et
praedestinationis respicit futurum ut est praesens, ut in quaest. De scientia Dei dictum est; et ideo certitudinem
habet.
RA7
Ad septimum dicendum, quod aliquid potest dici posse dupliciter. Uno modo considerando potentiam quae in
ipso est, sicut dicitur quod lapis potest moveri Deorsum.
Alio modo considerando id quod ex parte alterius est, sicut si dicerem, quod lapis potest moveri sursum, non per
potentiam quae in ipso sit, sed per potentiam proiicientis.
Cum ergo dicitur: praedestinatus iste potest in peccato mori; si consideretur potentia ipsius, verum est; si autem
loquamur de praedestinato secundum ordinem quem habet ad aliud, scilicet ad Deum praedestinantem, sic ordo
ille non compatitur secum istum eventum, quamvis compatiatur secum istam potentiam. Et ideo potest distingui
secundum distinctionem prius inductam, scilicet cum forma, vel sine forma consideratio subiecti.
RA8
Ad octavum dicendum, quod nigredo et albedo sunt quaedam formae existentes in subiecto, quod dicitur album
vel nigrum; et ideo non potest aliquid attribui subiecto nec secundum potentiam nec secundum actum, quod
repugnet formae praedictae, quamdiu in subiecto manet.
Sed praedestinatio non est forma existens in praedestinato, sed in praedestinante, sicut et scitum denominatur a
scientia quae est in sciente; et ideo quantumcumque immobiliter stet sub ordine scientiae, tamen potest ei aliquid
attribui considerando suam naturam, etsi etiam repugnet ordini praedestinationis. Hoc enim modo praedestinatio
est aliquid praeter ipsum hominem qui dicitur praedestinatus, sicut nigredo est aliquid praeter essentiam corvi,
quamvis non sit aliquid extra corvum; considerando autem tantummodo essentiam corvi, potest aliquid ei attribui
quod repugnat nigredini eius; secundum quem modum dicit Porphyrius, quod potest intelligi corvus albus.
Et ita etiam in proposito potest ipsi homini praedestinato attribui aliquid secundum se considerato, quod non
attribuitur ei secundum quod intelligitur stare sub praedestinatione.
RA9
Ad nonum dicendum, quod creatio et missio, et huiusmodi, important productionem alicuius temporalis effectus,
et ideo ponunt temporalem effectum esse; et propter hoc oportet ea esse temporalia, quamvis in se aliquid
aeternum claudant. Sed praedestinatio non importat productionem alicuius effectus temporalis secundum suum
nomen, sed tantummodo ordinem ad aliquid temporale, sicut voluntas, potentia, et huiusmodi omnia: et ideo,
quia non ponitur effectus temporalis esse in actu, qui etiam est contingens, non oportet quod praedestinatio sit
131

