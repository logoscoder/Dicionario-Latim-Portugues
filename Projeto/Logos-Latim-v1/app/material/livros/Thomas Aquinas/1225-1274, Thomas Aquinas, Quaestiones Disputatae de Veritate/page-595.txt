Ad undecimum dicendum, quod remissio peccatorum aliquo modo distinguitur vel re vel ratione a iustificatione;
et sic condividitur contra gratiae infusionem, et ponitur unum de quatuor quae ad iustificationem impii
requiruntur.
RA12
Ad duodecimum dicendum, quod ad iustificationem, in quantum huiusmodi, pertinet iustitiae collatio; sed in
quantum est impii iustificatio, sic ad eam pertinet peccatorum remissio: et hoc modo Christo non competit, nec
etiam homini in statu innocentiae.
|a2 Articulus 2
TTA
Secundo quaeritur utrum peccatorum remissio possit esse sine gratia.
TTB
Et videtur quod sic.
AG1
Facilius enim est destruere quam construere.
Sed homo sufficit per seipsum ad construendum peccatum. Ergo per seipsum sufficit ad destruendum; et ita
remissio peccatorum potest fieri sine gratia.
AG2
Praeterea, contraria peccata non possunt simul inesse eidem. Sed aliquis qui fuit in peccato uno, potest per
seipsum transire ad contrarium; sicut qui fuit avarus, potest per seipsum fieri prodigus. Ergo aliquis per seipsum
potest exire a peccato in quo fuit: et sic ad remissionem peccatorum non requiritur gratia, ut videtur.
AG3
Sed dicendum, quod peccata sunt contraria sicut contrarii actus, non autem sicut contrariae formae. Sed contra:
peccatum adhuc remanet quando actu transit, ut Augustinus dicit in Lib. De nuptiis et concupiscentia; nec ad
remissionem peccatorum sufficit quod actus peccati transierit.
Ergo aliquid remanet ex peccato quod remissione indiget. Sed contrariorum contrarii sunt effectus. Illa ergo quae
ex contrariis peccatis remanent, sunt contraria; et sic non possunt simul esse; et ita idem sequetur quod prius.
AG4
Praeterea, contrariorum mediatorum unum potest removeri sine hoc quod aliud inducatur; sicut nigredo potest
expelli absque inductione albedinis. Sed inter statum culpae et statum gratiae est aliquod medium; scilicet status
naturae conditae, in quo, secundum quosdam, homo neque gratiam habuit neque culpam. Ergo non est
necessarium ad remissionem culpae quod aliquis gratiam accipiat.
AG5
Praeterea, plus potest Deus in reparando quam homo possit in corrumpendo. Sed homo potuit a statu naturae, in
quo gratiam non habebat, corruere in statum culpae. Ergo Deus potest hominem a statu culpae reducere in statum
naturae sine gratia.
AG6
Praeterea, peccatum postquam actu transit, dicitur remanere reatu, secundum Augustinum in Lib. De nuptiis et
concupisc.
In quantum actus peccati praeteritus imputatur ad poenam. Ergo e contrario dicitur remitti, secundum quod non
imputatur ad poenam; secundum illud psalm. XXXI, 2: beatus vir cui non imputavit Dominus peccatum.
Sed imputare vel non imputare ponit aliquid tantum in Deo. Ergo ad remissionem peccati non requiritur gratia in
eo cui peccatum remittitur.
AG7
Praeterea, quicumque est totaliter causa alicuius, potest totaliter in illud ad destruendum et construendum, quia
cessante operatione causae cessat effectus. Sed homo est totaliter causa peccati. Ergo totaliter potest in peccatum
destruendum vel construendum; et sic, ut videtur, homo ad remissionem peccati gratia non indiget.
AG8
Praeterea, cum peccatum sit in anima, ab illo solo potest fieri peccatorum remissio quod animae illabitur. Solus
autem Deus animae illabitur, secundum Augustinum.
Ergo Deus solus per seipsum absque gratia peccatum remittit.
AG9
Praeterea, si gratia removet culpam: aut gratia quae est, aut gratia quae non est. Non autem gratia quae non est,
quia quod non est, non facit aliquid; similiter neque gratia quae est, quia cum sit accidens, eius esse est inesse:
cum autem inest gratia, iam culpa non inest, et ita expelli non potest. Ergo gratia non requiritur ad remissionem
culpae.
AG10
Praeterea, gratia et culpa non possunt simul esse in anima. Si ergo gratia infunditur ad remissionem culpae,
oportet quod culpa primo fuerit in anima quando gratia non erat. Ergo cum culpa esse desierit, erit dare ultimum
instans in quo fuit culpa: et similiter cum gratia esse incipiat, oportet dare primum instans in quo gratia inest.
595

