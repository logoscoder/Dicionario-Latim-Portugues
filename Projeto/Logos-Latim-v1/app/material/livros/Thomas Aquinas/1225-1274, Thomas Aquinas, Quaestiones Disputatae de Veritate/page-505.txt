nihil habebit libertatis. Et ita liberum arbitrium non potest esse ita confirmatum in malo quod nullo modo possit
facere bonum.
AG12
Praeterea, secundum Hugonem de sancto victore, mutatio quae est secundum accidentalia, non mutat de
essentialibus rei. Sed posse facere bonum est essentiale libero arbitrio, ut probatum est, art. 7 huius quaest.. Ergo
cum peccatum libero arbitrio accidentaliter superveniat, non poterit ex peccato taliter immutari quod in bonum
non possit.
AG13
Praeterea, naturalia, ut communiter dicitur, per peccatum vulnerantur; non autem totaliter tolluntur. Sed posse in
bonum, naturale est libero arbitrio. Ergo nunquam per peccatum ita est obstinatum in malo quin possit in bonum.
AG14
Praeterea, si peccatum causat in libero arbitrio obstinationem in malo, aut hoc facit subtrahendo aliquid de
naturalibus, aut superaddendo.
Non autem subtrahendo: quia in Daemonibus data naturalia integra manent, ut dionysius dicit, IV cap. De div.
Nom.: similiter nec superaddendo: quia cum illud quod superadditur, sit accidens, oportet quod insit per modum
recipientis; et sic, cum liberum arbitrium in utrumque sit flexibile, non reddetur per hoc immobiliter inhaerens
malo. Ergo nullo modo liberum arbitrium potest totaliter confirmari in malo.
AG15
Praeterea, bernardus dicit, quod impossibile est voluntatem sibi ipsi non obedire.
Sed peccatum est actus qui volendo committitur. Ergo impossibile est quin liberum arbitrium possit velle bonum,
si velit.
Quod autem potest aliquis si velit, non est ei impossibile. Ergo cuicumque habenti liberum voluntatis arbitrium
non est impossibile facere bonum.
AG16
Praeterea, fortior est caritas quam cupiditas ad peccatum pertrahens: quia plus diligit caritas legem Dei quam
cupiditas millia auri et argenti, ut dicit Glossa, super illud Ps. Cxviii, 72: bonum mihi lex oris tui, etc.. Sed
Daemones vel homines a caritate in peccatum deciderunt. Ergo multo fortius possunt a peccato redire ad
appetitum boni; et sic idem quod prius.
AG17
Praeterea, bonitas et rectitudo appetitus obstinationi eius opponitur. Sed Daemones et damnati habent bonum et
rectum appetitum, quia bonum et optimum appetunt, scilicet esse, vivere et intelligere, ut dionysius dicit. Ergo
non habent liberum arbitrium obstinatum in malo.
AG18
Praeterea, Anselmus in Lib. De Lib. Arb., investigat eamdem rationem liberi arbitrii in Deo, in Angelo et in
homine. Sed liberum arbitrium Dei non potest esse obstinatum in malo. Ergo nec in Angelo nec in homine.
SC1
Sed contra. Est quod felicitati beatorum opponitur miseria damnatorum. Sed ad felicitatem beatorum pertinet
quod habent liberum arbitrium ita firmatum in bono quod nullo modo possunt in malum deflecti. Ergo et ad
miseriam damnatorum pertinet quod ita sint confirmati in malo quod nullo modo possint in bonum.
SC2
Praeterea, hoc idem expresse Augustinus, dicit in libro de fide ad Petrum.
SC3
Praeterea, non patet reditus de peccato in bonum nisi per poenitentiam. Sed in Angelum malum non cadit
poenitentia. Ergo est immutabiliter confirmatus in malo. Probatio mediae. In eum poenitentia cadere non videtur
qui ex malitia peccat. Sed Angelus ex malitia peccavit: quia, cum habeat Deiformem intellectum, rem aliquam
considerans, simul omnia quae sunt illius rei, intuetur: et ita non potest nisi ex certa scientia peccare.
Ergo in eum poenitentia non cadit.
SC4
Praeterea secundum Damascenum, quod est homini mors, hoc est Angelis casus. Sed homines post mortem non
sunt capaces poenitentiae. Ergo nec Angeli post casum. Probatio mediae. Augustinus dicit, XXI de Civit. Dei:
quia post hanc vitam decedentibus sine gratia, locus conversionis non erit, nulla pro eis fiat oratio; et sic patet
quod post mortem homines non sunt poenitentiae capaces.
CO
Respondeo. Dicendum, quod circa hanc quaestionem invenitur errasse Origenes: posuit enim quod post longa
temporum curricula tam Daemonibus quam hominibus damnatis pateret reditus ad iustitiam. Et ad hoc
ponendum movebatur propter arbitrii libertatem.
Quae quidem sententia omnibus catholicis doctoribus displicuit, ut Augustinus dicit, XXI de Civit. Dei; non quia
salutem Daemonibus et damnatis hominibus inviderent, sed quia pari ratione oporteret dicere, iustitiam et
gloriam beatorum Angelorum et hominum aliquando terminandam: simul enim et bonorum gloria et

505

