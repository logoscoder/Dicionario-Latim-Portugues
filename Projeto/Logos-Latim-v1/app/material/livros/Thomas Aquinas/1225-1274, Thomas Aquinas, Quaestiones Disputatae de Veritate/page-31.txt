Avicenna dicit in VIII suae metaphysicae, quod ipse est intellector et apprehensor sui eo quod sua quidditas
spoliata, scilicet a materia, est rei quae est ipsemet.
RA1
Ad primum ergo dicendum, quod trinitas personarum multiplicatur in divinis per relationes quae realiter sunt in
Deo, scilicet relationes originis; sed relatio quae consignificatur, cum dicitur, Deus scit seipsum, non est realis
aliqua relatio, sed rationis tantum: quandocumque enim idem ad seipsum refertur, non est talis relatio aliquid in
re, sed in ratione tantum, eo quod realis exigit duo extrema.
RA2
Ad secundum dicendum, quod locutio haec qua dicitur, quod sciens se, ad essentiam suam redit, est locutio
metaphorica; non enim in intelligendo est motus, ut probatur in VII physicorum. Unde nec, proprie loquendo, est
ibi recessus aut reditus; sed pro tanto dicitur ibi esse processus vel motus, in quantum ex uno cognoscibili
pervenitur ad aliud; et quidem in nobis fit per quemdam discursum, secundum quem est exitus et reditus in
animam nostram, dum cognoscit seipsam.
Primo enim actus ab ipsa exiens terminatur ad obiectum; et Deinde reflectitur super actum; et demum supra
potentiam et essentiam, secundum quod actus cognoscuntur ex obiectis, et potentiae per actus.
Sed in divina cognitione non est aliquis discursus, ut prius dictum est, quasi per notum in ignotum deveniat.
Nihilominus tamen ex parte cognoscibilium potest quidam circuitus in eius cognitione inveniri; dum scilicet
cognoscens essentiam suam res alias intuetur, in quibus suae essentiae similitudinem videt, et sic quodammodo
ad suam essentiam redit, non quasi suam essentiam ex rebus aliis cognoscens, sicut in nostra anima accidebat.
Sed tamen sciendum, quod reditio ad essentiam suam in libro de causis nihil aliud dicitur nisi subsistentia rei in
seipsa.
Formae enim in se non subsistentes, sunt super aliud effusae et nullatenus ad seipsas collectae; sed formae in se
subsistentes ita ad res alias effunduntur, eas perficiendo, vel eis influendo, quod in seipsis per se manent; et
secundum hunc modum Deus maxime ad essentiam suam redit, quia omnibus providens, ac per hoc in omnia
quodammodo exiens et procedens, in seipso fixus et immixtus ceteris permanet.
RA3
Ad tertium dicendum, quod similitudo quae est relatio realis, distinctionem rerum requirit; sed ei quae est
rationis relatio tantum, sufficit in similibus distinctio rationis.
RA4
Ad quartum dicendum, quod universale pro tanto est intelligibile, quia est a materia separatum; unde illa quae
non sunt per actum intellectus nostri a materia separata, sed per seipsa sunt ab omni materia libera, maxime
cognoscibilia sunt; et sic Deus maxime intelligibilis est, quamvis non sit universale.
RA5
Ad quintum dicendum, quod Deus et scit se, et intelligit se, et comprehendit se, quamvis, simpliciter loquendo,
infinitus sit; non enim est infinitus privative, sic enim ratio infiniti congruit quantitati; habet enim partem post
partem in infinitum.
Unde si debeat cognosci secundum rationem suae infinitatis, ut scilicet pars post partem cognoscatur, nullo
modo poterit comprehendi, quia numquam poterit veniri ad finem, cum finem non habeat.
Sed Deus dicitur infinitus negative, quia scilicet eius essentia per aliquid non limitatur.
Omnis enim forma in aliquo recepta terminatur secundum modum recipientis; unde, cum esse divinum non sit in
aliquo receptum, quia ipse est suum esse, secundum hoc esse suum non est finitum, et pro tanto dicitur eius
essentia infinita.
Et quia in quolibet intellectu creato vis cognoscitiva finita est, cum sit in aliquo recepta; non potest intellectus
noster pervenire ad cognoscendum ipsum ita clare sicut cognoscibilis est: et secundum hoc non potest ipsum
comprehendere, quia non pervenit ad finem cognitionis in ipso, quod est comprehendere, ut supra dictum est.
Sed quia eodem modo quo essentia divina est infinita, et vis cognoscitiva ipsius est infinita; sua cognitio est
tantum efficax quanta est eius essentia, et ideo pervenit ad perfectam sui cognitionem; et secundum hoc se
comprehendere dicitur, non quia per comprehensionem talem ipsi cognito finis aliquis statuatur; sed propter
perfectionem cognitionis cui nihil deest.
RA6
Ad sextum dicendum, quod intellectus noster, cum sit finitus secundum suam naturam, non potest aliquod
infinitum comprehendere, vel perfecte intelligere; et ideo supposita ista eius natura, procedit ratio Augustini; sed
natura intellectus divini est alia; et propter hoc ratio non sequitur.
RA7
Ad septimum dicendum, quod si fiat vis in verbo Deus, proprie loquendo, nec aliis nec sibi finitus est; sed pro
tanto dicitur sibi finitus, quia hoc modo a seipso cognoscitur sicut aliquid finitum ab intellectu finito; sicut enim
intellectus finitus potest pervenire ad finem cognitionis in re finita, ita intellectus eius pervenit ad finem
cognitionis sui ipsius. Illa tamen ratio infiniti qua dicitur intransibile, est infiniti privative accepti, de quo nihil ad
propositum.
RA8
31

