Ad sextum dicendum, quod similitudines illae quae remanserunt post absentiam verbi, imprimebantur etiam
quando verbum per essentiam videbat; sed tamen illa visio qua videbat per verbum, non erat per illas
impressiones, ut ex dictis, in corp. Art., patet.
|a6 Articulus 6
TTA
Sexto quaeritur utrum Angelus cognoscat seipsum.
TTB
Et videtur quod non.
AG1
Quia, ut dicit dionysius, cap. VI caelestis hierarchiae, Angeli ignorant suas virtutes.
Sed si cognoscerent se per essentiam, cognoscerent suas virtutes. Ergo Angelus suam essentiam non cognoscit.
AG2
Praeterea, si Angelus cognoscit seipsum, hoc non est per aliquam similitudinem, sed per essentiam suam: quia in
his quae sunt sine materia, idem est intellectus et quod intelligitur, ut dicitur in III de anima.
Sed per essentiam suam se cognoscere non potest, quia illud quo intelligitur, est forma intellectus. Essentia
autem Angeli non potest esse forma intellectus eius, cum magis intellectus insit essentiae ut proprietas quaedam,
sive forma. Ergo Angelus nullo modo cognoscit se.
AG3
Praeterea, idem non potest esse agens et patiens, movens et motum, nisi hoc modo quod una pars eius sit movens
vel agens, et alia mota vel passa; ut patet in animalibus, ut probatur in VIII physic.. Sed intelligens et intellectum
se habent ut agens et patiens. Ergo non potest esse quod Angelus totum se intelligat.
AG4
Praeterea, si Angelus intelligit se per essentiam suam, oportet quod essentia sua sit actus intellectus eius. Sed
nulla essentia per se subsistens potest esse actus alicuius, nisi sit actus purus: res enim materialis non potest esse
alicuius forma; esse autem actum purum nulli essentiae convenit nisi divinae. Ergo Angelus non potest se per
essentiam suam cognoscere.
AG5
Praeterea, nihil intelligitur nisi secundum quod denudatur a materia et a conditionibus materialibus. Sed esse in
potentia est quaedam materialis conditio, a qua Angelus denudari non potest. Ergo Angelus seipsum intelligere
non potest.
AG6
In intellectu suo. Sed hoc esse non potest; quinimmo intellectus est in essentia: non enim potest esse aliquid esse
in altero et e converso.
Ergo Angelus non cognoscit se per essentiam suam.
AG7
Praeterea, intellectus Angeli habet potentiam admixtam. Nihil autem de potentia in actum reducitur a seipso.
Cum ergo intellectus reducatur in actum cognitionis per ipsum cognoscibile, impossibile erit quod Angelus
intelligat seipsum.
AG8
Praeterea, nulla potentia habet efficaciam agendi nisi ab essentia in qua radicatur.
Ergo intellectus Angeli est efficax ad intelligendum ex virtute essentiae suae. Sed non potest idem esse
principium agendi et patiendi.
Cum igitur id quod intelligitur, sit quodammodo ut passum, videtur quod Angelus essentiam suam cognoscere
non possit.
AG9
Praeterea, demonstratio actus intellectus est.
Sed non potest idem per idem demonstrari.
Ergo non potest esse quod Angelus per essentiam suam intelligatur a se.
AG10
Praeterea, qua ratione reflectitur in se intellectus, et affectus. Sed affectus Angeli non reflectitur in se nisi per
dilectionem naturalem, quae est quidam naturalis habitus.
Ergo nec Angelus se cognoscere potest nisi mediante aliquo habitu; et ita non cognoscit se per essentiam suam.
AG11
Praeterea, operatio cadit media inter agens et patiens. Sed intelligens et intellectum se habent ut agens et patiens.
Cum igitur nihil cadat medium inter rem aliquam et seipsam, impossibile videtur quod Angelus seipsum
intelligat.
SC1
Sed contra. Quod potest virtus inferior, potest et superior, ut dicit boetius.
Sed anima nostra seipsam cognoscit. Ergo multo fortius Angelus.
165

