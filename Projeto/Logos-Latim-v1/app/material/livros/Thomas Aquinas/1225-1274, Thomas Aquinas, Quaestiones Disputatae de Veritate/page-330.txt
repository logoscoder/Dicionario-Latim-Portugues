RA14
Ad decimumquartum dicendum, quod de passione non est fides nisi secundum quod coniungitur veritati
aeternae, prout passio circa Deum consideratur. Ipsa etiam passio, quamvis in se considerata sit contingens,
tamen secundum quod divinae praescientiae substat, prout est de ea fides et prophetia, immobilem veritatem
habet.
RA15
Ad decimumquintum dicendum, quod subiectum se habet ad totam propositionem sicut materia; unde quamvis
in talibus propositionibus, cum dicimus: Deus est passus; solummodo subiectum nominet quid increatum, tota
tamen propositio dicitur esse de re increata sicut de materia: et sic non removetur quin fides habeat veritatem
primam pro obiecto.
RA16
Ad decimumsextum dicendum, quod pro tanto veritas prima dicitur esse fidei obiectum, quia de ea est fides: nec
tamen oportet quod quodlibet enuntiabile de Deo formatum sit credibile, sed illud solum de quo veritas divina
testificatur; sicut etiam corpus mobile est subiectum naturalis philosophiae, nec tamen omnia enuntiabilia quae
de corpore mobili possunt formari, sunt scibilia, sed illa solum quae ex principiis naturalis philosophiae
manifestantur. Ipsum autem testimonium veritatis primae se habet in fide ut principium in scientiis
demonstrativis.
|a9 Articulus 9
TTA
Nono quaeritur utrum fides possit esse de rebus scitis.
TTB
Et videtur quod sic.
AG1
Unumquodque enim potest esse scitum quod necessaria ratione potest probari. Sed secundum Richardum de
sancto victore, ad omnia quae credere oportet, non deest ratio non solum probabilis, sed etiam necessaria. Ergo
de rebus creditis scientia haberi potest.
AG2
Praeterea, lumen gratiae divinitus infusum, est efficacius quam lumen naturae. Sed ea quae nobis manifestantur
per lumen naturale rationis, sunt a nobis scita vel intellecta, et non solum credita. Ergo et ea quae innotescunt
nobis per lumen fidei divinitus infusum, sunt a nobis scita, non solum credita.
AG3
Praeterea, certius et efficacius est Dei testimonium quam hominis, quantumcumque scientis. Sed eum qui
procedit ex suppositione dicti alicuius scientis contingit habere scientiam: sicut patet in scientiis subalternatis,
quae sua principia supponunt a scientiis subalternantibus. Ergo multo fortius de his quae sunt fidei, habetur
scientia, cum supponantur ex testimonio divino.
AG4
Praeterea, quandocumque intellectus necessitate cogitur ad assentiendum, habet scientiam de his quibus assentit:
processus enim ex necessariis scientiam facit.
Sed his quae sunt fidei, aliquis credens, ex necessitate assentit: dicitur enim Iacob. II 19, quod Daemones credunt
et contremiscunt; quod non potest eorum voluntate fieri, cum laudabilis eorum voluntas esse non possit: et sic
relinquitur quod ex necessitate his quae sunt fidei, consentiant. Ergo de his quae sunt fidei, potest esse scientia.
AG5
Praeterea, ea quae sunt naturaliter cognita, sunt scita, vel certius cognita quam scita. Sed cognitio Dei naturaliter
est omnibus inserta, ut Damascenus dicit.
Fides autem est ad cognoscendum Deum. Ergo ea quae sunt fidei, possunt esse scita.
AG6
Praeterea, plus distat opinio a scientia quam fides. Sed de eodem potest esse scientia et opinio; ut si aliquis unam
et eamdem conclusionem sciat et per syllogismum demonstrativum et per syllogismum dialecticum. Ergo et
potest de eodem esse scientia et fides.
AG7
Praeterea, Christum esse conceptum, est articulus fidei. Sed hoc beata virgo per experimentum scivit. Ergo potest
idem esse simul scitum et creditum.
AG8
Praeterea, Deum esse unum, ponitur inter credibilia. Sed hoc demonstrative probatur a philosophis; et ita potest
esse scitum.
Ergo de eodem potest esse fides et scientia.
AG9
Praeterea, Deum esse, est quoddam credibile.

330

