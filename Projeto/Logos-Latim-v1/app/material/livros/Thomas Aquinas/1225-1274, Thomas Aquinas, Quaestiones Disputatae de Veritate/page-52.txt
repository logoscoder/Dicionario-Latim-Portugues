AG1
Rationes enim in mente divina existentes, sunt factivae rerum, nec una impedit aliam a sua actione. Cum ergo
sint infinitae rationes in mente divina, possunt ex eis consequi infiniti effectus, divina potentia exequente.
AG2
Praeterea, potentia creatoris in infinitum excedit potentiam creaturae. Sed de potentia creaturae est ut
producantur infinita successive.
Ergo Deus potest simul producere infinita.
AG3
Praeterea, frustra est potentia quae non reducitur ad actum, et maxime si ad actum reduci non possit. Sed potentia
Dei infinitorum est. Ergo frustra esset talis potentia, nisi posset actu facere infinita.
SC1
Sed contra. Est quod Seneca dicit: idea est exemplar rerum quae naturaliter fiunt.
Sed non possunt naturaliter esse infinita, et ita nec fieri, ut videtur; quia quod non potest esse, non potest fieri.
Ergo in Deo infinitorum non erit idea. Sed Deus nihil potest operari nisi per ideam; ergo Deus non potest operari
infinita.
SC2
Praeterea, cum dicitur Deus creare res, nihil novum ex parte creantis ponitur, sed ex parte creaturae tantum; unde
hoc videtur esse (idem) dictu Deum creare res, quod res exire in esse a Deo. Ergo, eadem ratione, Deum posse
creare res, idem est quod res posse exire in esse a Deo. Sed res infinitae non possunt fieri, quia non est in
creatura potentia ad actum infinitum. Ergo nec Deus potest infinita actu facere.
CO
Responsio. Dicendum, quod duplex invenitur infiniti distinctio.
Uno modo distinguitur per potentiam et actum; et dicitur infinitum potentia quod semper in successione consistit,
ut in generatione et tempore et divisione continui, in quibus omnibus est potentia ad infinitum, semper uno post
aliud accepto; actu autem infinitum, sicut si poneremus lineam terminis carentem.
Alio modo distinguitur infinitum per se, et per accidens; cuius distinctionis intellectus hoc modo patet.
Infiniti enim ratio, ut dictum est, quantitati congruit; quantitas autem per prius dicitur de discreta quantitate quam
de continua; et ideo ad videndum qualiter sit per se et per accidens infinitum, considerandum est quod multitudo
quandoque requiritur per se, quandoque vero est per accidens tantum.
Per se quidem multitudo requiritur, ut patet in causis ordinatis et effectibus, quorum unum habet dependentiam
essentialem ad aliud; sicut anima movet calorem naturalem, quo moventur nervi et musculi, quibus moventur
manus, quae movent baculum, quo movetur lapis; in his enim quodlibet posteriorum per se dependet a quolibet
praecedentium.
Sed per accidens multitudo invenitur, quando omnia quae in multitudine continentur, quasi loco unius ponuntur,
et indifferenter se habent sive sint unum, sive multa, vel pauciora vel plura; sicut si aedificator facit domum, in
cuius factione plures serras consumit successive, multitudo serrarum non requiritur ad factionem domus nisi per
accidens ex hoc quod una non potest semper durare; nec differt aliquid ad domum, quotcumque ponantur; unde
nec una earum habet dependentiam ad aliam, sicut erat quando multitudo requirebatur per se.
Secundum ergo hoc de infinito variae opiniones processerunt.
Quidam enim antiqui Philosophi posuerunt infinitum in actu non solum per accidens, sed per se; volentes quod
infinitum esset de necessitate eius quod ponebant principium; unde etiam processum causarum in infinitum
ponebant. Sed hanc opinionem Philosophus reprobat in II metaphys., et in III phys..
Alii vero Aristotelem sequentes concesserunt, quod infinitum per se inveniri non potest neque in actu neque in
potentia, quia non est possibile quod aliquid essentialiter dependeat ab infinitis; sic enim eius esse nunquam
compleretur. Sed infinitum per accidens posuerunt non solum esse in potentia, sed in actu; unde Algazel in sua
metaphysica ponit animas humanas a corporibus separatas esse infinitas, quia hoc sequitur ex hoc quod mundus,
secundum ipsum, est aeternus: nec hoc inconveniens reputat, quia animarum ad invicem non est aliqua
dependentia; unde in multitudine illarum animarum non invenitur infinitum nisi per accidens.
Quidam vero posuerunt, quod infinitum actu nec per se nec per accidens esse potest; sed solum infinitum in
potentia, quod in successione consistit, ut docetur in III physic.; et haec est positio Commentatoris in II
metaphys..
Sed hoc quod infinitum esse actu non possit, potest contingere ex duobus: vel quia esse actu repugnet infinito ex
hoc ipso quod infinitum est, vel propter aliquid aliud; sicut moveri sursum repugnat triangulo plumbeo, non quia
triangulus, sed quia plumbeus.
Si ergo infinitum actu esse possit secundum rei naturam, secundum mediam opinionem; vel si etiam esse non
possit impediente aliquo alio quam ipsa ratione infiniti; dico, quod Deus potest facere infinitum actu esse. Si
autem esse actu repugnet infinito secundum suam rationem, tunc Deus hoc facere non potest; sicut non potest
facere hominem esse animal irrationale, quia hoc esset contradictoria esse simul. Utrum autem esse actu
repugnet infinito secundum rationem suam, vel non, quia incidenter hoc motum est, discutiendum alias
relinquatur ad praesens.
52

