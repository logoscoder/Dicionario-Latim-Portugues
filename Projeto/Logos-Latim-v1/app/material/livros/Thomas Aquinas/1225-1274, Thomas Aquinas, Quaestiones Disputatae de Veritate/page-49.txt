Ad quintum dicendum, quod illa quae nec fuerunt, nec sunt, nec erunt, secundum hoc habent veritatem
secundum quod habent esse, prout scilicet sunt in suo principio activo vel finali; et sic etiam cognoscuntur a
Deo.
|a9 Articulus 9
TTA
Nono quaeritur utrum Deus sciat infinita.
TTB
Et videtur quod non.
AG1
Quia, ut dicit Augustinus XII de civitate Dei: quidquid scitur scientis comprehensione finitur. Sed quod est
infinitum, finiri non potest. Ergo quod est infinitum a Deo nescitur.
AG2
Sed dicebat, quod Deus scit infinita scientia simplicis notitiae, non autem scientia visionis. Sed contra, omnis
scientia perfecta comprehendit, et per consequens finit, illud quod scit. Sed sicut scientia visionis in Deo est
perfecta, ita scientia simplicis notitiae.
Ergo sicut scientia visionis non potest esse infinitorum, ita nec scientia simplicis notitiae.
AG3
Praeterea, quidquid Deus cognoscit, per intellectum cognoscit. Sed cognitio intellectus visio dicitur. Ergo
quidquid Deus cognoscit, scit per scientiam visionis; si ergo per scientiam visionis nescit infinita; nullo modo
scit infinita.
AG4
Praeterea, omnium quae sunt cognita a Deo, rationes in Deo sunt, et sunt actu in eo. Si ergo infinita sunt scita a
Deo, infinitae rationes actu erunt in ipso; quod videtur impossibile.
AG5
Praeterea, quidquid Deus scit, perfecte cognoscit. Sed nihil perfecte cognoscitur nisi cognitio cognoscentis
pertranseat usque ad intima rei. Ergo quidquid Deus cognoscit, quodammodo pertransit illud. Sed infinitum nullo
modo potest transiri neque a finito neque ab infinito. Ergo Deus nullo modo infinita cognoscit.
AG6
Praeterea, quicumque intuetur aliquid, suo intuitu finit illud. Sed quidquid Deus cognoscit, intuetur. Ergo quod
est infinitum, ab eo cognosci non potest.
AG7
Praeterea, si scientia Dei est infinitorum, ipsa erit etiam infinita. Sed hoc esse non potest, cum omne infinitum sit
imperfectum, ut probatur III physic..
Ergo scientia Dei nullo modo est infinitorum.
AG8
Praeterea, quod repugnat definitioni infiniti, nullo modo potest infinito attribui. Sed cognosci repugnat
definitioni infiniti, quia infinitum est cuius quantitatem accipientibus semper est aliquid ultra accipere, ut dicitur
in III physic., illud autem quod cognoscitur oportet a cognoscente accipi; nec plene cognoscitur cuius aliquid est
extra cognoscentem; et sic patet quod definitioni infiniti repugnat quod plene ab aliquo cognoscatur.
Cum quidquid Deus cognoscit, plene cognoscat: ergo Deus infinita non cognoscit.
AG9
Praeterea, scientia Dei est mensura rei scitae. Sed infiniti non potest esse aliqua mensura. Ergo infinitum non
cadit sub scientia Dei.
AG10
Praeterea, nihil aliud est mensuratio, quam certificatio de mensurati quantitate. Si ergo Deus cognosceret
infinitum, et sic sciret quantitatem eius, mensuraret ipsum; quod est impossibile, quia infinitum, in quantum
infinitum, est immensum. Ergo Deus non cognoscit infinitum.
SC1
Sed contra. Sicut dicit Augustinus, in XII de civitate Dei, quamvis infinitorum numerorum nullus sit numerus,
non est tamen incomprehensibilis ei cuius scientiae non est numerus.
SC2
Praeterea, cum Deus nihil faciat incognitum, quidquid potest facere potest scire. Sed Deus potest facere infinita.
Ergo potest infinita scire.
SC3
Praeterea, ad intelligendum aliquid, requiritur immaterialitas ex parte intelligentis et ex parte intellecti, et
coniunctio utriusque.
Sed in infinitum est immaterialior intellectus divinus quam aliquis intellectus creatus.
Ergo in infinitum est magis intellectivus. Sed intellectus creatus potest cognoscere infinita in potentia. Ergo
divinus potest cognoscere infinita in actu.
49

