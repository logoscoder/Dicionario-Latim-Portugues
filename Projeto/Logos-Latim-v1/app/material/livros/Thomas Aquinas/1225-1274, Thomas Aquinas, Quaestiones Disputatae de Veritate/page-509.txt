Praeterea, nullus in peccato existens potest redire ad bonum, nisi in eo aliqua inclinatio ad bonum maneat. Sed
quicumque cadit in peccatum mortale, caret omni inclinatione ad bonum. Peccat enim aliquis mortaliter per
amorem inordinatum. Amor autem, secundum Augustinum, in spiritibus, est sicut pondus in corporibus; corpus
autem ponderosum ita inclinatur in unam partem, ut lapis Deorsum, quod nulla remanet ei inclinatio sursum. Et
sic nec peccatori, ut videtur, remanet inclinatio ad bonum. Ergo quicumque peccat mortaliter, est obstinatus in
malo.
AG4
Praeterea, nullus a malo culpae recedit nisi per poenitentiam. Sed ille qui peccat ex malitia, est impoenitibilis,
secundum Philosophum in VII ethicorum, quia est corruptus circa principium eligibilium, scilicet circa finem.
Cum ergo contingat aliquem in statu viae ex malitia peccare, videtur quod sit possibile aliquem in statu viae
obstinatum esse in malo.
AG5
Sed dicendum, quod quamvis talis sit impoenitibilis ex viribus propriis, potest tamen reduci ad poenitentiam ex
munere divinae gratiae. Sed contra: quando aliquid est impossibile secundum causas inferiores, licet divina
operatione fieri possit, dicimus simpliciter loquendo illud esse impossibile; sicut caecum videre, vel mortuum
resurgere. Si ergo ex viribus propriis aliquis non sit capax poenitentiae, simpliciter debet dici quod est obstinatus
in malo, quamvis divina virtute possit reduci ad poenitentiam.
AG6
Praeterea, omnis morbus qui contra operatur suae curationi, est incurabilis, secundum medicos. Sed peccatum in
spiritum sanctum contra operatur suae curationi, idest divinae gratiae, per quam aliquis a peccato liberatur.
Ergo aliquis in statu viae potest habere morbum incurabilem spiritualem, et ita potest esse obstinatus in malo.
AG7
Praeterea, ad hoc videtur esse quod peccatum in spiritum sanctum dicitur esse irremissibile, Matth. XII, quod
tamen peccatum aliqui viatores committunt.
AG8
Praeterea, Augustinus, XXI de CIV. Dei, et Gregorius in moralibus, assignant istam causam quare sancti non
orabunt pro damnatis in die iudicii, quia videlicet redire non possunt ad statum iustitiae.
Sed aliqui sunt in statu viae pro quibus non est orandum; I ioann. V, 16: est peccatum ad mortem: non pro eo
dico ut quis oret; et hierem. VII, 16: tu ergo noli orare pro populo isto, nec assumas pro eis laudem et orationem;
et non obsistas mihi, quia non exaudiam te. Ergo aliqui sunt in statu viae ita obstinati, quod ad statum iustitiae
redire non possunt.
AG9
Praeterea, sicut esse confirmatum in bono pertinet ad gloriam sanctorum, ita esse confirmatum in malo pertinet
ad miseriam damnatorum. Sed aliquis in statu viae potest esse confirmatus in bono, ut supra, art.
IX huius quaest., dictum est. Ergo pari ratione videtur quod aliquis viator possit esse obstinatus in malo.
AG10
Praeterea, Augustinus sic dicit in libro de fide ad Petrum: maiori facultate praeditus est Angelus quam homo.
Sed Angelus post peccatum redire ad iustitiam non potuit. Ergo nec homo potest.
Et sic aliquis in statu viae est obstinatus.
SC1
Sed contra. Est quod Augustinus dicit in libro de verbis Domini, et habetur in Glossa Rom. II, 5: ista
impoenitentia, vel cor impoenitens, quamdiu quisque in hac carne vivit, non potest iudicari; de nullo enim
desperandum est quamdiu patientia Dei ad poenitentiam deducit. Et ita videtur quod nullus in statu viae sit
obstinatus in malo.
SC2
Praeterea, in Psal. Lxvii, 23, dicitur: convertar in profundum maris id est ad eos qui erant desperatissimi; et ita
illi qui videntur esse desperatissimi in hac vita, quandoque convertuntur ad Deum, et Deus ad eos.
SC3
Praeterea, in psalm. Cxlvii, 6, super illud: mittit crystallum suum sicut buccellas, dicit Glossa: crystallum dicit
obstinatos, de quibus et aliquos pastores, id est tales facit, ut pascant alios verbo Dei; et sic idem quod prius.
SC4
Praeterea, morbus aliquis potest esse incurabilis vel propter naturam morbi, vel propter imperitiam medici, vel
propter indispositionem subiecti. Sed morbus spiritualis hominis viatoris, scilicet peccatum, non est incurabilis
ex natura morbi: non enim pervenit ad terminum malitiae; nec iterum ex imperitia medici, quia Deus et scit et
potest curare; nec iterum ex indispositione hominis, quia sicut per alium cecidit, ita per alium resurgere potest.
Ergo homo in statu viae nullatenus potest esse confirmatus in malo.
CO
Respondeo. Dicendum quod obstinatio importat quamdam firmitatem in peccato, per quam aliquis a peccato
reverti non possit.
Quod autem aliquis non possit a peccato reverti, potest intelligi dupliciter.
509

