aliquid quod non possit non existimare malum, sicut est miseria, vel aliquid huiusmodi. Unde antequam tanta
deliberatio fiat quanta requiritur in homine sic disposito ad vitandum peccatum mortale, praecedit consensus in
peccatum mortale.
Et ideo, supposita adhaesione liberi arbitrii ad peccatum mortale, sive ad finem indebitum, non est in potestate
eius quod vitet omnia peccata mortalia, quamvis unumquodque possit vitare, si contra nitatur: quia etsi hoc vel
illud vitaverit adhibendo tantam deliberationem quanta requiritur, non tamen potest facere quin aliquando ante
tantam deliberationem praeveniat consensus in peccatum mortale: cum impossibile sit hominem semper vel diu
in tanta vigilantia esse, quanta ad hoc requiritur propter multa in quibus mens hominis occupatur.
Ab hac autem dispositione non removetur nisi per gratiam, per quam solam efficitur ut mens humana bono
incommutabili per caritatem tamquam fini adhaereat.
Patet ergo ex dictis, quod nec liberum arbitrium tollimus, cum dicimus quodlibet peccatum singulariter liberum
arbitrium posse vitare vel facere: nec iterum tollimus necessitatem gratiae, cum dicimus, hominem non posse
vitare omnia peccata venialia, quamvis possit singula vitare, etiam habentem gratiam, antequam gratia perficiatur
in statu gloriae; et hoc propter fomitis corruptionem.
Et cum dicamus, hominem in peccato mortali existentem gratia destitutum omnia peccata mortalia non posse
vitare, nisi gratia superveniat, quamvis singula possit vitare, et hoc propter adhaesionem voluntatis habitualem ad
finem inordinatum; quae duo, Augustinus, comparat curvitati tibiae, ex qua sequitur necessitas claudicandi; sic
verificantur doctorum sententiae quae circa hoc variae videntur.
Quorum quidam dicunt, hominem absque habituali gratia gratum faciente posse peccatum mortale vitare,
quamvis non sine divino auxilio, quod hominem sua providentia ad bona agenda et mala vitanda gubernat: hoc
enim verum est, cum contra peccatum conari voluerit, ex quo contingit ut possint singula vitari.
Alii vero dicunt, quod non potest homo sine gratia diu stare quin peccet mortaliter: quod quidem verum est
quantum ad hoc quod non diu contingit hominem esse habitualiter dispositum ad peccandum quin occurrat sibi
repente aliquod operandum, in quo ex inclinatione mali habitus labitur in consensum peccati mortalis, cum non
sit possibile hominem diu esse vigilem ad hoc quod sufficientem sollicitudinem adhibeat ad vitandum peccatum
mortale.
Quia ergo utraeque rationes verum concludunt aliquo modo, et aliquo modo falsum, ad utrasque respondendum
est.
RA1
Ad primum ergo dicendum est, quod verbum illud apostoli secundum diversas expositiones potest intelligi et de
peccato mortali, et de malo peccati mortalis, secundum quod loquitur ex persona hominis peccatoris; vel de malo
peccati venialis quantum ad primos motus, secundum quod loquitur in persona sua, vel aliorum iustorum. Et
utroque modo intelligendum est, quod cum voluntas naturalis sit ad vitationem omnis mali, non potest homo
peccator facere sine gratia ut vitet omnia peccata mortalia, quamvis possit vitare singula; et sic non potest sine
gratia voluntatem naturalem implere; et similiter est de iusto, respectu peccatorum venialium.
RA2
Ad secundum dicendum, quod non est possibile aliquem adultum esse in solo peccato originali absque gratia:
quia statim cum usum liberi arbitrii acceperit, si se ad gratiam praeparaverit, gratiam habebit; alias ipsa
negligentia ei imputabitur ad peccatum mortale.
Ratio etiam praedicta videtur supponere inconveniens ad quod ducit. Si enim possibile est aliquem adultum in
solo peccato originali esse; si in ipso instanti contingat eum mori, erit medius inter beatos et eos qui poena
sensibili puniuntur; ad quod inconveniens praedicta ratio ducit.
Ut tamen in hoc vis non fiat, sciendum est, quod in peccato originali est habitualis aversio a bono incommutabili,
cum habens peccatum originale non habeat cor Deo coniunctum per caritatem; et sic quantum ad habitualem
aversionem eadem ratio est de existente in peccato originali et mortali, licet in peccato mortali super hoc sit
habitualis conversio ad indebitum finem. Et propterea non sequitur quod si aliquis evadat damnationem ex libero
arbitrio, propter hoc ex viribus liberi arbitrii possit gloriam acquirere: hoc enim maius est, ut patet instantia de
homine in statu innocentiae.
RA3
Ad tertium dicendum, quod homo sine gratia peccato vincitur, ut contra legem agat; quia si hoc vel illud
peccatum vitare possit in contrarium conando, non tamen potest vitare omnia, ratione iam dicta.
RA4
Ad quartum dicendum, quod exemplum Augustini de curvitate, quantum ad aliquid non est simile; quia scilicet
non est in potestate tibiae ut utatur curvitate vel non utatur, ideo oportet omnem motum tibiae curvae
claudicationem esse; liberum autem arbitrium potest uti vel non uti sua curvitate: et ideo non oportet quod in
quolibet actu suo peccet, sed potest quandoque vitare peccatum.
Est autem simile quantum ad hoc quod non est possibile omnia vitare, sicut dictum est.
RA5

515

