Si enim aliqua duo ita se habeant quod unum sit ratio intelligendi aliud, unum eorum erit quasi formale, et aliud
quasi materiale; et sic illa duo sunt unum intelligibile, cum ex forma et materia unum constituatur.
Unde intellectus quando intelligit aliquid per alterum, intelligit unum tantum intelligibile, sicut patet in visu:
lumen enim est quo videtur color, unde se habet ad colorem ut formale; et sic color et lumen sunt unum tantum
visibile, et simul a visu videntur.
Essentia autem Angeli est ei ratio cognoscendi omne quod cognoscit, quamvis non perfecta, propter quod formis
superadditis indiget: cognoscit enim omnia per modum substantiae suae, ut dicitur in Lib. De causis, et
secundum propriam virtutem et naturam, ut dicit dionysius, cap. VII de divin. Nomin.. Unde cum intelligit se et
alia, non intelligit simul multa nisi ut unum.
RA7
Ad septimum dicendum, quod scientia nominat habitum, intelligere vero actum. Formae autem possunt esse
plures simul in intellectu ut in habitu, non autem ut in actu perfecto, ut ex dictis patet; et ideo contingit simul
multa scire, non autem simul multa intelligere.
RA8
Ad octavum dicendum, quod formae illae non sunt in aere nisi ut in fieri: sunt enim in eo ut in medio deferente.
RA9
Ad nonum dicendum, quod species multae sunt simul in intellectu Angeli, sed non ut in actu perfecto.
RA10
Ad decimum dicendum, quod sicut omnia sunt unum in quantum sunt intelligibilia, ita simul intelliguntur
inquantum sunt intelligibilia; et hoc est dum ipsa intelligibilitas intelligitur.
RA11
Ad undecimum dicendum, quod essentia divina est ratio omnium formarum concreatarum Angelo, cum ex ea
velut exemplatae deriventur. Non autem una forma est ratio alterius; et ideo non est simile.
RA12
Ad duodecimum dicendum, quod illa operatio per se cadit sub tempore quae expectat aliquid in futurum, ad hoc
quod eius species compleatur; sicut patet de motu, qui non habet speciem completam quousque ad terminum
perducatur: non est enim idem specie motus ad medium et ad terminum. Operationes vero quae statim habent
suam speciem completam, non mensurantur tempore, nisi per accidens, sicut intelligere, sentire, et huiusmodi;
unde Philosophus dicit in X ethic., quod delectari non est in tempore. Per accidens autem in tempore possunt
esse tales operationes, inquantum motui coniunguntur in natura tempori subiecta existentes, quae est natura
corporea generabilis et corruptibilis, qua ut organo potentiae sensitivae utuntur, a quibus etiam noster intellectus
accipit.
Unde patet, quod ipsum intelligere Angeli neque per se neque per accidens cadit sub tempore. Unde in una eius
operatione qua intelligit unum intelligibile, non est prius et posterius. Sed hoc non prohibet quin plures
operationes possint esse ordinatae secundum prius et posterius.
RA13
Ad decimumtertium dicendum, quod hoc non est tota ratio quare intellectus possibilis noster non possit simul
plura intelligere, quam obiectio tangit, sed quod supra dictum est.
RA14
Ad decimumquartum dicendum, quod formae accidentales non contrariae possunt simul esse in eodem subiecto,
si potentias respiciunt diversas; non autem si sint unius generis eamdem potentiam respicientes, sicut patet de
triangulo et quadrato.
RA15
Ad decimumquintum dicendum, quod musica et grammatica, cum sint habitus, non sunt actus completi; sed
formae quaedam mediae inter potentiam et actum.
RA16
Ad decimumsextum dicendum, quod intelligens et intellectum in actu sunt unum quodammodo; unde quando
aliquis intelligit se intelligere aliquid, intelligit multa ut unum.
RA17
Ad decimumseptimum dicendum, quod intellectus Angeli non similiter se habet ad omnes formas quas penes se
habet; quia quandoque est in actu perfecto unius formae, et non aliarum; et hoc est per voluntatem, quae reducit
intellectum de tali potentia in actum. Unde etiam Augustinus dicit, quod cum voluerit intelligit, ut patet in
auctoritate prius inducta.
RC1
Ad primum vero quod in contrarium obiicitur, dicendum, quod unum tantum contingit simul intelligere ut unum
et per unam formam; nihil tamen prohibet multa ut unum simul intelligi, vel per unam formam.
RC2
Ad secundum dicendum, quod quantitas virtualis attenditur secundum comparationem virtutis ad obiecta. Unde,
sicut corpus per quantitatem dimensivam potest ex diversis suis partibus diversa tangere, ita et virtus potest
diversis applicari secundum diversas comparationes ad diversa, dummodo sit virtus perfecta in actu; sicut ignis
188

