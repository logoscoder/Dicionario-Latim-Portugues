Per modum passionis quando receptum non immanet recipienti, neque efficitur qualitas eius, sed quasi quodam
contactu ab aliquo agente immutatur, et subito transit: sicut dicit Philosophus in praedicamentis ruborem
passionem, et non passibilem qualitatem, quando quis propter verecundiam in ruborem subito immutatur.
Tunc vero recipitur per modum habitus, quando illud receptum efficitur quasi connaturale recipienti: et inde est
quod habitus a Philosopho dicitur qualitas difficile mobilis; inde est etiam quod operationes ex habitu
procedentes delectabiles sunt, et in promptu habentur, et faciliter exercentur, quia sunt quasi connaturales
effectae.
Ea igitur quae superadduntur in potentiis sensitivis, non superadduntur per modum habitus, sed per modum
passionis; in potentiis vero intellectivae animae per modum habitus: quia sensitiva pars animae agitur instinctu
naturae magis quam agat; intellectiva autem pars est domina sui actus, et ideo competit ei habere
promptitudinem ad actus, ut possit operari cum libet.
Patet etiam ex praedictis, quod potentia perfectior est quando recipit aliquid per modum habitus, quam si recipiat
solum per modum passionis. Et ideo illud quod superadditum est in anima Christi, oportet ibi ponere per modum
habitus.
Ex utraque autem praedictarum rationum oportet in anima Christi aliquid superadditum ponere.
Ratione quidem naturae, quia videre divinam essentiam est supra conditionem cuiuslibet naturae creatae; unde
nulla creatura potest ad hoc pertingere, nisi aliquo lumine elevetur in illam beatam visionem: quod quidem
lumen in aliquibus recipitur per modum passionis, quasi pertranseundo, ut in raptis; in Christo autem fuit ut
habitus ipsam animam eius beatificans a principio suae creationis.
Ratio vero potentiae intellectus animae humanae est in potentia ad omnia entia. Impossibile est autem esse
aliquod ens creatum quod sit perfecte actus et similitudo omnium entium, quia sic infinite possideret naturam
entitatis. Unde solus Deus per seipsum sine aliquo addito potest omnia intelligere.
Quilibet autem intellectus creatus intelligit per aliquas species superadditas, vel acquisitas, sicut in nobis accidit,
vel concreatas, sive infusas, sicut in Angelis.
Et quod quidem Angelis competit ex conditione naturae, hoc multo excellentius animae Christi fuit collatum ex
plenitudine gratiae, ut omnium rerum species inditas in se haberet a sui creatione. Sed mediantibus his speciebus
non cognoscebat verbum, sed solummodo res creatas.
Sic igitur dicendum est, quod anima Christi in cognitione qua verbum videbat, indiguit habitu, quod est lumen,
non ut per quod fieret aliquid intelligibile actu, sicut est in nobis lumen intellectus agentis; sed ut per quod
intellectus elevaretur creatus in id quod est supra se. Quantum vero ad cognitionem aliarum creaturarum habuit
habitum, qui est collectio specierum ordinatarum ad cognoscendum.
RA1
Ad primum igitur dicendum quod anima Christi videt verbum sine medio quod sit similitudo rei visae, sicut
species in oculo est similitudo visibilis, vel sicut speculum est similitudo rei speculatae; non autem videt sine
medio quod sit dispositio videntis. (unde non procedit) ratio praedicta.
RA2
Ad secundum dicendum, quod cum dicitur quod felicitas non est in habitu; intelligendum est de habitu a quo non
procedit actus.
Qui enim est in habitu et non in actu, similis est dormienti. Oportet autem ut actus ille in quo felicitas consistit,
ab habitu aliquo progrediatur, secundum sententiam Philosophi; alias operatio non esset delectabilis et perfecta.
RA3
Ad tertium dicendum, quod secundum dionysium in V cap. De divin. Nomin., aliter est in participationibus et in
participantibus.
Participationes enim quanto sunt simpliciores, tanto nobiliores, sicut esse quam vivere, et vivere quam
intelligere, ut fiat comparatio inter esse et vivere, separato per intellectum esse a vivere.
In participantibus autem quanto aliquid est magis compositum, non dico compositione materiali, sed per
receptionem plurium participationum, tanto est nobilius, quia tanto in pluribus Deo similatur; et huiusmodi
assimilatio esse non potest nisi secundum aliqua a Deo accepta. Unde et anima, quae supra naturam suam habet
habitus eam perficientes, nobilior est.
RA4
Ad quartum dicendum, quod verbum maximi intelligendum est de accidentibus separabilibus, et pertinentibus ad
naturam; quia si huiusmodi accidentia haberent, essent mutabiles, et non immateriales, et per se stantes essentiae.
Unde subiungit: si enim hoc esset, non utique maneret in semetipsa horum essentia; et concludit: habitudines
ergo eorum atque virtutes sunt eis essentiales propter immaterialitatem; et appellat essentiale id quod nunquam
essentiam derelinquit.
RA5
Ad quintum dicendum, quod unio in Christo non terminatur ad operationem, sed ad esse; et ideo animae, in
quantum est verbo unita, non competit vel videre verbum, vel aliqua alia operatio, sed hoc solum scilicet esse in
hypostasi verbi, immediate loquendo. Conveniunt autem ei operationes ratione suarum potentiarum et suae
naturae.
407

