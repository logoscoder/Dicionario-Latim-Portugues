RA2
Ad secundum dicendum, quod dupliciter denominatur aliquid per respectum ad alterum.
Uno modo quando ipse respectus est ratio denominationis, et sic urina dicitur sana per respectum ad sanitatem
animalis. Ratio enim sani, secundum quod de urina praedicatur, est esse signum sanitatis animalis. Et in talibus,
quod denominatur per respectum ad alterum, non denominatur ab aliqua forma sibi inhaerente, sed ab aliquo
extrinseco ad quod refertur.
Alio modo denominatur aliquid per respectum ad alterum, quando respectus non est ratio denominationis, sed
causa sicut si aer dicatur lucens a sole: non quod ipsum referri aerem ad solem sit lucere aeris, sed quia directa
oppositio aeris ad solem est causa quod luceat. Et hoc modo creatura dicitur bona per respectum ad Deum; unde
ratio non sequitur.
RA3
Ad tertium dicendum, quod Augustinus in multis opinionem Platonis sequitur, quantum fieri potest secundum
fidei veritatem; et ideo verba sua sic sunt intelligenda, ut ipsa divina bonitas dicatur esse bonum omnis boni, in
quantum est causa efficiens prima et exemplaris omnis boni, sine hoc quod excludatur bonitas creata, qua
creaturae denominantur bonae sicut forma inhaerente.
RA4
Ad quartum dicendum, quod aliter se habet in formis generalibus, et aliter in formis specialibus.
In formis enim specialibus non recipitur praedicatio concreti de abstracto, ut dicatur: albedo est alba; vel: calor
est calidus; ut patet etiam per dionysium in II cap. De div. Nomin..
Sed in formis generalibus huiusmodi praedicatio recipitur; dicimus enim quod essentia est ens, et bonitas bona,
et unitas una, et sic de aliis.
Cuius ratio est, quia illud quod primo cadit in apprehensione intellectus, est ens; unde oportet quod cuicumque
apprehenso per intellectum, intellectus attribuat hoc quod est ens. Et ideo cum apprehendit essentiam alicuius
entis, dicit illam essentiam esse ens; et similiter unamquamque formam generalem vel specialem, ut: bonitas est
ens, albedo est ens, et sic de aliis.
Et quia quaedam sunt quae concomitantur rationem entis inseparabiliter, ut unum, bonum, et huiusmodi; oportet
quod haec etiam de quolibet apprehenso praedicentur eadem ratione qua ens. Unde dicimus: essentia est una et
bona; et similiter dicimus: unitas est una et bona; et ita etiam de bonitate et albedine, et qualibet forma generali
vel speciali.
Sed album, quia est speciale, non concomitatur inseparabiliter rationem entis; unde potest apprehendi forma
albedinis sine eo quod attribuatur ei esse album; unde non cogimur dicere: albedo est alba. Album enim uno
modo dicitur; ens autem et unum et bonum, et alia huiusmodi, quae de quolibet apprehenso necesse est dici,
multipliciter dicuntur.
Aliquid enim dicitur ens, quia in se subsistit; aliquid, quia est principium subsistendi, ut forma; aliquid, quia est
dispositio subsistentis, ut qualitas; aliquid, quia est privatio dispositionis subsistentis, ut caecitas.
Et ideo cum dicimus: essentia est ens; si procedatur sic: ergo est aliquo ens, vel se vel alio; processus non
sequitur, quia non dicebatur hoc modo esse ens, sicut aliquid subsistens in esse suo est ens, sed sicut quo aliquid
est. Unde non oportet quaerere quomodo ipsa essentia aliquo sit sed quomodo aliquid alterum sit per essentiam.
Similiter, cum dicitur bonitas bona, non hoc modo dicitur bona quasi in bonitate subsistens; sed hoc modo quo
bonum dicimus illud quo aliquid bonum est.
Et sic non oportet inquirere utrum bonitas sit bona se bonitate vel alia; sed utrum ipsa bonitate sit aliquid bonum
quod sit alterum ab ipsa bonitate, sicut est in creaturis; vel quod sit idem cum ipsa bonitate, sicut est in Deo.
RA5
Ad quintum dicendum, quod similiter etiam distinguendum est de veritate; scilicet quod omnia sunt vera veritate
prima sicut exemplari primo, cum tamen sint vera veritate creata sicut forma inhaerente.
Sed tamen alia ratio est de veritate et bonitate.
Ipsa enim ratio veritatis in quadam adaequatione sive commensuratione consistit. Denominatur autem aliquid
mensuratum vel commensuratum ab aliquo exteriori, sicut pannus ab ulna. Et per hunc modum intelligit
Anselmus omnia esse vera veritate prima, in quantum scilicet unumquodque est commensuratum divino
intellectui, implendo illud ad quod divina providentia ipsum ordinavit vel praescivit.
Ratio autem bonitatis non consistit in commensuratione; unde non est simile.
RA6
Ad sextum dicendum, quod creatura non potest hoc modo inesse quod a seipsa esse habeat; potest tamen aliqua
inesse ita quod sit formale principium essendi, sic enim quaelibet forma inesse potest. Et per hunc etiam modum
bonitas creata potest inesse bonum tamquam formale principium.
RA7
Ad septimum dicendum, quod cum dicitur: esse est proprium Deo; non est intelligendum quod nullum aliud esse
sit nisi increatum; sed quod solum illud esse proprie dicitur esse, in quantum ratione suae immutabilitatis non
novit fuisse vel futurum esse.

426

