Sed hoc esse non potest, quia sic sequeretur quod in nobis sint multa libera arbitria propter potentiarum
multitudinem; multi enim homines sunt multa animalia.
Nec hoc ad ponendum cogimur ratione praedicta. Omnes enim actus diversarum potentiarum non referuntur ad
liberum arbitrium nisi mediante uno actu, qui est eligere: secundum hoc enim libero arbitrio movemur, quod
libero arbitrio moveri eligimus; et sic de aliis actibus. Unde ex hoc non ostenditur liberum arbitrium esse plures
potentias, sed esse unam potentiam moventem sua virtute potentias diversas.
Alia vero consideratione movebantur quidam ad ponendum pluralitatem potentiarum in libero arbitrio, ex hoc
quod videbant in actu liberi arbitrii concurrere aliqua quae ad diversas potentias pertinent; scilicet iudicium,
quod est rationis, et appetitum, qui est voluntatis. Unde dixerunt liberum arbitrium colligere in se plures
potentias per modum quo totum integrale continet suas partes.
Hoc autem esse non potest. Cum enim actus, qui libero arbitrio attribuitur, sit unus specialis actus, scilicet
eligere, non potest a duabus potentiis immediate progredi; sed progreditur ab una immediate, et ab altera
mediate, in quantum scilicet quod est prioris potentiae, in posteriori relinquitur.
Unde restat, quod liberum arbitrium sit una potentia.
RA1
Ad primum ergo dicendum, quod Augustinus dicit liberum arbitrium, esse facultatem voluntatis et rationis, quia
ad actum liberi arbitrii homo per utramque ordinatur potentiam, licet non immediate.
RA2
Ad secundum dicendum, quod liberum arbitrium non ordinatur ad actus diversarum potentiarum nisi mediante
unico actu proprio suo, ut dictum est.
RA3
Ad tertium dicendum, quod boetius attribuit libero arbitrio id quod est diversarum potentiarum, in quantum per
diversas potentias homo ad actum liberi arbitrii ordinatur, ut dictum est, in corp. Articuli.
RA4
Ad quartum dicendum, quod in parte irrationali vel inferiori animae est solum simplex apprehensio ex parte
cognitiva: non autem alia collatio vel ordinatio, sicut est in apprehensiva rationali. Et ideo in parte sensitiva
appetitus absolute fertur in obiectum sine hoc quod aliquis ordo ex apprehensiva in appetitiva relinquatur. Unde
in parte sensitiva non est aliqua potentia comprehendens in se aliqualiter apprehensivam et appetitivam, sicut est
in parte rationali.
RA5
Ad quintum dicendum sicut ad quartum.
|a6 Articulus 6
TTA
Sexto quaeritur utrum liberum arbitrium sit voluntas, vel alia potentia a voluntate.
TTB
Et videtur quod sit potentia alia.
AG1
Illud enim quod praedicatur de aliquo essentialiter, non debet poni oblique in definitione eius; sicut animal non
ponitur oblique in definitione hominis. Sed ratio et voluntas ponuntur oblique in definitione liberi arbitrii; dicitur
enim facultas voluntatis et rationis. Ergo liberum arbitrium non est ratio vel voluntas, sed alia potentia ab
utraque.
AG2
Praeterea, differentiae potentiarum cognoscuntur secundum differentias actuum. Sed eligere, quod est actus liberi
arbitrii, est aliud quam velle, quod est actus voluntatis, ut patet per Philosophum in III ethic..
Ergo liberum arbitrium est alia potentia a voluntate.
AG3
Praeterea, in nominatione liberi arbitrii, arbitrium ponitur in abstracto, sed libertas in concreto. Arbitrium autem
est rationis, libertas voluntatis. Ergo id quod est rationis, essentialiter convenit libero arbitrio; quod autem est
voluntatis, quasi denominative et actualiter: et sic liberum arbitrium magis videtur esse ratio quam voluntas.
AG4
Praeterea, secundum Damascenum, et Gregorium Nyssenum, secundum hoc sumus arbitrio liberi quod sumus
rationales. Sed rationales sumus secundum quod habemus rationem.
Ergo secundum quod habemus rationem sumus arbitrio liberi; et ita videtur quod liberum arbitrium sit ratio.
AG5
Praeterea, secundum ordinem habituum est ordo potentiarum. Sed actus fidei, quae est habitus rationis,
informatur caritate, quae est habitus voluntatis. Ergo et actus rationis informatur voluntate, et non e converso.
Et ita, si actus liberi arbitrii est duarum potentiarum, scilicet voluntatis et rationis, unius sicut elicientis, et
alterius sicut informantis, videtur quod sit rationis sicut elicientis; et ita liberum arbitrium essentialiter est ratio,
et sic altera potentia quam voluntas.
496

