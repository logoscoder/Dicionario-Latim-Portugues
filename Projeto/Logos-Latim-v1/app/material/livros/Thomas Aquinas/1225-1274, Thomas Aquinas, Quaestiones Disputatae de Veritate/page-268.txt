revelentur prout rationes futurorum sunt in causis creatis, sed prout sunt in mente divina, a qua derivantur in
mentem prophetae.
Alio modo ex virtute causarum creatarum, prout scilicet in virtutem imaginativam humanam possunt aliqui
motus fieri ex virtute caelestium corporum, in quibus praeexistunt quaedam signa futurorum quorumdam, et
secundum quod intellectus humanus ex illuminatione intellectuum separatorum, utpote inferior, natus est instrui,
et ad aliqua cognoscenda elevari; et haec prophetia modo praedicto potest dici naturalis.
Differt autem haec prophetia naturalis ab ea de qua nunc loquimur, in tribus.
Primo in hoc quod futurorum praevisionem habet immediate a Deo illa de qua nunc loquimur, quamvis Angelus
possit esse minister, prout agit in virtute divini luminis; naturalis vero est ex propria actione causarum
secundarum.
Secundo in hoc quod prophetia naturalis non se extendit nisi ad illa futura quae habent causas determinatas in
natura; sed prophetia de qua loquimur, indifferenter se habet ad omnia.
Tertio in hoc quod naturalis prophetia non infallibiliter praevidet, sed sicut praedicuntur illa quae sunt vera ut in
maiori parte; prophetia vero quae est spiritus sancti donum, infallibiliter praevidet; unde dicitur esse divinae
praescientiae signum, quia secundum illam infallibilitatem praevidet secundum quam futura sunt a Deo
praescita.
Et haec triplex differentia in definitione cassiodori notari potest.
Prima in hoc quod dicit divina; secunda in hoc quod dicit generaliter, rerum eventus; tertia in hoc quod dicit,
immobili veritate denuntians.
Sed quantum ad hoc quod prophetia est de rebus necessariis ut de scibilibus, manet duplex differentia: scilicet
prima et secunda; quia per prophetiam naturalem non accipit homo immediate a Deo cognitionem illorum
scibilium, sed mediantibus causis secundis, et per operationem causarum secundarum in virtute naturali sua
agentium. Nec iterum talis cognitio ad omnia necessaria se extendit, sed solum ad illa quae possunt esse nota per
prima principia; quia ultra illa virtus luminis intellectus agentis non se extendit, nec naturaliter in alia elevatur,
sicut prophetia divina elevatur in quaedam quae sunt supra naturalem cognitionem, utpote Deum esse trinum et
unum, et alia huiusmodi.
Sed tertia differentia removetur in hac materia, quia utraque prophetia ita immobiliter et certissime facit scire
huiusmodi scibilia necessaria, sicut si scirentur per principia demonstrationis.
Per prophetiam enim utramque, elevatur mens hominis, ut quodammodo conformiter substantiis separatis
intelligat, quae sicut principia, ita et conclusiones simplici intuitu, sine deductione unius ex altero, certissime
vident.
Utraque etiam prophetia differt a somnio et visione, ut somnium dicamus apparitionem quae fit homini in
dormiendo, visionem vero quae fit in vigilando, tamen homine a sensibus abstracto; quia tam in somnio quam in
visione simplici, anima detinetur phantasmatibus visis, vel totaliter vel in parte, ut scilicet inhaereat eis tamquam
veris rebus, vel totaliter vel in parte. Sed in utraque prophetia etsi aliqua phantasmata videantur in somnio vel
visione, tamen anima prophetae illis phantasmatibus non detinetur; sed cognoscit per lumen propheticum ea quae
videt non esse res, sed similitudines aliquid significantes; et earum significationem cognoscit, quia intelligentia
opus est in visione, ut dicitur Danielis, X, 1.
Et sic patet quod prophetia naturalis media est inter somnium et prophetiam divinam; unde et somnium dicitur
esse pars vel casus prophetiae naturalis; sicut et prophetia naturalis est quaedam deficiens similitudo prophetiae
divinae.
RA1
Ad primum ergo dicendum, quod in cognitione duo est considerare: scilicet receptionem, et iudicium de receptis.
Quantum igitur ad iudicium de receptis, potior est vigilantis cognitio quam dormientis; quia iudicium vigilantis
est liberum, sed dormientis ligatum, ut dicitur in Lib. De somno et vigilia. Sed quantum ad receptionem, cognitio
dormientis est potior, quia quiescentibus sensibus ab exterioribus motibus interiores impressiones magis
percipiuntur, sive sint ex substantiis separatis, sive ex caelestibus corporibus. Unde sic potest intelligi quod
dicitur Num. XXIII, 4, de Balaam: qui cadit, scilicet dormiendo, et sic aperiuntur oculi eius.
RA2
Ad secundum dicendum, quod iudicium non dependet tantum a receptione speciei, sed ex hoc quod ea de quibus
iudicatur, examinantur ad aliquod principium cognitionis, sicut de conclusionibus iudicamus eas in principia
resolvendo.
In somno igitur ligatis exterioribus sensibus, interiores vires quasi quietatae ab exteriorum sensuum tumultibus
magis percipere possunt interiores impressiones factas in intellectu vel in imaginatione ex illustratione divina vel
angelica, vel ex virtute caelestium corporum, aut etiam quorumcumque; sicut tenui phlegmate decurrente ad
linguam videtur dormienti quod dulcia comedat. Sed quia primum principium nostrae cognitionis est sensus,
oportet ad sensum quodammodo resolvere omnia de quibus iudicamus; unde Philosophus dicit in III caeli et
mundi, quod complementum artis et naturae est res sensibilis visibilis, ex qua debemus de aliis iudicare; et
similiter dicit in VI ethicorum, quod sensus est extremi sicut intellectus principiorum; extrema appellans illa in
quae fit resolutio iudicantis.
268

