RA5
Ad quintum dicendum, quod in eodem esse dispositionem et habitum, non est necesse, nisi quando ipsa
dispositio fit habitus; sicut patet in membris corporis, in quo ex dispositione unius membri relinquitur aliquis
effectus in alio membro; et similiter in viribus animae; quia ex bona dispositione phantasiae sequitur perfectio
cognitionis in intellectu.
RA6
Ad sextum dicendum, quod actus voluntatis dicitur esse non solum quem voluntas elicit, sed etiam quem
voluntas imperat; et ideo in utroque meritum consistere potest, ut ex dictis, patet.
RA7
Ad septimum dicendum, quod duarum potentiarum non potest esse unus habitus ex aequo; sed potest esse unius
secundum quod habet ordinem ad aliam; et sic est de fide.
|a5 Articulus 5
TTA
Quinto quaeritur utrum fidei forma sit caritas.
TTB
Et videtur quod non.
AG1
Eorum enim quae ex opposito dividuntur, non potest esse unum forma alterius.
Sed fides et caritas ex opposito dividuntur.
Ergo caritas non est forma fidei.
AG2
Sed dicebat, quod secundum se consideratae ex opposito dividuntur; prout autem ordinantur ad unum finem,
quem suis actibus merentur, sic caritas est forma fidei. Sed contra, inter causas duae causae sunt extrinsecae,
scilicet agens et finis; duae vero intrinsecae, scilicet forma et materia.
Possunt autem duo ad invicem diversa convenire in uno principio extrinseco, non autem propter hoc conveniunt
in uno principio intrinseco.
Ergo ex hoc quod fides et caritas ordinantur in unum finem, non potest esse quod caritas sit forma fidei.
AG3
Sed dicebat, quod caritas non est forma fidei intrinseca, sed extrinseca, quasi exemplaris.
Sed contra, exemplatum recipit speciem ab exemplari; unde Hilarius dicit quod imago est rei ad quam
imaginatur, species indifferens. Sed fides non recipit speciem caritatis. Ergo caritas non potest esse forma
exemplaris fidei.
AG4
Praeterea, forma omnis vel est substantialis, vel accidentalis, vel exemplaris. Sed caritas non est forma
substantialis fidei, quia sic esset de integritate eius; nec iterum forma accidentalis, quia sic fides esset nobilior
caritate, sicut subiectum accidente; nec iterum exemplaris, quia sic caritas posset esse sine fide, sicut exemplar
sine exemplato. Ergo caritas non est forma fidei.
AG5
Praeterea, praemium respondet merito.
Sed praemium consistit principaliter in tribus dotibus; scilicet in visione, quae succedet fidei, tentione, quae
succedet spei, fruitione, quae respondet caritati. Sed praemium principaliter dicitur consistere in visione; unde
dicit Augustinus quod visio est tota merces. Ergo et meritum (sicut) praemium debent attribui fidei; et ita,
secundum quod ordinantur ad merendum, magis videtur fides esse forma caritatis quam e converso.
AG6
Praeterea, unius perfectibilis una est perfectio. Sed fidei forma est gratia. Ergo non est eius forma caritas, cum
caritas non sit idem quod gratia.
AG7
Praeterea, Matth. I, 2, super illud: Abraham genuit Isaac etc., dicit Glossa: fides spem, et spes caritatem; quod
intelligitur quantum ad actus non quantum ad habitus.
Ergo actus caritatis dependet ex actu fidei. Sed forma non dependet ab eo cuius est forma, sed e converso. Ergo
caritas non est forma fidei secundum quod ordinantur ad actum meritorium.
AG8
Praeterea, habitus penes obiecta distinguuntur.
Sed obiecta fidei et caritatis sunt diversa scilicet bonum et verum. Ergo et habitus formaliter distinguuntur. Sed
omnis actus est a forma. Ergo horum habituum diversi sunt actus: et ita etiam in ordine ad actum non potest esse
quod caritas sit forma fidei.
AG9
Praeterea, secundum hoc caritas est forma fidei quod fidem informat; si igitur caritas non informat fidem nisi per
ordinem ad actus, non erit caritas forma fidei, sed actus fidei.
321

