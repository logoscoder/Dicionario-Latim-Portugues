desiderium communicandi alteri quod ipse mente concepit; quod desiderium imperfectionem in Angelis non
ponit.
RA11
Ad undecimum dicendum, quod unus Angelus cogitationem alterius cognoscit per speciem innatam per quam
alium Angelum cognoscit, quia per eamdem cognoscit omne quod cognoscit in alio Angelo. Unde quam cito
Angelus se ordinat ad alium Angelum secundum actum alicuius formae, ille Angelus cognoscit eius
cogitationem; et hoc quidem dependet ex voluntate Angeli. Sed cognoscibilitas naturae angelicae non dependet
ex voluntate Angeli; et ideo non requiritur locutio in Angelis ad cognoscendum naturam, sed ad cognoscendam
cogitationem tantum.
RA12
Ad duodecimum dicendum, quod secundum Augustinum, visus et auditus solummodo exterius differunt, interius
autem sunt idem in mente; quia in mente non est aliud audire et videre, sed in sensu exteriori tantum. Unde apud
Angelum, qui sola mente utitur, non differt audire et videre; sed tamen dicitur in Angelis locutio ad
similitudinem eius quod in nobis fit: nos enim per auditum scientiam ab aliis acquirimus. Nutus autem et signa
hoc modo possunt in Angelis distingui, ut signum dicatur ipsa species, nutus autem ordinatio ad alium. Sed
potestas hoc faciendi dicitur lingua.
RA13
Ad decimumtertium dicendum, quod locutio est motus cognitivae, non qui sit ipsa cognitio, sed est cognitionis
manifestatio; et ideo oportet quod sit ad alium; unde etiam Philosophus dicit in III de anima, quod lingua est, ut
significet alii.
RA14
Ad decimumquartum dicendum, quod essentia Angeli non est figurabilis figura corporali; sed intellectus eius
quasi figuratur forma intelligibili.
RA15
Ad decimumquintum dicendum, quod lux corporalis manifestat seipsam ex necessitate naturae; unde uniformiter
se manifestat quantum ad omnia quae in ipsa sunt. Sed in Angelis est voluntas, cuius conceptus manifesti esse
non possunt nisi secundum imperium voluntatis; et ideo opus est locutione.
|a5 Articulus 5
TTA
Quinto quaeritur utrum inferiores Angeli superioribus loquantur.
TTB
Et videtur quod non.
AG1
Per Glossam quae habetur I Cor. XIII, 1: si linguis hominum etc., quae sic dicit: linguae sunt quibus Angeli
praepositi significant minoribus quod de Dei voluntate primi sentiunt. Ergo locutio, quae est actus linguae, ad
solos superiores Angelos pertinet.
AG2
Praeterea, a quolibet loquente fit aliquid in audiente. Sed ab Angelis inferioribus nihil potest in superiores fieri,
quia superiores non sunt in potentia respectu inferiorum, sed magis e converso; cum superiores habeant magis de
actu, et minus de potentia. Ergo inferiores Angeli non possunt loqui superioribus.
AG3
Praeterea, locutio supra cogitationem addit scientiae infusionem. Sed inferiores Angeli non possunt aliquid
infundere superioribus, quia sic in eos agerent, quod esse non potest. Ergo eis non loquuntur.
AG4
Praeterea, illuminatio nihil est aliud quam manifestatio alicuius ignoti. Sed locutio est in Angelis ad
manifestandum aliquid ignotum. Ergo locutio in Angelis est illuminatio quaedam. Ergo, cum Angeli inferiores
non illuminent superiores, videtur quod inferiores superioribus non loquantur.
AG5
Praeterea, Angelus ad quem fit locutio, est in potentia cognoscens id quod locutione exprimitur; per locutionem
autem fit actu cognoscens. Ergo Angelus loquens reducit illum cui loquitur de potentia in actum. Sed hoc non est
possibile inferioribus Angelis respectu superiorum, quia sic essent eis nobiliores.
Ergo non loquuntur inferiores superioribus.
AG6
Praeterea, quicumque loquitur alteri de aliquo ei ignoto, docet ipsum. Si ergo inferiores Angeli loquuntur
superioribus de propriis conceptibus quos illi ignorant, videtur quod eos doceant; et sic eos perficiunt, cum
perficere sit docere, secundum dionysium; et hoc est contra ordinem hierarchiae, secundum quem inferiores a
superioribus perficiuntur.
SC

206

