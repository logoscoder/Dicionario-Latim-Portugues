RA14
Ad decimumquartum dicitur, quod praemium correspondet merito quoad commensurationem, quia secundum
quantitatem meriti est quantitas praemii; non autem ei semper correspondet quoad suppositum praecise: potest
enim quis mereri alteri primam gratiam.
Et ita in proposito corpus praemiabitur, non quia ipsum corpus meruerit, sed quia anima per voluntatem meruerit
aliquam gloriam corpori.
RA15
Ad decimumquintum dicendum, quod loquendo de difficultate ex parte nostra, sic passiones difficultatem habent
magis quam actus voluntatis; sed sic difficultas non facit ad meritum nisi per accidens, ut dictum est; et similiter
nec passiones. Sed loquendo de difficultate quae est ex excellentia vel bonitate rei quae per se facit ad meritum,
sic est maior difficultas ex parte actuum voluntatis.
RA16
Ad decimumsextum dicendum, quod passiones sunt meritoriae in quantum sunt effectus et indicia bonae
voluntatis; sicut patet de verecundia, quae indicat voluntatem hominis repugnare turpitudini peccati, et
misericordia, quae est dilectionis signum. Et ideo quandoque a sanctis nomina harum passionum accipiuntur pro
habitibus, quibus voluntas allicitur, quae est harum passionum principium.
RA17
Ad decimumseptimum dicendum, quod primi motus non habent perfectam rationem peccati vel demeriti, sed
sunt quasi quaedam dispositiones ad demeritum, sicut veniale est dispositio ad mortale: unde non oportet quod
ipsi motus sensualitatis sint secundum se merita, quia meritum non potest esse nisi actus voluntarius, ut dictum
est, in corp. Art.. Passiones autem istae dicuntur interdum vitia, in quantum nominibus passionum vel actus
voluntatis designantur vel habitus. Etiam vitia contra naturam passiones nominantur, quamvis sint voluntarii
actus, in quantum per huiusmodi vitia natura a suo ordine perturbatur.
RC1
Ad illud vero quod primo in contrarium obiicitur, dicendum, quod passionibus inviti cedimus, non quantum ad
consensum, cum eis non nisi voluntate consentiamus; sed quantum ad aliquam corporalem transmutationem,
sicut est risus et fletus, et alia huiusmodi. Et ideo in quantum eis voluntate consentimus vel dissentimus, sunt
meritoriae vel demeritoriae.
RC2
Ad secundum dicendum, quod passiones inferioris appetitus quamvis aliquando praeveniant actum voluntatis,
non tamen semper.
Non enim similiter ordinantur appetitivae sicut apprehensivae. Nam intellectus noster accipit a sensu, unde
operatio intellectus esse non potest nisi praeexistente alia operatione sensus; voluntas autem non accipit ab
appetitu inferiori, sed magis ipsum movet. Et ideo non oportet quod actum voluntatis praecedat passio inferioris
appetitus.
RC3
Ad tertium dicendum, quod quamvis passiones non sint laudabiles per se, possunt tamen esse laudabiles per
accidens, ut dictum est, in corpore articuli.
RC4
Ad quartum dicendum, quod Christus per passionem suam meruit sibi et nobis. Sibi quidem gloriam corporis,
quam quamvis per alia praecedentia merita meruerit, tamen per quamdam decentiam proprie claritas
resurrectionis est praemium passionis, quia exaltatio est proprium humilitatis praemium. Nobis autem meruit, in
quantum in sua passione pro peccato totius humani generis satisfecit, non autem per praecedentia opera, quamvis
per ea nobis meruerit. Poenalitas autem ad satisfactionem requiritur per modum cuiusdam recompensationis
contra delectationem peccati.
RC5
Ad quintum dicendum, quod gloriam corporis Christus per passionem nec fecit de non debita debitam, nec de
minus debita magis debitam: fecit tamen alio modo debitam quo prius non erat. Nec tamen sequitur quod magis
debitam: hoc enim sequeretur, si causa debiti vel augeretur vel multiplicaretur, sicut fit quando duplici
promissione obligatio augetur; quod in merito Christi non accidit, quia gratia eius non est augmentata.
RC6
Ad sextum dicendum, quod difficultas per se impedit voluntarium; sed per accidens auget, in quantum aliquis
difficultati contra conatur.
Ipsa tamen difficultas ad satisfactionem facit ratione poenalitatis.
|a7 Articulus 7
TTA
Septimo quaeritur utrum passio adiuncta merito diminuat aliquid de merito. Scilicet quis plus mereatur, utrum
ille qui bene facit pauperi cum quadam compassione misericordiae, vel qui facit absque omni passione, ex solo
iudicio rationis.
557

