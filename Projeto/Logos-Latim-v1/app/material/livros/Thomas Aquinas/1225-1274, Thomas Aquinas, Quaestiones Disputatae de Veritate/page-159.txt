Praeterea, si Angelus non cognoscit omnia, oportet quod hoc accidat vel ex defectu intellectus angelici, vel ex
defectu rerum cognoscibilium, vel ex defectu medii. Sed non ex defectu intellectus angelici, cum Angelus sit
speculum purum et incontaminatum, ut dionysius dicit; nec etiam ex defectu intelligibilium, quia omnia sunt in
divina essentia cognoscibilia; nec etiam ex defectu medii quo cognoscunt, quia divina essentia perfecte omnia
repraesentat. Ergo Angelus videns Deum omnia videt.
AG4
Praeterea, intellectus Angeli est perfectior quam intellectus animae humanae. Sed anima habet potentiam ad
omnia cognoscendum; ipsa enim est quodammodo omnia, ut in III de anima dicitur, secundum quod est nata
omnia cognoscere.
Ergo et intellectus angelicus potest omnia cognoscere. Sed nihil est efficacius ad educendum intellectum
angelicum in actum cognitionis quam divina essentia. Ergo Angelus videns essentiam divinam, omnia cognoscit.
AG5
Praeterea, sicut dicit Gregorius, amor in patria cognitioni aequatur: quia tantum quisque ibi diliget, quantum
cognoscet. Sed amans Deum amabit in ipso omnia diligibilia. Ergo videns ipsum videbit omnia intelligibilia.
AG6
Praeterea, si Angelus videns Deum non videt omnia, hoc non est nisi quia omnia intelligibilia sunt infinita. Sed
ipse non impeditur ab intelligendo propter intelligibilis infinitatem, quia essentia divina distat ab eo sicut
infinitum a finito. Ergo videtur quod Angelus videns Deum, omnia videre possit.
AG7
Praeterea, cognitio comprehensoris excedit cognitionem viatoris, quantumcumque elevetur. Sed viatori alicui
possunt omnia revelari: quod quidem de praesentibus patet, quia beato benedicto totus mundus simul ostensus
est, ut dicitur in II dialogorum; de futuris etiam patere potest, quia Deus alicui prophetae aliqua futura revelat, et
eadem ratione potest sibi omnia revelare; et similis ratio est de praeteritis.
Ergo multo fortius Angelus videns Deum visione patriae omnia cognoscit.
AG8
Praeterea, Gregorius in IV dialog.
Dicit: quid est quod non videant ubi videntem omnia vident? sed Angeli vident per essentiam Deum scientem
omnia.
Ergo Angeli cognoscunt omnia.
AG9
Praeterea, potestas Angeli in cognoscendo non est minor quam potestas animae. Sed dicit Gregorius in II dialog.:
animae videnti creatorem angusta est omnis creatura. Ergo et Angelo; et sic idem quod prius.
AG10
Praeterea, lux spiritualis vehementius ingerit se menti quam lux corporalis oculo.
Sed si lux corporalis esset sufficiens ratio omnium colorum; ingerens se oculo, omnes colores manifestaret.
Ergo, cum ipse Deus, qui est lux spiritualis, et rerum omnium perfecta ratio, menti Angeli videntis eum se
ingerat, Angelus eo cognito omnia cognoscet.
AG11
Praeterea, cognitio est quasi quidam contactus cognoscentis et cognoscibilis. Sed si simplex tangitur, tangitur
quidquid in ipso est. Sed Deus est simplex. Ergo si cognoscitur, cognoscuntur omnes rerum rationes quae in ipso
sunt.
AG12
Praeterea, nullius creaturae cognitio est de substantia beatitudinis. Ergo ad cognitionem beatitudinis aequaliter se
habere videntur.
Aut ergo beatus omnes creaturas cognoscit, aut nullam. Sed non nullam. Ergo omnes.
AG13
Praeterea, omnis potentia non reducta ad actum est imperfecta. Sed intellectus Angeli est in potentia ad omnia
cognoscenda; alias esset inferior intellectu humano, in quo est omnia fieri. Si ergo in statu beatitudinis non
omnia cognosceret, remaneret eius cognitio imperfecta; quod videtur repugnare beatitudinis perfectioni, quae
omnem imperfectionem tollit.
AG14
Praeterea, si Angelus beatus non cognosceret omnia, cum sit in potentia ad omnia cognoscenda, posset
postmodum aliquid cognoscere quod prius non cognoverat. Sed hoc est impossibile, quia, sicut dicit Augustinus
in XV de trinitate, in Angelis beatis non sunt cogitationes volubiles; quod esset, si aliquid scirent quod prius
nescissent ergo Angeli beati videntes Deum omnia vident.
AG15
Praeterea, visio beatitudinis aeternitate mensuratur, unde et vita aeterna dicitur. Sed in aeternitate nihil est prius
et posterius. Ergo nec in visione beatitudinis; ergo non potest esse quod aliquid sciatur quod prius scitum non
fuerat; et sic idem quod prius.
AG16
159

