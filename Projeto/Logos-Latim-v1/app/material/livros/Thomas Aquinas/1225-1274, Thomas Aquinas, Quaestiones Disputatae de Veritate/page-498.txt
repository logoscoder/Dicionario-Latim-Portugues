AG1
Natura enim spiritualis est nobilior quam corporalis. Sed aliqua natura corporalis est cui hoc convenit quod in ea
nulla motus inordinatio esse possit, scilicet natura caelestis corporis. Ergo multo fortius potest esse aliqua natura
creata spiritualis, quae est capax liberi arbitrii, in cuius motibus naturaliter nulla inordinatio esse possit; quod est
esse impeccabilem, vel confirmari in bono.
AG2
Sed dicendum quod hoc est de nobilitate creaturae spiritualis quod possit mereri; et hoc esse non posset, nisi
posset peccare et non peccare. Sed contra: ex hoc competit alicui creaturae spirituali posse mereri, quod habet
dominium sui actus. Sed si non posset nisi bona agere, nihilominus ei sui actus dominium remaneret: posset
enim aliquod bonum agere vel non agere, sine hoc quod in malum incideret, vel saltem eligere inter bonum et
melius. Ergo ad merendum non requiritur posse peccare.
AG3
Praeterea, liberum arbitrium, quo meremur gratia adiuvante, est potentia activa.
Sed de ratione potentiae activae non est deficere.
Ergo potest creatura spiritualis habere potentiam ad merendum, si naturaliter sit impeccabilis.
AG4
Praeterea, Anselmus dicit quod potestas peccandi nec est libertas, nec pars libertatis. Sed libertas est ratio qua
homo est capax meriti.
Ergo remota potentia peccandi, adhuc remanebit homini potentia merendi.
AG5
Praeterea, Gregorius Nyssenus et Damascenus, hanc rationem assignant quare creatura sit mutabilis secundum
liberum arbitrium, quia est ex nihilo. Sed propinquius consequitur creaturam ex hoc quod est ex nihilo, posse in
nihilum cedere, quam posse malum facere. Sed invenitur aliqua creatura quae naturaliter est incorruptibilis, sicut
anima, et corpora caelestia. Ergo multo fortius potest inveniri aliqua creatura spiritualis quae naturaliter sit
impeccabilis.
AG6
Praeterea, illud quod Deus facit in uno, potest in aliis facere. Sed Deus creaturae spirituali dat ita immutabiliter
ex sua natura tendere in aliquod bonum, scilicet felicitatem, quod nullo modo in contrarium tendere possit.
Ergo eadem ratione posset alicui creaturae conferre ut ita naturaliter appeteret omne bonum, quod nullo modo
posset in malum inclinari.
AG7
Praeterea, Deus cum sit summe bonus, summe se communicat; unde omne id creaturae communicatur cuius
creatura est capax.
Sed huius perfectionis quae est confirmatio in bono, vel impeccabilitas, creatura est capax; quod patet, quia
aliquibus creaturis per gratiam conceditur. Ergo aliqua creatura est naturaliter impeccabilis, vel confirmata in
bono.
AG8
Praeterea, substantia est principium virtutis; virtus vero operationis. Sed aliqua creatura est naturaliter
immutabilis secundum substantiam.
Ergo potest esse aliqua creatura, quae potest esse naturaliter immutabilis secundum operationem, ut sit
naturaliter impeccabilis.
AG9
Praeterea, essentialius convenit creaturae quod convenit sibi ratione principii ex quo est, quam quod convenit
sibi ratione principii a quo est; quia effectus sortitur similitudinem causae a qua est, habet autem oppositionem
ad id ex quo est, opposita autem ex oppositis fiunt, ut album ex nigro. Sed confirmatio in bonum convenit alicui
creaturae a Deo, a quo est. Ergo multo magis debet dici confirmatio in bono sibi naturalis quam posse peccare,
quod convenit sibi secundum quod est ex nihilo.
AG10
Praeterea, felicitas civilis immutabilitatem habet. Sed homo ex naturalibus potest pervenire ad felicitatem
civilem. Ergo potest habere naturaliter immutabilitatem in bono.
AG11
Praeterea, quod inest a natura, est immutabile.
Sed naturaliter homo appetit bonum.
Ergo et immutabiliter.
SC1
Sed contra. Damascenus dicit, quod ex hoc creatura rationalis flexibilis est ad malum secundum electionem,
quod est ex nihilo. Sed non potest esse aliqua creatura quae non sit ex nihilo. Ergo non potest esse aliqua
creatura cuius liberum arbitrium sit naturaliter confirmatum in bono.
SC2

498

