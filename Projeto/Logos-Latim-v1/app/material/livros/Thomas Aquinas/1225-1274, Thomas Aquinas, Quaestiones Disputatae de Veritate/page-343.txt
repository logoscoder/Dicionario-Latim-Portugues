Unde etiam in Lib. De spiritu et anima proprius actus intellectus rationi attribuitur. Id autem quod est rationis
proprium, ponitur ut rationis actus, ubi dicitur, quod ratio est animi aspectus, quo per seipsum verum intuetur;
ratiocinatio autem est rationis inquisitio.
Dato etiam quod ad simplicem acceptionem et absolutam veritatis quae est in nobis aliqua potentia nobis proprie
et perfecte competeret, non tamen esset alia potentia a ratione: quod sic patet. Quia secundum Avicennam in VI
de naturalibus, diversi actus indicant potentiarum differentiam tunc tantum quando non possunt in idem
principium referri; sicut in corporalibus non reducitur in idem principium, recipere et retinere, sed hoc in
humidum, illud autem in siccum. Et ideo imaginatio, quae retinet formas corporales in organo corporali, est alia
potentia a sensu, qui recipit praedictas formas per organum corporale.
Actus autem rationis, qui est discurrere, et intellectus, qui est simpliciter apprehendere veritatem, comparantur ad
invicem ut generatio ad esse, et motus ad quietem. In idem autem principium reducitur quiescere et moveri in
omnibus in quibus utrumque invenitur: quia per quam naturam aliquid quiescit in loco, per eamdem movetur ad
locum; sed se habent quiescens et motum ut perfectum et imperfectum.
Unde et potentia discurrens et veritatem accipiens non erunt diversae, sed una; quae, in quantum perfecta est,
absolute veritatem cognoscit; in quantum vero imperfecta, discursu indiget.
Unde ratio proprie accepta nullo modo potest esse alia potentia ab intellectu in nobis; sed interdum ipsa vis
cogitativa, quae est potentia animae sensitivae, ratio dicitur, quia confert inter formas individuales, sicut ratio
proprie dicta inter formas universales, ut dicit Commentator in III de anima.
Et haec habet organum determinatum, scilicet mediam cellulam cerebri; et haec ratio absque dubio alia potentia
est ab intellectu.
Sed de hac ad praesens non intendimus.
RA1
Ad primum igitur dicendum, quod liber de spiritu et anima non est authenticus, nec creditur esse Augustini.
Sustinendo tamen eum, potest dici quod auctor eius non intendit per illa distinguere potentias animae, sed
ostendere diversos gradus quibus anima in cognoscendo proficit: ut per sensum cognoscat formas in materia; per
imaginationem formas accidentales, tamen sine materia, sed cum materiae conditionibus; per rationem ipsam
essentialem formam rerum materialium sine individuali materia; ex qua ulterius consurgit in habendo aliqualem
cognitionem de spiritibus creatis; et sic dicitur habere intellectum, quia huiusmodi spiritus substantias penitus
sine materia existentes per prius cognoscunt; et ex hoc ulterius pertingit in aliquam cognitionem ipsius Dei; et sic
dicitur intelligentiam habere, quae proprie actum intellectus nominat, eo quod Deum cognoscere proprium Dei
est, cuius intellectus est sua intelligentia, id est suum intelligere.
RA2
Ad secundum dicendum, quod, sicut dicit boetius in V de consolatione, superior vis amplectitur inferiorem,
inferior vero ad superiorem nullo modo consurgit: unde natura superior plene potest in id quod est inferioris
naturae, non autem plene in id quod est superioris. Et ideo natura animae rationalis habet potentias ad ea quae
sunt sensitivae vel vegetativae naturae, non autem ad ea quae sunt intellectualis naturae quae supra ipsam existit.
RA3
Ad tertium dicendum, quod sensus communis, cum omnia sensibilia percipiat, secundum Philosophum, oportet
quod in ea feratur secundum unam communem rationem, alias non haberet unum per se obiectum; sed in hanc
communem obiecti rationem nullus sensuum propriorum pertingere potest. Sed in simplicem acceptionem ratio
pertingit sicut ad suum terminum, ut quando discursus rationis in scientia concluditur. Unde non oportet quod in
nobis intellectus sit alia potentia a ratione, sicut sensus communis a propriis.
RA4
Ad quartum dicendum, quod iudicare non est proprium rationis, per quod ab intellectu distingui possit, quia
etiam intellectus iudicat hoc esse verum, illud falsum. Sed pro tanto rationi iudicium attribuitur, et comprehensio
intelligentiae, quia iudicium in nobis ut communiter fit per resolutionem in principia, simplex autem veritatis
comprehensio per intellectum.
RA5
Ad quintum dicendum, quod illud quod est omnibus modis simplex, totaliter compositione caret: sed simplicia in
compositis salvantur.
Et inde est quod in simplici non invenitur id quod est compositi in quantum est compositum: sicut corpus
simplex non habet saporem, qui sequitur mixtionem; sed corpora mixta habent ea quae sunt simplicium
corporum, licet modo imperfectiori: sicut calidum et frigidum, et leve et grave invenitur in corporibus mixtis.
Et ideo in intellectu divino, qui est omnino simplex, nulla compositio invenitur. Sed ratio nostra quamvis sit
composita, ex hoc quod in ipsa aliquid de natura simplicis invenitur, sicut exemplar in sua imagine, potest in
aliquem actum simplicem, et in aliquem actum compositum vel prout componit praedicatum subiecto, vel prout
componit principia in ordine ad conclusionem.
Unde eadem potentia in nobis est quae cognoscit simplices rerum quidditates, et quae format propositiones, et
quae ratiocinatur: quorum ultimum proprium est rationis in quantum est ratio; alia duo possunt esse etiam
intellectus, in quantum est intellectus.
343

