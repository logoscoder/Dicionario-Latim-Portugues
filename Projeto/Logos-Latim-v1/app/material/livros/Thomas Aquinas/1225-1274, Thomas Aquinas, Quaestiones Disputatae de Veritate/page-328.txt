Praeterea, sicut caritas est virtus theologica, ita et fides. Sed caritas non solum habet pro obiecto Deum, sed
etiam proximum; unde et de dilectione Dei et proximi duo praecepta caritatis dantur. Ergo et fides habet pro
obiecto non solum veritatem primam, sed etiam veritatem creatam.
AG11
Praeterea, Augustinus dicit, quod in patria videbimus res ipsas, hic autem intuemur rerum imagines. Sed visio
fidei ad statum viae pertinet. Ergo visio fidei est per imagines. Sed imagines per quas intellectus noster videt,
sunt res creatae. Ergo fidei obiectum est veritas creata.
AG12
Praeterea, fides est media inter scientiam et opinionem, ut patet per definitionem Hugonis de sancto victore.
Sed scientia et opinio est de complexo. Ergo et fides; et ita non potest eius obiectum esse veritas prima, quae est
simplex.
AG13
Praeterea, principium fidei videtur esse revelatio prophetica, per quam nobis divina annuntiata sunt. Sed
prophetiae obiectum non est veritas prima, immo magis res creatae, quae sub certa differentia temporis cadunt.
Ergo nec fidei obiectum est veritas prima.
AG14
Praeterea, veritas contingens non est veritas prima. Sed aliqua veritas fidei est veritas contingens; Christum enim
pati contingens fuit, cum esset dependens a libero arbitrio suo et etiam occidentium, et tamen de passione Christi
est fides. Ergo veritas prima non est proprium fidei obiectum.
AG15
Praeterea fides, proprie loquendo, non est nisi complexorum. Sed in articulis fidei quibusdam veritas prima cadit
ut incomplexum; ut cum dicimus Deum passum vel mortuum.
Non ergo tangitur ibi veritas prima ut fidei obiectum.
AG16
Praeterea, veritas prima comparatur ad fidem dupliciter: scilicet ut testificans, et ut id de quo est fides. Sed non
potest poni ut obiectum fidei in quantum est testificans, sic enim est extra fidei essentiam; nec iterum ut id de
quo est fides, quia sic quaecumque enuntiabilia formarentur, de veritate prima essent credibilia; quod patet esse
falsum. Ergo veritas prima non est proprium obiectum fidei.
SC1
Sed contra. Est quod dionysius dicit, quod fides est circa simplicem et semper eodem modo se habentem
veritatem. Sed talis non est nisi veritas prima; ergo etc..
SC2
Praeterea, virtus theologica idem habet pro fine et obiecto. Sed fidei finis est veritas prima, cuius apertam
visionem fides meretur.
Ergo et obiectum eius est veritas prima.
SC3
Praeterea, Isidorus dicit, quod articulus est perceptio divinae veritatis. Sed fides in articulis continetur. Ergo
divina veritas est fidei obiectum.
SC4
Praeterea, sicut se habet caritas ad bonum, ita fides ad verum. Sed caritatis per se obiectum est summum bonum;
quia caritas Deum diligit, et proximum propter Deum.
Ergo et obiectum fidei est veritas prima.
CO
Responsio. Dicendum, quod per se obiectum fidei veritas prima est. Quod sic accipi potest.
Nullus enim habitus rationem virtutis habet nisi ille cuius actus semper est bonus; aliter enim non esset perfectio
potentiae. Cum igitur actus intellectus sit bonus ex hoc quod verum considerat, oportet quod habitus in intellectu
existens virtus esse non possit, nisi sit talis quo infallibiliter verum dicatur; ratione cuius opinio non est virtus
intellectualis, sed scientia et intellectus, ut dicitur in VI ethic..
Hoc autem fides non potest habere quae virtus ponitur ex ipsa rerum evidentia, cum sit non apparentium. Oportet
igitur quod hoc habeat ex hoc quod adhaeret alicui testimonio, in quo infallibiliter veritas invenitur.
Sicut autem omne esse creatum, quantum est de se, vanum est et defectibile, nisi ab ente increato contineretur;
ita etiam omnis creata veritas defectibilis est, nisi quatenus per veritatem increatam rectificatur. Unde neque
hominis neque Angeli testimonio assentire infallibiliter in veritatem duceret, nisi in quantum in eis loquentis Dei
testimonium consideratur.
Unde oportet quod fides, quae virtus ponitur, faciat intellectum hominis adhaerere illi veritati quae in divina
cognitione consistit, transcendendo proprii intellectus veritatem. Et sic fidelis per simplicem et semper eodem
modo se habentem veritatem liberatur ab instabili erroris varietate, ut dicit dionysius, capit.
VII de divinis nomin..
Veritas autem divinae cognitionis hoc modo se habet, quod primo et principaliter est ipsius rei increatae;
creaturarum vero quodammodo consequenter, in quantum Deus cognoscendo seipsum alia omnia cognoscit.
328

