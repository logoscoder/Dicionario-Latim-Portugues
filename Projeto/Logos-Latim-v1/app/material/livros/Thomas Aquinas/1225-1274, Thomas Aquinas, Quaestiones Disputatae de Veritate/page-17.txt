TTB
Et videtur quod dicatur personaliter.
AG1
Quidquid enim in divinis importat relationem principii, personaliter dicitur. Sed veritas est huiusmodi, ut patet
per Augustinum in Lib. De vera religione: ubi dicit, quod veritas divina est summa similitudo principii sine ulla
dissimilitudine, unde falsitas oritur. Ergo veritas in divinis personaliter dicitur.
AG2
Praeterea, sicut nihil est sibi simile, ita nihil est sibi aequale. Sed similitudo in divinis importat distinctionem
personarum, secundum Hilarium, ex hoc quod nihil est sibi simile.
Ergo eadem ratione, et aequalitas. Sed veritas est aequalitas quaedam. Ergo importat personalem distinctionem in
divinis.
AG3
Praeterea, omne quod importat in divinis emanationem, personaliter dicitur. Sed veritas importat quamdam
emanationem, quia significat conceptionem intellectus, sicut et verbum.
Ergo, sicut et verbum personaliter dicitur, ita et veritas.
SC
Sed contra, trium personarum est una veritas, ut dicit Augustinus in Lib. VIII de trinitate.
Ergo est essentiale, et non personale.
CO
Responsio. Dicendum, quod veritas in divinis dupliciter accipi potest: uno modo proprie, alio modo quasi
metaphorice.
Si enim proprie accipiatur veritas, tunc importabit aequalitatem intellectus divini et rei.
Et quia intellectus divinus primo intelligit rem quae est essentia sua, per quam omnia alia intelligit, ideo et
veritas in Deo principaliter importat aequalitatem intellectus divini et rei, quae est essentia eius, et consequenter
intellectus divini ad res creatas.
Intellectus autem divinus et essentia sua non adaequantur ad invicem sicut mensurans et mensuratum, cum unum
non sit principium alterius, sed sunt omnino idem; unde veritas ex tali aequalitate resultans nullam principii
rationem importat, sive accipiatur ex parte essentiae, sive ex parte intellectus, quae una et eadem ibi est; sicuti
enim ibi est idem intelligens et res intellecta, ita est ibi eadem veritas rei et veritas intellectus, sine aliqua
connotatione principii.
Sed si accipiatur veritas intellectus divini secundum quod adaequatur rebus creatis, sic adhuc remanebit eadem
veritas, sicut per idem intelligit Deus se et alia; sed tamen additur in intellectu veritatis ratio principii ad
creaturas, ad quas intellectus divinus comparatur ut mensura et causa.
Omne autem nomen quod in divinis rationem principii vel quod est a principio, non importat, vel etiam
importans rationem principii ad creaturas, essentialiter dicitur. Unde in divinis si veritas proprie accipiatur,
essentialiter dicitur; tamen appropriatur personae filii, sicut ars et cetera quae ad intellectum pertinent.
Metaphorice vel similitudinarie accipitur veritas in divinis, quando accipimus eam ibi secundum illam rationem
qua invenitur in rebus creatis, in quibus dicitur veritas, secundum quod res creata imitatur suum principium,
scilicet intellectum divinum. Unde et similiter hoc modo veritas dicitur in divinis summa imitatio principii, quae
filio convenit; et secundum hanc acceptionem veritatis, veritas proprie convenit filio, et personaliter dicitur; et
sic loquitur Augustinus in Lib. De vera religione.
RA1
Unde patet responsio ad primum.
RA2
Ad secundum dicendum, quod aequalitas in divinis quandoque importat relationem quae designat distinctionem
personalem, sicut cum dicimus, quod pater et filius sunt aequales; et secundum hoc, in nomine aequalitatis, realis
distinctio intelligitur. Quandoque autem in nomine aequalitatis non intelligitur realis distinctio, sed rationis
tantum, sicut cum dicimus sapientiam et bonitatem divinam esse aequales. Unde non oportet quod distinctionem
personalem importet; et talis est aequalitas importata per nomen veritatis, cum sit aequalitas intellectus et
essentiae.
RA3
Ad tertium dicendum, quod quamvis veritas sit concepta per intellectum, nomine tamen veritatis non exprimitur
ratio conceptionis, sicut nomine verbi; unde non est simile.
|a8 Articulus 8
TTA
Octavo quaeritur utrum omnis veritas alia sit a veritate prima.
TTB
Et videtur quod non.
AG1
17

