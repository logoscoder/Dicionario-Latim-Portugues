in quantum per ipsum quaedam dignitas et idoneitas in homine consequitur ad consecutionem gloriae. Sicut enim
actus peccati redit in quamdam animae deformitatem, ita et actus meritorius in quemdam animae decorem et
dignitatem; et ex hoc dicitur meritum condignum.
Aliud per quod deficit homo a consecutione gloriae, est aliquod impedimentum superveniens, ut homo qui alias
est dignus, gloriam non consequatur; et hoc est reatus alicuius poenae temporalis. Et sic opus humanum
ordinatur ad gloriam quasi per modum cuiusdam pretii, quo a reatu poena absolvitur; et ex hoc habet opus
humanum rationem satisfactionis.
Quantum ergo ad utrumque horum, opus Christi efficacius fuit operibus aliorum hominum.
Nam per opus alterius hominis non redditur idoneus ad gloriae perceptionem nisi ille qui operatur, eo quod unus
homo in alium spiritualiter influere non potest: et ideo unus alii ex condigno mereri non potuit gratiam vel vitam
aeternam.
Sed Christus secundum suam humanitatem spiritualiter influere potuit in alios homines: unde et eius opus in aliis
causare potuit idoneitatem ad consecutionem gloriae. Et ideo potuit aliis ex condigno mereri, secundum quod
influere in alios poterat, in quantum erat humanitas eius divinitatis instrumentum, secundum Damascenum.
Similiter etiam quantum ad secundum maior efficacia consideratur in Christo quam in aliis hominibus.
Nam licet unus homo possit pro altero satisfacere, dummodo ille sit in gratia constitutus; non tamen potest
satisfacere pro tota natura: quia opus unius puri hominis non aequivalet bono totius naturae.
Sed opus Christi, in quantum erat Dei et hominis, habuit quamdam dignitatem, ut aequivaleret bono totius
naturae: et ideo pro tota natura satisfacere potuit.
RA1
Ad primum ergo dicendum, quod Christus, secundum quod homo, est aliis hominibus dignior; unde non oportet
quod aliis conveniat quod Christo homini convenit.
RA2
Ad secundum dicendum, quod actus virtutis habet rationem laudis per comparationem ad agentem, et ideo non
potest unus propter actum alterius laudari; sed rationem meriti habet ex ordine ad finem, ad quem potest aliquis
idoneus reddi ex influentia Christi; et ideo Christus nobis mereri potuit.
RA3
Ad tertium dicendum, quod Christus primatum tenet in ecclesia per propriam virtutem; sed alii praelati, in
quantum gerunt personam et vicem Christi: unde Christus pro fidelibus tamquam pro suis membris mereri potuit,
non autem alii praelati.
RA4
Ad quartum dicendum, quod meritum Christi quantum ad sufficientiam aequaliter se habet ad omnes, non autem
quantum ad efficaciam: quod accidit partim ex libero arbitrio, partim ex divina electione, per quam quibusdam
misericorditer effectus meritorum Christi confertur, quibusdam vero iusto iudicio subtrahitur.
RA5
Ad quintum dicendum, quod sicut mereri est viatoris, ita non nisi pro viatore aliquis mereri potest: quia oportet
ut ei pro quo quis meretur, aliquid desit eorum quae sub merito cadunt.
Angeli autem non sunt viatores quantum ad praemium essentiale; et ideo quantum ad hoc nihil eis meruit. Sunt
autem aliquo modo viatores respectu praemii accidentalis, in quantum nobis ministrant, ad quod valet eis
meritum Christi: unde dicitur Ephes. I, 10, quod per eum restaurantur quae in caelis et quae in terra sunt.
RA6
Ad sextum dicendum, quod licet quilibet actus Christi esset nobis meritorius, tamen ad satisfaciendum pro reatu
naturae humanae quae erat morti ex divina sententia obligata, ut patet Gen. III, 19, oportuit quod loco omnium
mortem sustineret.
RA7
Ad septimum dicendum, quod gratia quae alicui personaliter datur, sufficit quantum ad id quod ad personam
ipsius pertinet, non tamen ad absolutionem reatus totius naturae; quod patet in antiquis patribus, qui gratiam
habentes, propter reatum naturae ad gloriam pervenire non poterant, et ideo requirebatur meritum Christi et
satisfactio, ut reatus ille tolleretur.
Gratia etiam personalis nulli unquam post peccatum primi hominis data fuit, nisi per fidem mediatoris explicitam
vel implicitam.
RA8
Ad octavum dicendum, quod meritum Christi sufficienter operatur ut quaedam causa universalis salutis
humanae; sed oportet hanc causam applicari singulis per sacramenta, et per fidem formatam, quae per
dilectionem operatur. Et ideo requiritur aliquid aliud ad salutem nostram praeter meritum Christi, cuius tamen
meritum Christi est causa.
RA9
Ad nonum dicendum, quod similitudo non tenet, quia mereri non convenit nisi viatoribus.
Christus autem ante passionem erat viator et comprehensor; nunc autem est tantum comprehensor. Et ideo tunc
poterat mereri, licet nunc mereri non possit. Deficit etiam illa ratio quia nunc beatis, qui sunt membra Christi
633

