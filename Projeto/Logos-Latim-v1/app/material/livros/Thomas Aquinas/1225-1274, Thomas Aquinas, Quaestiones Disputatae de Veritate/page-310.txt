Videtur autem quod inconvenienter.
Sciens enim a credente distinguitur, ut patet per Augustinum in Lib. De videndo Deum.
Sed sciens inquantum scit, cogitat aliquid et assentit. Ergo inconvenienter describitur credere, cum dicitur quod
credere est cum assensione cogitare.
AG2
Praeterea, cogitatio inquisitionem quamdam importat: dicitur enim cogitare quasi coagitare, id est discutere, et
conferre unum cum altero. Sed inquisitio removetur a fidei ratione; quia dicit Damascenus quod fides est non
inquisitus consensus.
Ergo male dicitur, quod credere sit cum assensione cogitare.
AG3
Praeterea, credere est actus intellectus.
Sed assensio videtur ad affectum pertinere: dicimur enim affectu in aliquid consentire.
Ergo assensio ad credere non pertinet.
AG4
Praeterea, nullus cogitare dicitur nisi quando actualiter aliqua considerat, ut patet per Augustinum, XIV de Trin..
Sed etiam qui non actualiter aliquid cogitat, dicitur credere, sicut fidelis dormiens. Ergo credere non est cogitare.
AG5
Praeterea, simplex lumen simplicis cognitionis principium est. Sed fides est quoddam simplex lumen, ut patet
per dionysium, cap. VII de divinis nomin.. Ergo credere quod est ex fide, est simplex cognitio; et sic non est
cogitare, quod dicit cognitionem collativam.
AG6
Praeterea, fides, ut communiter dicitur, primae veritati propter seipsam assentit. Sed qui assentit alicui
conferendo, non assentit ei propter seipsum, sed propter aliud ad quod confert. Ergo in credendo non est aliqua
collatio, et ita nec cogitatio.
AG7
Praeterea, fides dicitur certior omni scientia et omni cognitione. Sed principia, propter sui certitudinem, sine
cogitatione vel collatione cognoscuntur. Ergo et credere sine cogitatione est.
AG8
Praeterea, virtus spiritualis est potentior corporali. Ergo et lux spiritualis est efficacior quam corporalis. Sed lux
corporalis exterior perficit oculum ad hoc quod statim cognoscat visibilia corporalia, ad quod non sufficiebat lux
innata. Ergo lux spiritualis divinitus adveniens perficiet intellectum ad cognoscendum ea etiam ad quae non
sufficit ratio naturalis sine aliqua collatione et cogitatione; et sic credere sine cogitatione est.
AG9
Praeterea, cogitativa potentia a philosophis ponitur in parte sensitiva. Sed credere non est nisi mentis, ut
Augustinus dicit. Ergo credere non est cogitare.
CO
Responsio. Dicendum, quod Augustinus, sufficienter describit credere; cum per huiusmodi definitionem eius
esse demonstretur, et distinctio ab omnibus aliis actibus intellectus: quod sic patet.
Intellectus enim nostri, secundum Philosophum in Lib. De anima, duplex est operatio. Una qua format simplices
rerum quidditates; ut quid est homo, vel quid est animal: in qua quidem operatione non invenitur verum per se et
falsum, sicut nec in vocibus incomplexis. Alia operatio intellectus est secundum quam componit et dividit,
affirmando vel negando: et in hac iam invenitur verum et falsum, sicut et in voce complexa, quae est eius
signum.
Non autem invenitur credere in prima operatione, sed solum in secunda: credimus enim vero, et discredimus
falsum. Unde etiam et apud Arabes prima intellectus operatio vocatur imaginatio intellectus, secunda autem
vocatur fides, ut patet ex verbis Commentatoris in III de anima.
Intellectus autem possibilis, cum, quantum est de se, sit in potentia respectu omnium intelligibilium formarum,
sicut et materia prima respectu omnium sensibilium formarum; est etiam, quantum est de se, non magis
determinatus ad hoc quod adhaereat compositioni quam divisioni, vel e converso.
Omne autem quod est indeterminatum ad duo, non determinatur ad unum eorum nisi per aliquid movens ipsum.
Intellectus autem possibilis non movetur nisi a duobus; scilicet a proprio obiecto, quod est forma intelligibilis,
scilicet quod quid est, ut dicitur in III de anima, et a voluntate, quae movet omnes alias vires, ut Anselmus dicit.
Sic igitur intellectus noster possibilis respectu partium contradictionis se habet diversimode.
Quandoque enim non inclinatur ad unum magis quam ad aliud, vel propter defectum moventium, sicut in illis
problematibus de quibus rationes non habemus; vel propter apparentem aequalitatem eorum quae movent ad
utramque partem. Et ista est dubitantis dispositio, qui fluctuat inter duas partes contradictionis.
Quandoque vero intellectus inclinatur magis ad unum quam ad alterum; sed tamen illud inclinans non
sufficienter movet intellectum ad hoc quod determinet ipsum in unam partium totaliter; unde accipit quidem
unam partem, semper tamen dubitat de opposita.
Et haec est dispositio opinantis, qui accipit unam partem contradictionis cum formidine alterius.
310

