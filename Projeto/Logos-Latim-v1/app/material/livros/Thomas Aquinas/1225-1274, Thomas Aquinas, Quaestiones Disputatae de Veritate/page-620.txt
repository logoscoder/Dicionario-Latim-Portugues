Prima quidem coniunctio sine secunda ad beatitudinem non sufficit: quia nec ipse Deus beatus esset, si se non
cognosceret et amaret: non enim in seipso delectaretur, quod ad beatitudinem requiritur.
Ad hoc ergo quod anima Christi sit beata, praeter unionem ipsius ad verbum in persona, requiritur unio per
operationem; ut scilicet videat Deum per essentiam, et videndo fruatur.
Hoc autem excedit naturalem potentiam cuiuslibet creaturae, soli autem Deo secundum naturam suam
conveniens est. Oportet igitur supra naturam animae Christi aliquid sibi addi, per quod ordinetur ad praedictam
beatitudinem; et hoc dicimus gratiam.
Unde necesse est in anima Christi gratiam creatam ponere.
Ex quo patet falsitas cuiusdam opinionis, quae posuit, in superiori parte animae Christi gratiam habitualem non
esse, sed immediate uniri verbo, et ex tali unione effluere gratiam in inferiores vires.
Nam si loquatur de unione in persona, non solum pars superior animae Christi unitur verbo, sed tota anima. Si
autem loquatur de unione per operationem, ad hanc requiritur habitualis gratia, ut dictum est.
RA1
Ad primum ergo dicendum, quod illa quae nata sunt personae convenire ratione sui ipsius, non possunt dici de
Christo, si habent repugnantiam ad proprietates personae aeternae, quae sola in eo est; sicut patet de hoc nomine
creatura.
Ea vero quae non sunt nata convenire personae nisi ratione naturae vel partis naturae, possunt dici de Christo
quamvis habeant repugnantiam ad personam aeternam; et hoc propter dualitatem naturarum; sicut pati et mori, et
alia huiusmodi.
Filiatio autem per prius respicit personam; gratia autem non respicit personam nisi ratione mentis, quae est pars
naturae. Et ideo filiatio adoptionis nullo modo convenit Christo: convenit tamen gratiam habere.
RA2
Ad secundum dicendum, quod ratio illa procedit quando unio per essentiam et per similitudinem ad idem
ordinantur. Hoc autem non est in proposito: nam realis unio divinitatis ad animam Christi ordinatur ad unitatem
personae; unio autem per similitudinem gratiae, ad fruitionem beatitudinis.
RA3
Ad tertium dicendum, quod beatitudo est naturalis Christo secundum naturam divinam, non autem secundum
humanam; et ideo ad hoc indiget gratia.
RA4
Ad quartum dicendum, quod si ponatur anima Christi non habere gratiam, tunc Christo conveniet beatitudo
increata in quantum est filius naturalis; non autem beatitudo creata, quae debetur filiis adoptivis.
RA5
Ad quintum dicendum, quod Christus secundum divinam naturam est bonus per essentiam; non autem secundum
humanam naturam; et quantum ad hanc indiget participatione gratiae.
RA6
Ad sextum dicendum, quod lumen solis et candelae ad idem ordinantur, non autem unio divinitatis ad animam
Christi et personam per gratiam: et ideo non est simile.
RA7
Ad septimum dicendum, quod unio divinitatis ad animam Christi sufficit ad hoc quod est; non tamen sequitur
quod unio gratiae superfluat, quia ad aliud ordinatur.
RA8
Ad octavum dicendum, quod scientia nobilior et ignobilior ad idem ordinantur, scilicet ad cognitionem rei; non
autem ita est in proposito; unde ratio non sequitur.
RA9
Ad nonum dicendum, quod duplex est instrumentum: quoddam inanimatum, quod agitur et non agit, ut securis:
et tale non indiget habitu; quoddam vero animatum, ut servus, quod agit et agitur: et hoc indiget habitu.
Et tale instrumentum est humanitas divinitatis.
RA10
Ad decimum dicendum, quod animae Christi unita erat plenitudo omnis boni ex ipsa personali verbi unione: non
tamen formaliter, sed personaliter; et ideo indigebat informari per gratiam.
RA11
Ad undecimum dicendum, quod anima unita verbo personaliter nulla creatura est melior simpliciter loquendo,
sed secundum quid nihil prohibet: sicut enim eius corpore nobilior fuit color secundum quid, prout scilicet erat
actus eius; ita et anima Christi melior est gratia eius, in quantum est perfectio ipsius.
RA12
Ad duodecimum dicendum, quod gratia est similior quantum ad aliquid, in quantum comparatur ad animam
Christi ut actus ad potentiam: et secundum hoc per gratiam anima Christi Deo conformabatur; sed quantum ad
alia ipsa mens est similior, scilicet quantum ad naturales proprietates, in quibus Deum imitatur.
RA13
Ad decimumtertium dicendum sicut ad primum.
620

