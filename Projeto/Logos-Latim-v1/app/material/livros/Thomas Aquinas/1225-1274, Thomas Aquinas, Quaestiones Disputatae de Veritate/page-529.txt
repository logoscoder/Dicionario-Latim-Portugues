Cuius ratio ex utraque parte est: quod vis superior habet obiectum universale, sed inferiores vires habent obiecta
particularia; multa autem per se conveniunt particularibus quae per accidens se habent ad universale. Et ideo,
cum accidentalis differentia non diversificet speciem, sed solum illa quae est per se, potentiae inferiores
inveniuntur secundum speciem distinctae; sed superior potentia remanet indivisa. Sicut patet quod obiectum
intellectus est quod quid est; unde eadem potentia intellectus se extendit ad omnia quae habent quidditatem, nec
diversificatur per aliquas differentias, quae rationem quidditatis non diversificant.
Sed cum obiectum sensus sit corpus, quod est natum movere organum, secundum diversam rationem movendi
oportet potentias diversificari; unde alia potentia est visus et auditus, quia alia ratione movet sensum color et
sonus. Et similiter est ex parte appetitivarum: nam obiectum appetitus superioris, ut supra, art. 1 huius quaest.,
dictum est, est bonum absolute; sed obiectum appetitus inferioris est res aliquo modo proficua animali.
Arduum autem et delectabile non secundum eamdem rationem sunt convenientia animali, ut ex praedictis, art.
Praeced., patet. Et ideo per hoc essentialiter diversificatur obiectum appetitus inferioris: non autem obiectum
appetitus superioris, qui tendit in bonum absolute quocumque modo.
Sciendum tamen est, quod sicut intellectus habet aliquam operationem circa eadem circa quae sensus operantur,
sed altiori modo, cum cognoscat universaliter et immaterialiter quod sensus materialiter et particulariter
cognoscit; ita appetitus superior circa eadem habet operationem cum appetitibus inferioribus, quamvis altiori
modo. Nam inferiores appetitus tendunt in sua obiecta materialiter, et cum aliqua passione corporali, a quibus
passionibus nomen irascibilis et concupiscibilis imponitur; appetitus vero superior habet aliquos actus similes
inferiori appetitui, sed absque omni passione.
Et sic operationes superioris appetitus sortiuntur interdum nomina passionum; sicut voluntas vindictae dicitur ira,
et quietatio voluntatis super aliquo diligibili, dicitur amor.
Et eadem ratione, ipsa voluntas, quae hos actus producit, dicitur interdum irascibilis et concupiscibilis, non
tamen proprie, sed per quamdam similitudinem; nec tamen ita quod in voluntate sint aliquae vires diversae
similes irascibili et concupiscibili.
RA1
Ad primum ergo dicendum, quod quamvis appetitus superior in plura se extendat quam inferior, tamen quia
habet universale bonum pro proprio obiecto, non dividitur in plures potentias.
RA2
Ad secundum dicendum, quod liber ille non est Augustini, nec oportet eum in auctoritate accipere; tamen potest
dici, quod intelligit de irascibili et concupiscibili similitudinarie dictis; vel loquitur quantum ad originem
potentiarum: nam omnes potentiae sensitivae ex essentia animae fluunt.
RA3
Ad tertium dicendum, quod circa sensitivas potentias animae est duplex opinio.
Quidam enim dicunt, quod manent in anima separata secundum essentiam; alii vero, quod manent in essentia
animae sicut in radice.
Et quocumque modo dicatur, non alio modo remanet irascibilis et concupiscibilis quam aliae sensitivae vires;
unde in libro praedicto dicitur quod anima recedens a corpore trahit secum sensum et imaginationem.
RA4
Ad quartum dicendum, quod Augustinus in Lib. De Trinit., investigat multos modos trinitatis in anima nostra, in
quibus est aliqua similitudo trinitatis increatae, quamvis vera ratio imaginis sit solum in mente; et ratione
praedictae similitudinis aliqui ponunt imaginem in rationali, irascibili et concupiscibili, quamvis non sit proprie
dictum.
RA5
Ad quintum dicendum, quod caritas et spes non sunt in irascibili et concupiscibili, proprie loquendo, cum
dilectio caritatis et expectatio spei sint sine passione; sed dicitur caritas esse in concupiscibili, in quantum est in
voluntate, prout habet actus similes concupiscibili; et simili ratione dicitur esse spes in irascibili.
RA6
Ad sextum dicendum, quod irascibilis et concupiscibilis dicuntur esse humanae, sive rationales, non per
essentiam, quasi ad partem superiorem pertineant, sed per participationem, in quantum obediunt rationi, et
participant regimen eius, ut Damascenus dicit.
RA7
Ad septimum dicendum, quod gaudium et timor, quae sunt passiones, non remanent in anima separata, cum
corporali immutatione peragantur; sed remanent actus voluntatis similes illis passionibus.
|a4 Articulus 4
TTA
Quarto quaeritur utrum sensualitas obediat rationi.
TTB
Et videtur quod non.
AG1
529

