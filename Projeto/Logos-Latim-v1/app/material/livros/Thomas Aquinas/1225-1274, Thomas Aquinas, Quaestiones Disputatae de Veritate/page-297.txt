Ergo non elevatur in id quod est contra naturam, sed quod est secundum naturam.
AG2
Praeterea magis dependet spiritus creatus ab increato quam corpus inferius a superiori.
Sed impressiones superiorum corporum sunt inferioribus corporibus naturales, ut dicit Commentator in III caeli
et mundi.
Ergo elevatio spiritus humani, quamvis fiat VI superioris naturae, non est nisi naturalis.
AG3
Praeterea, Roman. XI, 24, super illud: contra naturam insertus es in bonam olivam etc., dicit Glossa, quod Deus
auctor naturae nihil contra naturam facit; quia hoc est unicuique natura quod ab eo accepit a quo est omnis
modus et ordo naturae. Sed elevatio raptus fit a Deo, qui est conditor humanae naturae. Ergo non est contra
naturam, sed secundum naturam.
AG4
Sed dicebat, quod dicitur esse contra naturam, quia fit divinitus, non per modum spiritus humani. Sed contra,
dionysius dicit, VIII de divinis nomin., quod iustitia Dei in hoc attenditur, quod omnibus rebus distribuit
secundum suum modum et dignitatem.
Sed Deus non potest aliquid facere contra suam iustitiam. Ergo nulli rei aliquid tribuit quod non sit secundum
modum eius.
AG5
Praeterea, si modus hominis quantum ad aliquid mutetur, non mutatur hoc modo quod hominis bonum auferatur;
quia Deus non est causa quare homo sit deterior, ut Augustinus dicit in Lib. Lxxxiii quaest.. Sed bonum hominis
est secundum rationem vivere et voluntarie operari, ut patet per dionysium, IV cap. De divinis nominibus.
Cum ergo violentia sit contraria voluntario, et bonum rationis evacuet: ex hoc enim necessitas est contristans
quod est contraria voluntati, ut dicitur V metaph.; videtur quod divinitus non fiat in homine aliqua violenta
elevatio contra naturam; quod esse videtur in raptu, ut ipsum nomen importat, et descriptio praedicta designat in
hoc quod dicit, VI superioris naturae.
AG6
Praeterea, secundum Philosophum in III de anima, excellentiae sensibilium corrumpunt sensum, non autem
excellentiae intelligibilium intellectum. Sed ideo sensus deficit a cognitione excellentium sensibilium, quia ab eis
corrumpitur. Ergo intellectus naturaliter potest quantumcumque excellentia intelligibilia cognoscere. Ad
quaecumque igitur intelligibilia mens hominis elevetur, non erit elevatio contra naturam.
AG7
Praeterea, Augustinus dicit in Lib. De spiritu et anima, quod Angelus et anima natura sunt pares sed officio
dispares.
Sed non est contra naturam Angeli cognoscere ea ad quae homines elevantur in raptu.
Ergo nec elevatio raptus est homini contra naturam.
AG8
Praeterea, si aliquis motus sit naturalis; et perventio ad terminum motus naturalis erit, cum nullus motus sit
infinitus. Sed mens hominis movetur naturaliter in Deum; quod patet ex hoc quod non quiescit nisi ad eum
pervenerit; unde Augustinus in I confessionum: fecisti nos, Domine, ad te; et inquietum est cor nostrum donec
quiescat in te. Ergo elevatio illa qua mens pertingit ad Deum, ut est in raptu, non est contra naturam.
AG9
Sed dicebat, quod ferri in Deum non est naturale humanae menti ex seipsa, sed solum ex praestitutione divina; et
sic non est simpliciter naturale. Sed contra, natura inferior non operatur nec tendit in aliquem finem nisi ex
praestitutione divina, ratione cuius dicitur esse opus naturae, opus intelligentiae; et tamen rerum naturalium
dicimus esse naturales motus simpliciter, et operationes.
Ergo et ferri in Deum, si sit naturale menti ex praestitutione divina, debet iudicari simpliciter naturale.
AG10
Praeterea, prius est anima in se, secundum quod spiritus dicitur, quam prout est coniuncta, secundum quod
dicitur anima. Sed animae, inquantum est spiritus quidam, actus est cognoscere Deum, et alias substantias
separatas; inquantum vero est corpori coniuncta, actus eius est cognoscere res corporales et sensibiles. Ergo per
prius inest animae cognoscere intelligibilia quam sensibilia. Cum igitur sensibilium cognitio sit animae naturalis,
et cognitio divinorum intelligibilium erit ei naturalis; et sic idem quod prius.
AG11
Praeterea, naturalius aliquid ordinatur ad ultimum terminum quam ad medium, cum ad medium ordo fit propter
ordinem ad ultimum. Sed res sensibiles sunt quaedam media quibus pervenitur in Dei cognitionem; Rom. I, 20:
invisibilia Dei... Per ea quae facta sunt, intellecta, conspiciuntur. Sed cognitio sensibilium est homini naturalis.
Ergo et cognitio intelligibilium; et sic idem quod prius.
AG12

297

