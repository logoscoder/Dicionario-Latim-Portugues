anima videret se ipsam per essentiam quilibet sine errore sciret de anima sua quid est; quod manifeste patet
falsum esse.
AG4
Praeterea, anima nostra est forma coniuncta materiae. Sed omnis huiusmodi forma cognoscitur per abstractionem
speciei a materia, et materialibus conditionibus. Ergo anima cognoscitur per aliquam speciem abstractam.
AG5
Praeterea, intelligere non est actus animae tantum, sed actus coniuncti, ut dicitur in I de anima. Sed omnis talis
actus est communis animae et corpori. Ergo oportet quod in intelligendo semper sit aliquid ex parte corporis. Sed
hoc non esset, si mens seipsam per essentiam suam videret, sine aliqua specie a corporeis sensibus abstracta.
Ergo, mens non videt se ipsam per essentiam.
AG6
Praeterea, Philosophus dicit in III de anima, quod intellectus intelligit se sicut et alia. Sed alia intelligit non per
essentiam suam, sed per aliquas species.
Ergo nec se ipsam mens intelligit per suam essentiam.
AG7
Praeterea, potentiae cognoscuntur per actus, et actus per obiecta. Sed essentia animae non potest cognosci nisi
potentiis eius cognitis; cum virtus rei cognoscere faciat rem ipsam. Ergo oportet quod essentiam suam per actus
suos et per species obiectorum suorum cognoscat.
AG8
Praeterea, sicut se habet sensus ad sensibile, ita intellectus ad intelligibile. Sed inter sensus et sensibile requiritur
quaedam distantia, ex quo provenit quod oculus seipsum videre non possit. Ergo et in intellectuali cognitione
requiritur quaedam distantia, ut nunquam se per essentiam suam intelligere possit.
AG9
Praeterea, secundum Philosophum in I poster., non est circulo demonstrare: quia sequeretur quod aliquid per
seipsum notum fieret; et sic sequeretur quod aliquid esset prius et notius seipso; quod est impossibile. Sed si
mens seipsam per essentiam suam videt, erit idem quod cognoscitur et per quod cognoscitur. Ergo sequitur idem
inconveniens, ut aliquid sit prius et notius seipso.
AG10
Praeterea, dionysius dicit, VII cap. De divinis nominibus, quod anima circulo quodam cognoscit existentium
veritatem.
Circularis autem motus est ab eodem in idem. Ergo videtur quod anima, a seipsa egrediens intelligendo per res
exteriores, ad sui ipsius cognitionem redeat; et sic non intelliget se per essentiam suam.
AG11
Praeterea, manente causa, manet eius effectus. Si igitur mens se per essentiam suam videret, propter hoc quod
essentia sua sibi est praesens: cum semper ei sit praesens, semper ipsam videret. Ergo, cum impossibile sit simul
plura intelligere, nunquam aliud intelligeret.
AG12
Praeterea, posteriora sunt magis composita prioribus. Sed intelligere est posterius quam esse. Ergo in
intelligentia animae invenitur maior compositio quam in eius esse.
Sed in anima non est idem quod est et quo est. Ergo nec in ea est idem quod intelligitur et quo intelligitur; et sic
mens non se videt per suam essentiam.
AG13
Praeterea, non potest idem esse forma et formatum respectu eiusdem. Sed intellectus, cum sit quaedam potentia
animae, est quasi quaedam forma essentiae eius. Ergo non potest esse quod essentia animae sit forma intellectus;
sed id quo aliquid intelligitur est forma intellectus; ergo mens non videt se ipsam per essentiam suam.
AG14
Praeterea, anima est quaedam substantia per se subsistens. Formae autem intelligibiles non sunt per se
subsistentes; alias scientia quae ex huiusmodi formis intelligibilibus consistit, non esset de genere accidentis.
Ergo essentia animae non potest esse ut forma intelligibilis, qua mens seipsam videat.
AG15
Praeterea, cum actus et motus penes terminos distinguantur, intelligibilia quae sunt unius speciei, eodem modo
secundum speciem intelliguntur. Sed anima Petri est unius speciei cum anima Pauli. Ergo anima Petri eodem
modo intelligit seipsam sicut intelligit animam Pauli. Sed animam Pauli non intelligit per eius essentiam, cum ab
ea sit absens. Ergo nec se intelligit per essentiam suam.
AG16
Praeterea, forma est simplicior eo quod per formam informatur. Sed mens non est simplicior seipsa. Ergo non
informatur se ipsa; cum igitur informetur eo per quod cognoscit, non cognoscet seipsam per seipsam.
SC1
Sed contra. Est quod Augustinus dicit, IX de trinitate: mens seipsam per seipsam novit quoniam est incorporea:
nam si non seipsam novit, non seipsam amat.
227

