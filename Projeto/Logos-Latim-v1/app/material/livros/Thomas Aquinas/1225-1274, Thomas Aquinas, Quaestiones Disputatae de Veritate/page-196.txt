Et hoc patet, quia septimus dies, qui significat quietem Dei in seipso, habet mane; unde matutina cognitio est
secundum quod Angelus Deum cognoscit.
RA6
Ad sextum patet responsio ex dictis.
|q9 Quaestio 9
Prologus
PR1
Primo utrum unus Angelus alium illuminet.
PR2
Secundo utrum inferior Angelus semper illuminetur a superiori.
PR3
Tertio utrum unus Angelus alium illuminando, eum purget.
PR4
Quarto utrum unus Angelus alii loquatur.
PR5
Quinto utrum inferiores Angeli superioribus loquantur.
PR6
Sexto utrum requiratur determinata distantia localis ad hoc quod unus Angelus alii loquatur.
PR7
Septimo utrum unus Angelus possit alii loqui, ita quod alii locutionem eius non percipiant.
|a1 Articulus 1
TTA
Quaestio est de communicatione scientiae angelicae per illuminationes et locutiones.
Et primo quaeritur utrum unus Angelus alium illuminet.
TTB
Et videtur quod non.
AG1
Quia, ut dicit Augustinus, solus Deus potest mentem formare. Sed illuminatio Angeli est quaedam formatio
mentis illuminati, ergo solus Deus potest Angelum illuminare.
AG2
Praeterea, in Angelis non est aliud lumen nisi gratiae et naturae. Sed lumine naturae unus Angelus alium non
illuminat, quia unusquisque habet naturalia sua immediate a Deo; similiter nec lumine gratiae, quae immediate a
solo Deo est. Ergo unus Angelus alium non potest illuminare.
AG3
Praeterea, sicut se habet corpus ad lumen corporale, ita spiritus ad lumen spirituale.
Sed corpus illuminatum a lumine superexcedenti, non illuminatur simul a lumine minori; sicut aer illuminatus a
lumine solis, non simul illuminatur a luna. Ergo, cum plus excedat lumen spirituale divinum quodlibet lumen
creatum, quam lumen solis lumen candelae vel stellae; videtur quod, cum omnes Angeli illuminentur a Deo,
quod unus ab alio non illuminetur.
AG4
Praeterea, si unus Angelus alium illuminat, aut hoc est per medium, aut sine medio.
Sed non sine medio, quia sic oporteret unum Angelum alteri illuminato per ipsum esse coniunctum; quod esse
non potest cum solus Deus mentibus illabatur. Similiter nec per medium: quia nec per corporale medium, cum
non sit spiritualis luminis receptivum; nec per spirituale, quia hoc spirituale medium non potest poni aliud quam
Angelus; et sic vel esset abire in infinitum in mediis: quod si esset, non posset sequi aliqua illuminatio, cum sit
impossibile infinita pertransire; vel erit devenire ad hoc quod unus Angelus alium immediate illuminet: quod
ostensum est esse impossibile. Ergo impossibile est quod unus Angelus alium illuminet.
AG5
Praeterea, si unus Angelus alium illuminet, aut hoc est per hoc quod tradit ei lumen proprium, aut per hoc quod
dat ei aliquod aliud lumen. Sed non primo modo, quia sic unum et idem lumen esset in diversis illuminatis.
Nec iterum secundo modo, quia sic oporteret quod illud lumen esset factum a superiori Angelo; ex quo
sequeretur quod Angelus esset creator illius luminis, cum illud lumen non fiat ex materia. Ergo videtur quod
unus Angelus alium non illuminet.
AG6
Praeterea, si unus Angelus ab alio illuminatur, oportet quod Angelus illuminatus reducatur de potentia in actum,
quia illuminari est quoddam fieri. Sed quandocumque aliquid reducitur de potentia in actum, oportet in eo
aliquid corrumpi. Cum igitur in Angelis nihil corrumpatur, videtur quod unus ab alio non illuminetur.
AG7
196

