Ad primum ergo dicendum, quod in opere hominis duo est invenire: scilicet electionem operum, et haec semper
in hominis potestate consistit; et operum gestionem sive executionem, et haec non semper in potestate hominis
est, sed divina providentia gubernante, propositum hominis ad finem quandoque perducitur, quandoque vero
non. Et ideo homo non dicitur esse liber suarum actionum, sed liber suae electionis, quae est iudicium de
agendis. Et hoc ipsum nomen liberi arbitrii demonstrat.
Vel potest distingui de meritorio opere, sicut in obiectionibus tactum est. Tamen prima responsio est Gregorii
Nysseni.
RA2
Ad secundum dicendum, quod opus meritorium a non meritorio non distat in quid agere, sed in qualiter agere:
nihil enim est quod unus homo meritorie agat et ex caritate, quod alius non possit absque merito agere vel velle.
Et ideo hoc quod homo non potest sine gratia agere meritoria, nihil derogat perfectae libertati: quia homo dicitur
esse liberi arbitrii secundum quod potest agere hoc vel illud, non secundum quod potest sic vel sic agere: quia
secundum Philosophum, ille qui nondum habet habitum virtutis, non habet in sua potestate agere taliter qualiter
virtuosus agit, nisi in quantum potest acquirere habitum virtutis.
Gratiam autem, quae opera meritoria facit, quamvis homo non possit ex libero arbitrio acquirere, potest tamen se
ad gratiam habendam praeparare, quae ei a Deo non denegabitur, si fecerit quod in se est. Et ideo non est omnino
extra potestatem liberi arbitrii opera meritoria agere, quamvis ad hoc per se potestas liberi arbitrii non sufficiat,
eo quod modus qui ad meritum requiritur, facultatem naturae excedit; non autem modus qui est in operibus ex
virtutibus politicis.
Nullus autem diceret, propter hoc hominem non esse liberi arbitrii, quia non potest taliter velle vel eligere
qualiter Deus vel Angelus.
RA3
Ad tertium dicendum, quod Deus operatur in unoquoque agente etiam secundum modum illius agentis; sicut
causa prima operatur in operatione causae secundae, cum secunda causa non possit in actum procedere nisi per
virtutem causae primae. Unde per hoc quod Deus est causa operans in cordibus hominum, non excluditur quin
ipsae humanae mentes sint causae suorum motuum: unde non tollitur ratio libertatis.
RA4
Ad quartum dicendum, quod causa prima dicitur esse principalis simpliciter loquendo, propter hoc quod magis
influit in effectum; sed causa secunda secundum quid principalis est, in quantum effectus ei magis conformatur.
RA5
Ad quintum dicendum, quod instrumentum dupliciter dicitur.
Uno modo proprie; quando scilicet aliquid ita ab altero movetur quod non confertur ei a movente aliquod
principium talis motus; sicut serra movetur a carpentario: et tale instrumentum est expers libertatis.
Alio modo dicitur instrumentum magis communiter quidquid est movens ab alio motum, sive sit in ipso
principium sui motus, sive non. Et sic ab instrumento non oportet quod omnino excludatur ratio libertatis; quia
aliquid potest esse ab alio motum, quod tamen seipsum movet: et ita est de mente humana.
RA6
Ad sextum dicendum, quod ille qui non habet gratiam, potest eligere bonum, sed non meritorie; hoc autem non
derogat libertati arbitrii, ut dictum est, in solut. Ad 2 argum..
RA7
Ad septimum dicendum, quod servitus peccati non dicit coactionem; sed vel inclinationem, in quantum
peccatum praecedens aliquo modo inducit ad sequentia; vel per defectum virtutis naturalis, quae non potest se a
macula peccati eripere, cui se semel subdidit.
Et ideo semper in homine remanet libertas a coactione, per quam naturaliter est liberi arbitrii.
RA8
Ad octavum dicendum, quod Anselmus in verbis illis loquitur quasi obiiciendo; ipse enim postmodum ostendit
quod indigentia gratiae libero arbitrio non contradicit.
RA9
Ad nonum dicendum, quod ad ipsum opus quod est meritorium, se extendit potestas liberi arbitrii, quamvis non
sine Deo, sine cuius virtute nihil est in mundo quod agere possit; sed motus ille quo opus fit meritorium
naturalem facultatem excedit, ut dictum est, loco citato.
RA10
Ad decimum dicendum, quod circa hoc est duplex opinio.
Quidam enim dicunt, quod homo in peccato mortali existens non potest vitare diu quin mortaliter peccet; potest
tamen vitare hoc vel illud peccatum mortale, sicut communiter omnes dicunt de peccatis venialibus.
Et sic non videtur haec necessitas tollere arbitrii libertatem.
Alia opinio est, quod homo in peccato mortali existens potest omne peccatum vitare; non tamen potest vitare
quin mortale sit sub peccato, quia non potest per seipsum a peccato resurgere, sicut potuit per seipsum in
peccatum cadere. Et secundum hoc facilius sustinetur arbitrii libertas. De hoc tamen infra quaeretur, cum erit
quaestio de potestate liberi arbitrii.
486

