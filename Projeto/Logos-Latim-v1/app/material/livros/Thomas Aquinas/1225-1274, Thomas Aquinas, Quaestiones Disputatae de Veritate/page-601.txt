dispositionem; et ita in iustificatione impii, quae est opus divinum, non requirit usum liberi arbitrii quasi
dispositionem ex parte hominis.
SC1
Sed contra. Est quod super illud, III Reg. III, 5, postula quod vis, ut dem tibi, dicit Glossa: gratia Dei liberum
requirit arbitrium. Sed iustificatio fit per gratiam Dei, ut habetur Rom. III, 24. Ergo ad iustificationem requiritur
usus liberi arbitrii.
SC2
Praeterea, bernardus dicit, quod iustificatio tam absque consensu non potest esse recipientis, quam absque gratia
dantis. Sed consensus recipientis est actus liberi arbitrii. Ergo absque usu liberi arbitrii homo iustificari non
potest.
SC3
Praeterea, ad receptionem formae requiritur aliqua dispositio in recipiente: non enim quaelibet forma in quolibet
recipitur. Sed actus liberi arbitrii se habet ut dispositio ad gratiam. Ergo ad receptionem gratiae iustificantis usus
liberi arbitrii requiritur.
SC4
Praeterea, in iustificatione impii contrahitur quoddam spirituale matrimonium hominis ad Deum; Osee, II, 19:
sponsabo te mihi in iustitia. Sed in matrimonio carnali requiritur mutuus consensus. Ergo multo fortius in
iustificatione impii. Et sic requiritur ibi usu liberi arbitrii.
SC5
Praeterea, iustificatio impii non fit sine caritate: quia, ut dicitur Prov. X, 12, universa delicta operit caritas. Sed
caritas, cum sit quaedam amicitia, cum redamatione est, ut patet per Philosophum in VIII ethic..
Mutuus autem amor requirit in utroque usum liberi arbitrii. Ergo iustificatio sine usu liberi arbitrii esse non
potest.
CO
Respondeo. Dicendum, quod nullus habens usum liberi arbitrii potest iustificari absque usu liberi arbitrii qui sit
in ipso instanti suae iustificationis. In his autem qui non sunt compotes suae voluntatis, sicut pueri, hoc non
requiritur ad iustificationem: cuius ratio triplex assignari potest.
Prima sumitur ex habitudine agentis et patientis ad invicem.
Patet enim in corporalibus, quod actio non perficitur sine aliquo contactu, quo vel solum agens tangit patiens,
quando patiens non est natum tangere agens, sicut cum corpora superiora agunt in ista inferiora tangentia ea, et
non tacta ab eis; vel mutuo se tangunt agens et patiens, quando utrumque natum est tangere et tangi, sicut cum
ignis agit in aquam, vel e converso.
Unde et in spiritualibus, quando natus est esse mutuus contactus, non completur actio sine contactu mutuo;
alioquin sufficit quod agens tangat patiens.
Ipse autem Deus, qui iustificat impium, tangit animam, gratiam in ea causando: unde et in Psalmo CXLIII, 5,
tange montes; Glossa: de gratia tua.
Mens autem humana aliquo modo tangit Deum, eum cognoscendo vel amando: unde et in adultis, qui possunt
Deum cognoscere et amare, requiritur aliquis usus liberi arbitrii, quo Deum cognoscant et ament: et ista est
conversio ad Deum, de qua dicitur zach.
Cap. I, 3: convertimini ad me, et ego convertar ad vos.
Pueri autem carentes usu liberi arbitrii non possunt Deum cognoscere et amare: unde in eis sufficit ad
iustificationem quod ab eo tangantur per gratiae infusionem.
Secunda ratio sumitur ex ipsa ratione iustificationis.
Iustitia enim, secundum Anselmum in lib.
De verit., est rectitudo voluntatis propter se servata; unde iustificatio est quaedam voluntatis immutatio.
Voluntas autem accipitur et pro ipsa potentia, et pro actu potentiae.
Actus autem potentiae voluntatis immutari non potest nisi ipsa cooperante: si enim non esset in ipsa, non esset
eius actus. Ipsa vero potentia voluntatis, sicut sine sua cooperatione est facta, ita sine sua cooperatione potest
immutari.
In adultis autem requiritur immutatio actus voluntatis ad iustificationem; sunt enim per actum voluntatis ad
aliquid inordinate conversi.
Quae quidem conversio immutari non potest nisi per actum contrarium voluntatis; et ideo ad iustificationem
adultorum actus liberi arbitrii requiritur.
Sed pueri, qui non habent per actum voluntatis propriae voluntatem ad aliquid conversam, sed habent solam
potentiam voluntatis culpabiliter originali iustitia destitutam, possunt iustificari sine motu propriae voluntatis.
Tertia ratio sumitur ex similitudine divinae operationis in rebus corporalibus.
Deus enim aliquem effectum producens, quem iterum potest producere natura, secundum eamdem dispositionem
producit sicut et natura. Sicut si Deus aliquem miraculose sanet, sanitatem in eo causabit cum quadam
adaequatione humorum, quam etiam natura operando interdum aliquem sanat, secundum illud Philosophi in II
physic., quod si natura faceret opus artis, eodem modo faceret sicut ars facit, et e converso.
601

