|a1 Articulus 1
TTA
Et primo quaeritur utrum anima separata a corpore patiatur.
TTB
Et videtur quod non patiatur ab igne corporeo.
AG1
Augustinus enim dicit, XII super Genesim ad litteram: agens est praestantius patiente. Sed anima quolibet
corpore est praestantior. Ergo ab igne corporeo anima pati non potest.
AG2
Sed diceretur, quod ignis agit in animam ut est instrumentum divinae iustitiae iudicantis.
Sed contra: instrumentum non complet actionem instrumentalem nisi exercendo actionem naturalem; sicut aqua
baptismi sanctificat animam lavando corpus, et serra facit scamnum secando lignum. Sed ignis nullam actionem
naturalem potest habere circa animam ut instrumentum divinae iustitiae.
Ergo etc..
AG3
Sed diceretur, quod naturalis actio ignis est cremare, et sic naturaliter agit in animam in quantum secum defert
cremabilia. Sed contra: cremabilia, quae dicitur anima secum deferre, sunt peccata, quibus non contrariatur ignis
corporeus. Ergo, cum omnis actio naturalis sit ratione contrarietatis, videtur quod anima non possit pati ab igne
corporeo, in quantum secum defert cremabilia.
AG4
Praeterea, Augustinus dicit, XII super Genesim ad litteram: non sunt corporalia, sed similia corporalibus, quibus
animae corporibus exutae afficiuntur bene seu male. Ergo ignis quo anima separata punitur, non est corporeus.
AG5
Praeterea, Damascenus dicit in fine libri IV: tradetur diabolus, et Daemones eius, et homo eius, scilicet
Antichristus, et impii et peccatores, in ignem aeternum, non materialem qualis est qui apud nos est, sed qualem
utique novit Deus. Omnis autem ignis corporeus materialis est. Ergo ignis a quo anima separata patitur, non est
corporeus.
AG6
Sed dicendum, quod ignis ille corporeus affligit animam, in quantum est ab ea visus, ut dicit Gregorius in libro
IV dialogorum: ignem eo ipso patitur anima quo videt; et sic illud quod immediate affligit animam, non est
corpus, sed similitudo corporis apprehensa. Sed contra: visum, ex hoc quod est visum, est perfectio videntis.
Ergo ex hoc quod est visum, non inducit afflictionem videnti, sed magis delectationem. Si ergo aliquid visum
affligat, hoc erit in quantum est alii nocivum. Sed ignis non potest affligere animam agendo in ipsam, ut
probatum est. Ergo nec ab igne patitur anima, eo ipso quo videt.
AG7
Praeterea, agentis ad patiens est aliqua proportio. Sed incorporei ad corpus nulla est proportio. Ergo anima non
potest ab igne corporeo, cum sit incorporea, pati.
AG8
Praeterea, si ignis corporeus non naturaliter in animam agit, oportet quod hoc fiat per aliquam virtutem
superadditam. Aut ergo illa virtus est corporalis, aut spiritualis. Spiritualis esse non potest, quia res corporalis
spiritualis virtutis susceptiva non est. Si autem est corporalis, cum omni virtute corporali anima praestantior sit,
per hanc virtutem ignis in eam agere non poterit. Ergo nec naturaliter nec supernaturaliter anima pati potest.
AG9
Sed dicendum, quod anima per peccatum redditur ignobilior creatura corporali. Sed contra: Augustinus dicit in
Lib. De vera religione, quod substantia vivens est dignior qualibet substantia non vivente. Sed anima rationalis
post peccatum adhuc remanet vivens vita naturali. Ergo non efficitur indignior igne corporali, qui est substantia
non vivens.
AG10
Praeterea, si ignis ille corporeus affligit animam, hoc non est nisi in quantum apprehenditur vel sentitur ut
nocivus. Sed ex hoc aliquid nocet quod aliquid adimit: unde Augustinus dicit quod malum ideo nocet, quia
adimit bonum. Ignis autem corporeus nihil ab anima potest adimere.
Ergo eam affligere non potest.
AG11
Sed dicendum, quod adimit divinae visionis gloriam. Sed contra: pueri qui pro solo originali damnantur, carent
divina visione.
Si ergo nihil aliud ignis corporeus a damnatis adimit, non erit maior poena eorum qui pro peccatis actualibus
puniuntur in inferno, quam puerorum qui puniuntur in Limbo; quod est contra Augustinum.
AG12
Praeterea, omne quod agit in alterum, imprimit in ipsum similitudinem suae formae, per quam agit. Sed ignis
agit per calorem.
537

