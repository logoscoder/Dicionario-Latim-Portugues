CO
Responsio. Dicendum, quod ea quae de Deo intelliguntur, propter nostri intellectus infirmitatem cognoscere non
possumus nisi ex his quae apud nos sunt; et ideo, ut sciamus quomodo providentia dicatur in Deo, videndum est
quomodo providentia sit in nobis.
Sciendum est ergo, quod tullius providentiam ponit prudentiae partem in II libro veteris rhetoricae, et est pars
prudentiae quasi completiva. Quia aliae duae partes, scilicet memoria et intelligentia, non sunt nisi quaedam
praeparationes ad prudentiae actum.
Prudentia autem, secundum Philosophum in VI ethic., est recta ratio agibilium.
Et differunt agibilia a factibilibus, quia factibilia dicuntur illa quae procedunt ab agente in exteriorem materiam,
sicut scamnum et domus: et horum recta ratio est ars; sed agibilia dicuntur actiones quae non progrediuntur extra
agentem, sed sunt actus perficientes ipsum, sicut caste vivere, patienter se habere, et huiusmodi: et horum recta
ratio est prudentia.
Sed in istis agibilibus duo quaedam consideranda occurrunt: scilicet finis, et id quod est ad finem. Prudentia ergo
praecipue dirigit in his quae sunt ad finem; ex hoc enim aliquis dicitur prudens, quod est bene consiliativus, ut
dicitur in VI ethic.. Consilium autem non est de fine, sed de his quae sunt ad finem, ut dicitur in III ethic..
Sed finis agibilium praeexistit in nobis dupliciter: scilicet per cognitionem naturalem de fine hominis; quae
quidem naturalis cognitio ad intellectum pertinet, secundum Philosophum in VI ethic., qui est principiorum
operabilium sicut et speculabilium; principia autem operabilium sunt fines, ut in eodem Lib. Dicitur. Alio modo
quantum ad affectionem; et sic fines agibilium sunt in nobis per virtutes morales, per quas homo afficitur ad iuste
vivendum vel fortiter vel temperate, quod est quasi finis proximus agibilium.
Et similiter ad ea quae sunt ad finem perficimur, et quantum ad cognitionem per consilium, et quantum ad
appetitum per electionem; et in his per prudentiam dirigimur.
Patet ergo quod prudentiae est aliqua ordinate ad finem disponere. Et quia ista dispositio eorum quae sunt ad
finem, in finem per prudentiam est per modum cuiusdam ratiocinationis, cuius principia sunt fines (ex eis enim
trahitur tota ratio ordinis praedicti in omnibus operabilibus, sicut manifeste apparet in artificiatis); ideo ad hoc
quod aliquis sit prudens, requiritur quod bene se habeat circa ipsos fines. Non enim potest esse recta ratio, nisi
principia rationis salventur. Et ideo ad prudentiam requiritur et intellectus finium, et virtutes morales, quibus
affectus recte collocatur in fine; et propter hoc oportet omnem prudentem esse virtuosum, ut in VI ethic. Dicitur.
In omnibus autem viribus et actibus animae ordinatis hoc est commune, quod virtus primi salvatur in omnibus
sequentibus; et ideo in prudentia quodammodo includitur et voluntas, quae est de fine, et cognitio finis.
Ex dictis igitur patet quomodo providentia se habeat ad alia quae de Deo dicuntur.
Scientia enim se habet communiter ad cognitionem finis, et eorum quae sunt ad finem: per scientiam enim Deus
scit se et creaturas. Sed providentia pertinet tantum ad cognitionem eorum quae sunt ad finem, secundum quod
ordinantur in finem; et ideo providentia in Deo includit et scientiam et voluntatem; sed tamen essentialiter in
cognitione manet, non quidem speculativa, sed practica.
Potentia autem executiva est providentiae; unde actus potentiae praesupponit actum providentiae sicut dirigentis;
unde in providentia non includitur potentia sicut voluntas.
RA1
Ad primum ergo dicendum, quod in re creata duo possunt considerari: scilicet ipsa species eius absolute, et ordo
eius ad finem; et utriusque forma praecessit in Deo.
Forma ergo exemplaris rei secundum suam speciem absolute est idea; sed forma rei secundum quod est ordinata
in finem, est providentia.
Ipse autem ordo a divina providentia rebus inditus, fatum vocatur, secundum boetium.
Unde, sicut se habet idea ad speciem rei, ita se habet providentia ad fatum; et tamen, quamvis idea possit
pertinere ad speculativam cognitionem aliquo modo, tamen providentia tantum ad practicam pertinet; eo quod
importat ordinem ad finem, et ita ad opus, quo mediante pervenitur ad finem.
RA2
Ad secundum dicendum, quod providentia plus habet de ratione voluntatis quam scientia practica absolute:
scientia enim practica absolute communiter se habet ad cognitionem finis et eorum quae sunt ad finem; unde non
praesupponit voluntatem finis, ut sic aliquo modo voluntas in scientia includatur; sicut de providentia dictum est.
RA3
Ad tertium dicendum, quod puritas intelligentiae non dicitur ad exclusionem voluntatis, sed ad excludendum
mutabilitatem et varietatem a providentia.
RA4
Ad quartum dicendum, quod boetius in verbis illis non ponit completam providentiae rationem, sed nominis
rationem assignat; unde, quamvis videre ad cognitionem speculativam pertinere possit, non tamen sequitur quod
providentia. Et praeterea, secundum hoc boetius exponit providentiam quasi procul videntiam, quia ipse Deus ab
excelso rerum cacumine cuncta prospicit. Secundum hoc autem est in excelso rerum cacumine quod omnia
causat et ordinat: et sic etiam in verbis boetii potest aliquid ad practicam cognitionem pertinens notari.
RA5
98

