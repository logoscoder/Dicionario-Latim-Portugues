CO
Responsio. Dicendum, quod ex hoc ipso quod Deus res ordinat ad suum finem, probari potest quod Deus
propriam cognitionem habet de rebus; quia non potest res aliqua in proprium finem ordinari per aliquam
cognitionem, nisi cognoscatur propria eius natura, secundum quam habet determinatam habitudinem ad finem
illum.
Qualiter autem hoc esse possit, hoc modo considerandum est.
Per cognitionem enim causae non cognoscitur effectus, (nisi) secundum hoc quod effectus ex ea consequitur.
Unde, si sit aliqua causa universalis, cuius actio ad aliquem effectum non determinetur nisi mediante aliqua
causa particulari; per cognitionem illius causae communis non habebitur propria cognitio de effectu, sed scietur
in communi tantum; sicut actio solis determinatur ad productionem huius plantae mediante VI seminativa, quae
est in terra vel in semine; unde si sol cognosceret seipsum, non haberet cognitionem propriam de hac planta, sed
communem tantum, nisi cum hoc cognosceret propriam causam eius.
Et ideo ad hoc quod habeatur propria et perfecta cognitio de aliquo effectu, oportet quod in cognoscente
congregentur omnes cognitiones causarum communium et propriarum; et hoc est quod Philosophus dicit in
principio physic.: tunc cognoscere dicimur unumquodque, cum causas cognoscimus primas, et principia prima
usque ad elementa, id est usque ad causas proximas, ut Commentator exponit.
Secundum hoc autem aliquid in cognitione divina ponimus, secundum quod ipse per essentiam suam est causa
eius; sic enim in ipso est ut cognosci possit. Unde, cum ipse sit causa omnium causarum propriarum et
communium, ipse per essentiam suam cognoscit omnes causas proprias et communes, quia nihil est in re per
quod determinetur eius natura communis, cuius Deus non sit causa; et ideo per quam rationem ponitur
cognoscere communem naturam rerum, per eamdem ponetur cognoscere propriam naturam uniuscuiusque, et
proprias causas eius. Et hanc rationem assignat dionysius VII cap. De divinis nominibus, sic dicens: si secundum
unam causam Deus omnibus existentibus esse tradidit, secundum eamdem causam sciet omnia; et infra: ipsa
enim omnium causa seipsam cognoscens vacat alicubi, si ea quae sunt ab ipsa, et quorum est causa, ignoraverit.
Vacare dicit deficere a causalitate alicuius quod in re invenitur; quod sequeretur, si aliquid eorum quae sunt in re,
ignoraret.
Et sic patet ex dictis, quod omnia similia quae inducuntur ad manifestandum quod Deus per se omnia cognoscit,
sunt deficientia; sicut quod inducitur de puncto, qui si se cognosceret, dicitur quod lineas cognosceret; et de luce,
quod cognoscendo se, cognosceret colores; non enim quidquid est in linea, potest reduci in punctum sicut in
causam, nec quidquid est in colore, ad lucem; unde punctus cognoscens seipsum, non cognosceret lineam nisi in
universali, similiter nec lux colorem; secus autem est de cognitione divina, ut ex dictis patet.
RA1
Ad primum igitur dicendum, quod verbum illud boetii est intelligendum de intellectu nostro, non autem de
intellectu divino, qui singularia cognoscere potest, ut infra dicetur.
Et tamen intellectus noster singularia non cognoscens, propriam cognitionem habet de rebus, cognoscens eas
secundum proprias rationes speciei; unde etsi etiam intellectus divinus singularia non cognosceret, nihilominus
posset propriam de rebus cognitionem habere.
RA2
Ad secundum dicendum, quod Deus cognoscit omnia uno, quod est ratio plurium, scilicet essentia sua, quae est
similitudo rerum omnium; et quia essentia sua est propria ratio uniuscuiusque rei, ideo de unoquoque propriam
cognitionem habet.
Qualiter autem unum possit esse multorum propria ratio et communis, sic considerari potest.
Essentia enim divina secundum hoc est ratio alicuius rei, quod res illa divinam essentiam imitatur. Nulla autem
res imitatur divinam essentiam ad plenum; sic enim non posset esse nisi una imitatio ipsius; nec sua essentia
esset per modum istum nisi unius propria ratio, sicut una sola est imago patris perfecte eum imitans, scilicet
filius. Sed quia res creata imperfecte imitatur divinam essentiam, contingit esse diversas res diversimode
imitantes; in quarum tamen nulla est aliquid quod non deducatur a similitudine divinae essentiae; et ideo illud
quod est proprium unicuique rei, habet in divina essentia quid imitetur; et secundum hoc divina essentia est
similitudo rei quantum ad proprium ipsius rei, et sic est propria eius ratio: et eadem ratione est propria ratio
alterius, et omnium aliorum.
Est igitur communis omnium ratio, in quantum ipsa res est una, quam omnia imitantur: sed est propria huius
ratio vel illius, secundum quod res eam diversimode imitantur: et sic propriam cognitionem divina essentia facit
de unaquaque re, in quantum est propria ratio uniuscuiusque.
RA3
Ad tertium dicendum, quod ignis non est causa calidorum quantum ad omne id quod in eis invenitur, sicut
dictum est de essentia divina; et ideo non est simile.
RA4
Ad quartum dicendum, quod albedo superabundat a viridi colore quantum ad alterum eorum quod est de natura
coloris, scilicet quantum ad lucem, quae est quasi formale in compositione coloris, et secundum hoc est mensura
aliorum colorum; sed in coloribus invenitur aliquid aliud quod est quasi materiale in ipsis, scilicet terminatio
39

