Gaudium vero et tristitia ex ipsa consecutione boni vel mali proveniunt, et per se: nam gaudium provenit ex bono
in quantum est bonum, et tristitia ex malo in quantum est malum.
Et similiter omnes aliae passiones concupiscibilis per se ex bono vel malo proveniunt: quod contingit ex hoc
quod obiectum concupiscibilis est bonum vel malum, secundum absolutam rationem.
Sed tamen aliae passiones concupiscibilis praesupponunt gaudium et tristitiam per modum causae: nam bonum
concupiscibile ideo efficitur amatum et desideratum, quia apprehenditur ut delectabile; malum vero odiosum et
fugiendum, in quantum apprehenditur ut tristabile.
Et sic, secundum ordinem appetendi, gaudium et tristitia sunt priora; quamvis in ordine exequendi sint
posteriora.
In irascibili vero non omnes passiones per se consequuntur ex bono vel malo; sed quaedam per se et quaedam
per accidens: quod contingit ex hoc quod bonum vel malum non secundum absolutam rationem sunt obiectum
irascibilis, sed secundum quod apponitur conditio arduitatis, secundum quam et bonum repudiatur ut excedens
facultatem, et in malum tenditur prout possibile est repellere vel subiici.
Non autem potest esse in irascibili aliqua passio quae ex bono vel malo consequatur, nulla alia praesupposita.
Bonum enim, postquam habitum est, nullam passionem in irascibili facit, ut ex praedictis, art. Praec., patet;
malum vero praesens facit quidem passionem in irascibili, sed non per se, sed per accidens: in quantum scilicet
quis in malum praesens tendit ut repellendum et subiiciendum, sicut patet in ira.
Sic ergo patet ex dictis, quod quaedam passiones sunt quae primo et per se ex bono et malo oriuntur, ut gaudium
et tristitia; quaedam vero quae per se, sed non primo, sicut aliae passiones concupiscibilis, et hae duae irascibilis,
timor et spes: quarum una dicit fugam mali, alia accessum ad bonum; quaedam vero nec per se nec primo, sicut
aliae quae sunt in irascibili, ut desperatio, audacia et ira, quae dicunt accessum ad malum vel recessum a bono.
Sic ergo principalissimae passiones sunt gaudium et tristitia. Timor autem et spes sunt principales in suo genere:
quia non praesupponunt aliquas passiones in potentia in qua sunt, scilicet in irascibili.
Aliae vero passiones concupiscibilis, ut amor, desiderium, odium et fuga, etsi sint per se ex bono vel malo, non
sunt tamen primae in suo genere, cum praesupponant alias in eadem potentia existentes; et sic non possunt dici
principales neque simpliciter neque in genere.
Et sic restat quod solum quatuor sint principales passiones: gaudium et tristitia, spes et timor.
RA1
Ad primum ergo dicendum, quod cupiditatem vel desiderium praecedit alia passio in eadem potentia, scilicet
gaudium, quod est ratio desiderandi: unde non potest esse principalis passio.
Spes autem, etsi praesupponat aliam passionem, non tamen in eadem potentia existentem, sed in concupiscibili:
omnes namque passiones irascibilis oriuntur ex passionibus concupiscibilis, ut in alia quaestione, dictum est;
unde potest esse passio principalis.
Augustinus vero ponit desiderium vel cupiditatem loco spei, propter similitudinem quamdam quae est inter ea:
nam utraque passio est respectu boni nondum habiti.
RA2
Ad secundum dicendum, quod audacia non potest esse principalis passio: oritur enim ex malo per accidens, cum
sit respectu mali per viam aggrediendi.
Audax enim aggreditur malum, in quantum aestimat victoriam et repulsionem mali esse quoddam bonum, et ex
huiusmodi bona spe audacia oritur. Et sic, subtiliter considerando, invenitur spes esse audacia prior, nam spes
victoriae, vel saltem evasionis, audaciam causat.
RA3
Ad tertium dicendum, quod ira oritur ex malo per accidens, in quantum scilicet iratus vindictam mali sibi illati
bonum aestimat, et in eam tendit: unde spes vindictae consequendae est causa irae: unde cum aliquis laeditur ab
eo cui non reputat posse vindictam inferre, non irascitur, sed tristatur solum vel timet, ut Avicenna dicit, sicut si
rusticus laeditur a rege.
Et ideo ira non potest esse principalis passio; praesupponit enim non solum tristitiam, quae est in concupiscibili,
sed spem, quae est in irascibili. Denominatur autem irascibilis ab ira, quia est ultima passionum quae sunt in
irascibili.
RA4
Ad quartum dicendum, quod passiones quae sunt in concupiscibili respectu futuri, oriuntur quodammodo ex
passionibus in eadem VI existentibus respectu praesentis; sed passiones quae sunt respectu futuri in irascibili,
non oriuntur ex aliquibus passionibus respectu praesentis in eadem potentia existentibus, sed existentibus in alia
potentia, scilicet ex gaudio et tristitia; unde non est simile.
RA5
Ad quintum dicendum, quod in via exequendi vel consequendi, amor est prima passio; sed in via intentionis
gaudium est prius amore, et est ratio amandi; praecipue secundum quod amor est passio concupiscibilis.
RA6
Ad sextum dicendum, quod gaudium et tristitia sunt inter alias principalissimae, ut dictum est. Nihilominus
tamen spes et amor in suo genere sunt principales, ut ex dictis, in corp., art. Patet.
552

