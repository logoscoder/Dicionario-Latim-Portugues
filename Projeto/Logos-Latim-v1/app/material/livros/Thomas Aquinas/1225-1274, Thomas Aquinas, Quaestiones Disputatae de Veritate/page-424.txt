Quia secundum boetium in libro de hebdomadibus: si intelligamus per impossibile Deum esse, abstracta per
intellectum bonitate; sequetur omnia alia esse entia, non autem esse bona. Intellecta autem in Deo bonitate,
sequetur omnia esse bona, sicut et entia. Ergo omnia dicuntur bona bonitate prima.
AG2
Sed dicebat, quod ideo hoc contingit quod non intellecta bonitate in Deo non est bonitas in aliis creaturis, quia
bonitas creaturae causatur a bonitate Dei, non quia denominetur res bona formaliter bonitate Dei.
Sed contra: quandocumque aliquid denominatur aliquale ex solo respectu ad alterum, non denominatur tale per
aliquid sibi formaliter inhaerens, sed per id quod est extra ipsum, ad quod refertur; sicut urina quae dicitur esse
sana ex hoc quod significat sanitatem animalis, non denominatur sana ab aliqua sanitate sibi inhaerente, sed a
sanitate animalis quam significat. Sed creatura dicitur esse bona per respectum ad primam bonitatem, quia
secundum hoc unumquodque dicitur bonum quod a primo bono defluxit, ut dicit boetius in Lib. De hebdom..
Ergo creatura non denominatur bona ab aliqua formali bonitate in ipsa existente, sed ipsa bonitate divina.
AG3
Praeterea, Augustinus dicit, VIII de trinitate: bonum est hoc, et bonum illud; tolle hoc et illud, et vide ipsum
bonum, si potes; ita Deum videbis non alio bono bonum, sed bonum omnis boni. Sed ipso bono quod est omnis
boni bonum, omnia dicuntur bona. Ergo divina bonitate, de qua loquitur, omnia dicuntur bona.
AG4
Praeterea, cum omnis creatura sit bona, aut est bona aliqua bonitate sibi inhaerente, aut solum bonitate prima. Si
aliqua bonitate sibi inhaerente; cum illa bonitas sit etiam quaedam creatura, et ipsa bona erit; aut ergo se
bonitate, aut alia. Si se bonitate, ergo erit bonitas prima: haec est enim ratio primi boni, ut ex auctoritate
Augustini inducta patet, quod seipso sit bonum; et sic habetur propositum, quod creatura est bona bonitate prima.
Si autem illa bonitas est bona bonitate alia, eadem quaestio remanet de illa: aut ergo erit procedere in infinitum,
quod est impossibile; aut erit devenire ad aliquam bonitatem denominantem creaturam, quae est bona se ipsa: et
haec erit bonitas prima. Ergo oportet omnibus modis quod creatura sit bona bonitate prima.
AG5
Praeterea, secundum Anselmum, omne verum est verum veritate prima. Sed sicut veritas prima se habet ad vera,
ita bonitas prima se habet ad bona. Ergo omnia sunt bona bonitate prima.
AG6
Praeterea, quod non potest in minus, non potest in maius. Sed minus est esse quam esse bonum; creatura autem
non potest in esse, cum omne esse sit a Deo. Ergo nec potest in esse bonum: ergo bonitas qua aliquid dicitur
bonum non est bonitas creata.
AG7
Praeterea esse, secundum Hilarium est proprium Deo. Sed proprium est quod uni soli convenit. Ergo nullum est
aliud esse nisi ipse Deus. Sed omnia sunt bona in quantum habent esse. Ergo omnia sunt bona ipso esse divino
quod est eius bonitas.
AG8
Praeterea, bonitas prima nihil addit supra bonitatem; alias bonitas prima esset composita.
Sed verum est omnia esse bona bonitate.
Ergo etiam verum est omnia esse bona bonitate prima.
AG9
Ipse dicebat, quod bonitas prima addit supra bonitatem absolutam secundum rationem et non secundum rem.
Sed contra: ratio cui non respondet aliquid in re, est cassa et vana. Sed non est vana ratio qua intelligimus
bonitatem primam. Ergo si addit aliquid secundum rationem, addet etiam secundum rem: quod est impossibile, et
sic nec etiam secundum rationem addet. Et ita omnia dicentur esse bona bonitate prima, sicut et bonitate
absoluta.
SC1
Sed contra. Omnia sunt bona inquantum sunt entia, quia, secundum Augustinum, in quantum sumus, boni
sumus. Sed non dicuntur omnia entia formaliter per essentiam primam, sed per essentiam creatam. Ergo nec
omnia sunt bona formaliter bonitate prima, sed bonitate creata.
SC2
Praeterea, vertibile non informatur invertibili, cum sint opposita. Sed omnis creatura est vertibilis; bonitas autem
prima est invertibilis. Ergo creatura non dicitur bona formaliter bonitate prima.
SC3
Praeterea, omnis forma est proportionata suo perfectibili. Sed bonitas prima, cum sit infinita, non est
proportionata creaturae, cum sit finita. Ergo creatura non dicitur bona formaliter bonitate prima.
SC4
Praeterea, secundum Augustinum, VIII de Trinit. Cap. III, omnia creata participatione boni bona sunt. Sed
participatione boni non est ipsa bonitas prima, ipsa enim est totalis et perfecta bonitas. Ergo non omnia sunt bona
bonitate prima formaliter.
SC5
424

