RA8
Ad octavum dicendum, quod poenae malum exit a Deo sub ratione ordinis iustitiae; et sic bonum est, et ideam
habet in Deo.
|a5 Articulus 5
TTA
Quinto quaeritur utrum materia prima habeat ideam in Deo.
TTB
Et videtur quod non.
AG1
Idea enim, secundum Augustinum, forma est.
Sed materia prima nullam habet formam. Ergo idea in Deo nulla ei respondet.
AG2
Praeterea, materia non est ens nisi in potentia. Si ergo idea debet ideato respondere si habet ideam, oportet quod
eius idea sit in potentia tantum. Sed in Deum potentialitas non cadit. Ergo materia prima non habet ideam in
ipso.
AG3
Praeterea, ideae sunt in Deo eorum quae sunt vel esse possunt. Sed materia prima nec est per se separata
existens, neque esse potest.
Ergo non habet ideam in Deo.
AG4
Praeterea, idea est ut secundum ipsam aliquid formatur. Sed materia prima nunquam potest formari, ita ut forma
sit de essentia eius. Ergo si haberet ideam, frustra esset idea illa in Deo; quod est absurdum.
SC1
Sed contra. Omne quod procedit in esse a Deo, habet ideam in ipso. Materia est huiusmodi. Ergo habet ideam in
Deo.
SC2
Praeterea, omnis essentia derivatur ab essentia divina. Ergo quidquid habet aliquam essentiam, habet ideam in
Deo. Sed materia prima est huiusmodi. Ergo, etc..
CO
Responsio. Dicendum, quod Plato, qui invenitur primo locutus fuisse de ideis, non posuit materiae primae
aliquam ideam, quia ipse ponebat ideas ut causas ideatorum; materia autem prima non erat causatum ideae, sed
erat ei concausa. Posuit enim duo principia ex parte materiae, scilicet magnum et parvum; sed unum ex parte
formae, scilicet ideam.
Nos autem ponimus materiam esse causatam a Deo; unde necesse est ponere quod aliquo modo sit eius idea in
Deo, cum quidquid ab ipso causatur, similitudinem ipsius utcumque retineat.
Sed tamen, si proprie de idea loquamur, non potest poni quod materia prima habeat per se ideam in Deo
distinctam ab idea formae vel compositi: quia idea proprie dicta respicit rem secundum quod est producibilis in
esse; materia autem non potest exire in esse sine forma, nec e converso. Unde proprie idea non respondet
materiae tantum, neque formae tantum; sed toti composito respondet una idea, quae est factiva totius et quantum
ad formam et quantum ad materiam.
Si autem large accipiamus ideam pro similitudine vel ratione, tunc illa possunt per se distinctam habere ideam
quae possunt distincte considerari, quamvis separatim esse non possint; et sic nihil prohibet materiae primae
etiam secundum se ideam esse.
RA1
Ad primum igitur dicendum, quod quamvis materia prima sit informis, tamen inest ei imitatio primae formae:
quantumcumque enim debile esse habeat, illud tamen est imitatio primi entis; et secundum hoc potest habere
similitudinem in Deo.
RA2
Ad secundum dicendum, quod ideam et ideatum non oportet esse similia secundum conformitatem naturae, sed
secundum repraesentationem tantum; unde et rerum compositarum est simplex idea; et similiter existentis in
potentia est idealis similitudo actu.
RA3
Ad tertium dicendum, quod quamvis materia secundum se esse non possit, tamen potest secundum se
considerari; et sic potest habere per se similitudinem.
RA4
Ad quartum dicendum, quod ratio illa procedit de idea practica actu vel virtute, quae est rei prout est in esse
producibilis; et talis idea materiae primae non convenit.
RC1

77

