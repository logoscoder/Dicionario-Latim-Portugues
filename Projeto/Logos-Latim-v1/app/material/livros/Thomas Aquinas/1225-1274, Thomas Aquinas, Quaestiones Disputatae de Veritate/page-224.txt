AG3
Praeterea, similitudo est in potentia diligendi; sed imago in potentia cognoscendi, ut habetur in II sententiarum,
XVI distinct..
Sed mens nostra per prius cognoscit materialia quam aeterna, cum ex materialibus in aeterna perveniat; et etiam
perfectius, cum materialia comprehendat, non autem aeterna. Ergo imago magis est in mente secundum quod
comparatur ad temporalia quam secundum quod comparatur ad aeterna.
AG4
Praeterea, imago trinitatis invenitur in anima quodammodo secundum potentias, ut supra, dictum est.
Sed potentiae indifferenter se habent ad omnia obiecta ad quae potentiae determinantur.
Ergo imago Dei invenitur in mente respectu quorumlibet obiectorum.
AG5
Praeterea, perfectius videtur illud quod in seipso videtur, quam quod videtur in sui similitudine.
Sed anima videt seipsam in se, Deum autem non nisi in similitudine, in statu viae. Ergo perfectius cognoscit
seipsam quam Deum. Et ita magis est attendenda imago trinitatis in anima secundum quod anima cognoscit
seipsam, quam secundum quod cognoscit Deum; cum in nobis secundum id imago trinitatis inveniatur quod
perfectissimum in natura nostra habemus, ut Augustinus dicit.
AG6
Praeterea, secundum hoc personarum aequalitas in mente nostra repraesentatur quod memoria, intelligentia et
voluntas tota, invicem se capiunt, ut patet per Augustinum, X de trinitate. Sed ista mutua comprehensio non
ostenderet earum aequalitatem, nisi quantum ad omnia obiecta se comprehenderent. Ergo ratione omnium
obiectorum imago trinitatis invenitur in potentiis mentis.
AG7
Praeterea, sicut imago est in potentia cognoscendi, ita caritas in potentia diligendi.
Sed caritas non solum respicit Deum, sed etiam proximum; unde et duplex ponitur actus caritatis, scilicet dilectio
Dei et proximi.
Ergo et imago non solum est in mente secundum quod cognoscit Deum, sed etiam secundum quod cognoscit
creaturas.
AG8
Praeterea, potentiae mentis in quibus consistit imago, aliquibus habitibus perficiuntur, secundum quos imago
deformata dicitur reformari et perfici. Sed potentiae mentis non indigent habitibus secundum quod comparantur
ad aeterna, sed solum secundum quod comparantur ad temporalia, quia habitus ad hoc sunt ut secundum eos
potentiae regulentur; in aeternis autem error non potest accidere, ut ibi regula opus sit, sed solum in
temporalibus. Ergo imago magis consistit in mente secundum quod cognoscit temporalia quam secundum quod
cognoscit aeterna.
AG9
Praeterea, trinitas increata repraesentatur in imagine mentis nostrae, praecipue quantum ad consubstantialitatem
et coaequalitatem. Sed haec duo inveniuntur etiam in potentia sensitiva, quia sensibile et sensus in actu
efficiuntur unum, et species sensibilis non recipitur in sensu nisi secundum suam capacitatem. Ergo etiam in
potentia sensitiva imago trinitatis invenitur: multo igitur magis in mente, secundum quod temporalia cognoscit.
AG10
Praeterea, metaphoricae locutiones secundum aliquas similitudines attenduntur, quia, secundum Philosophum,
omnes transferentes secundum aliquam similitudinem transferunt. Sed a quibusdam creaturis sensibilibus magis
fit transumptio in divina per metaphoricas locutiones, quam etiam ab ipsa mente; sicut patet de radio solari, ut
dicit dionysius, cap. IV de divinis nominibus. Ergo creaturae sensibiles aliquae magis possunt dici ad imaginem
quam etiam ipsa mens. Et ita non videtur aliquid impedire quin mens, secundum quod temporalia cognoscit, ad
imaginem sit.
AG11
Praeterea, boetius dicit in libro de trinitate, quod formae quae sunt in materia, sunt imagines illarum rerum quae
sunt sine materia. Formae autem in materia existentes sunt formae sensibiles. Ergo formae sensibiles sunt
imagines ipsius Dei; et ita mens, secundum quod ea cognoscit, videtur ad imaginem Dei esse.
SC1
Sed contra. Est quod Augustinus dicit in XV de trinitate, quod trinitas quae in inferiori scientia invenitur, licet ad
interiorem hominem iam pertineat, nondum tamen imago Dei appellanda est vel putanda. Inferior autem scientia
est, secundum quod mens temporalia contemplatur; sic enim a sapientia aeternorum distinguitur.
Ergo imago trinitatis non attenditur in mente secundum quod temporalia cognoscit.
SC2
Praeterea, partes imaginis secundum ordinem debent tribus personis respondere. Sed ordo personarum non
invenitur in mente secundum quod temporalia cognoscit. In cognitione enim temporalium intelligentia non
procedit ex memoria, ut verbum a patre; sed magis memoria ab intelligentia, quia ea quae prius intelleximus,
memoramur. Ergo imago non consistit in mente secundum quod temporalia cognoscit.
224

