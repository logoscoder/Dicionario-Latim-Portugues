Ad nonum dicendum, quod anima peccatrix simpliciter nobilior est qualibet virtute corporali secundum suam
naturam; sed secundum culpam efficitur indignior igne corporali, non simpliciter, sed ut est instrumentum
divinae iustitiae.
RA10
Ad decimum dicendum, quod ignis ille nocet animae, non ita quod adimat ei aliquam formam absolute
inhaerentem, sed in quantum eius substantiae actionem impedit, ut dictum est, ipsam detinendo.
RA11
Ad undecimum dicendum, quod in pueris propter defectum gratiae est sola carentia divinae visionis sine aliquo
contrario impediente active; sed damnati in inferno non solum privantur divina visione propter defectum gratiae,
sed etiam impediuntur quasi per contrarium, ex hoc quod circa poenas corporales occupantur.
RA12
Ad duodecimum dicendum, quod anima non patitur ab igne quasi alterata ab eo, sed per modum praedictum, in
corp. Art..
RA13
Ad decimumtertium dicendum, quod voluntarium est de ratione iustitiae, non autem de ratione poenae, sed
magis contra poenae rationem: et ideo non instrumenta divinae misericordiae, quae sunt ad iustificandum, in
animam renitentem agunt; sed instrumenta divinae iustitiae, quae sunt ad puniendum, in animam renitentem
agunt.
RA14
Ad decimumquartum dicendum, quod obiectio illa procedit de passione proprie dicta, quae in motu consistit, de
qua nunc non loquimur.
RA15
Ad decimumquintum dicendum, quod ad hoc quod sit passio, proprie loquendo, oportet quod aliquid habeat
naturam contrarietati subiectam, ut dictum est, in corp. Art.; et ad hoc quod sit motus passio, oportet quod sit
materia communis. Tamen aliquid potest pati ab altero cum quo non communicat in materia, sicut corpora
inferiora a sole; et aliquid potest aliquo modo pati quod nullo modo habet materiam, sicut ex praedictis patet.
RC1
Quia vero obiectiones quae sunt in contrarium, aliqualiter verum concludunt, tamen non vere, ad eas per ordinem
respondendum est.
Ad primum ergo dicendum est, quod illam probationem Augustinus ostendit esse invalidam, XXI de civitate
Dei: dicerem quidem sic arsuros sine ullo suo corpore spiritus, sicut ardebat apud inferos ille dives quando
dicebat: crucior in hac flamma; nisi convenienter responderi cernerem, talem fuisse illam flammam, quales oculi
quos levavit, et Lazarum vidit, qualis lingua cui humorem exiguum desideravit infundi, qualis digitus Lazari quo
id fieri postulavit; ubi tamen erant sine corporibus animae. Sic ergo incorporalis et illa flamma ex qua exarsit,
potest intelligi. Et sic patet quod, illa auctoritas non est efficax ad probandum propositum, nisi aliud addatur.
RC2
Ad secundum dicendum, quod ignis inferni corporaliter urit substantias incorporeas ex parte agentis, non autem
ex parte patientis; sed hoc modo corporaliter urit corpora damnatorum.
RC3
Ad tertium dicendum, quod verbum cassiodori non videtur habere veritatem, si de sensibus exterioribus loquatur;
tamen, ad hoc quod verificetur, oportet intelligi de sensibus interioribus spiritualibus.
RC4
Ad quartum dicendum, quod ad illam auctoritatem posset responderi quod est ignis spiritualis, nisi pro tanto quia
corpora damnatorum eo puniri non possent. Unde ista ratio sufficienter probat propositum; et similiter sequens
quae procedit ex simili.
RC5
Ad ultimum dicendum, quod anima damnata, in quantum est natura quaedam, est melior non ente; sed in
quantum est subiecta miseriae et culpae, intelligitur verbum Domini, quod esset ei melius non esse.
|a2 Articulus 2
TTA
Secundo quaeritur quomodo anima coniuncta corpori patiatur.
TTB
Et videtur quod non patiatur per accidens.
AG1
Ut enim dicitur in libro de spiritu et anima, propter amicitiam corporis et animae, anima corpori coniuncta non
potest esse libera, et non potest interire; potest tamen timere interitum. Timere autem est quoddam pati. Ergo
secundum seipsam anima patitur corpori coniuncta, quia secundum se ei competit ut interire non possit.
AG2

541

