cognoscens dicitur de causa discurrere in effectum. Quando vero non alio actu fertur potentia cognoscitiva in
medium quo cognoscit, et in rem cognitam, tunc non est aliquis discursus in cognitione; sicut visus cognoscens
lapidem per speciem lapidis in ipso existentem vel rem quae resultat in speculo per speculum, non dicitur
discurrere; quia idem est ei ferri in similitudinem rei, et in rem quae per talem similitudinem cognoscitur.
Hoc autem modo Deus per essentiam suam effectus suos cognoscit, sicut per similitudinem rei cognoscitur res
ipsa; et ideo una cognitione se et alia cognoscit, ut etiam dionysius dicit VII cap. De divinis nominibus sic
dicens: non igitur Deus propriam habet sui ipsius cognitionem aliam autem communem existentia omnia
comprehendentem; et ideo nullus discursus est in eius intellectu.
RA4
Ad quartum dicendum, quod aliquid dicitur proportionatum alteri dupliciter.
Uno modo quia inter ea attenditur proportio; sicut dicimus quatuor proportionari duobus, quia se habet in dupla
proportione ad duo.
Alio modo per modum proportionalitatis; ut si dicamus sex et octo esse proportionata, quia sicut sex est duplum
ad tria, ita octo ad quatuor: est enim proportionalitas similitudo proportionum.
Et quia in omni proportione attenditur habitudo ad invicem eorum quae proportionata dicuntur secundum
aliquem determinatum excessum unius super alterum, ideo impossibile est infinitum aliquod proportionari finito
per modum proportionis.
Sed in his quae proportionata dicuntur per modum proportionalitatis, non attenditur habitudo eorum ad invicem,
sed similis habitudo aliquorum duorum ad alia duo; et sic nihil prohibet esse proportionatum infinitum finito:
quia sicut quoddam finitum est aequale cuidam finito, ita infinitum est aequale alteri infinito. Et secundum hunc
modum oportet esse proportionatum medium ei quod per ipsum cognoscitur; ut, scilicet, sicut se habet medium
ad aliquid demonstrandum, ita se habeat quod per ipsum cognoscitur ad hoc quod demonstretur; et sic nihil
prohibet essentiam divinam esse medium quo creatura cognoscatur.
RA5
Ad quintum dicendum, quod aliquid intelligitur dupliciter: uno modo in seipso, quando scilicet ex ipsa re
intellecta vel cognita formatur acies intuentis; alio modo videtur aliquid in altero, quo cognito et illud
cognoscitur. Deus ergo seipsum tantum cognoscit in seipso, alia vero in seipsis cognoscit, sed cognoscendo suam
essentiam; et secundum hoc Philosophus dixit, quod Deus tantum seipsum cognoscit; cui etiam consonat
dionysii dictum in VII cap. De divinis nominibus; Deus, inquit, existentia cognoscit, non scientia quae sit
existentium, sed quae sit sui ipsius.
RA6
Ad sextum dicendum, quod si ratio cognitionis accipiatur ex parte cognoscentis, Deus eadem ratione se
cognoscit et alia; quia et idem cognoscens, et idem cognitionis actus, et idem medium est cognoscendi. Si autem
accipiatur ratio ex parte rei cognitae, sic non eadem ratione se cognoscit et alia, quia non est eadem habitudo sui
et aliorum ad medium quo cognoscit; quia ipse illi medio est idem per essentiam, res autem aliae per
assimilationem; tantum et ideo seipsum cognoscit per essentiam, alia vero per similitudinem; idem tamen est
quod eius est essentia, et aliorum similitudo.
RA7
Ad septimum dicendum, quod ex parte cognoscentis, omnino eadem cognitione cognoscit Deus se esse Deum et
se esse patrem; sed non est idem quo cognoscit ex parte cogniti; cognoscit enim se esse Deum Deitate, et se esse
patrem paternitate, quae secundum modum intelligendi non idem est quod Deitas, quamvis realiter unum sit.
RA8
Ad octavum dicendum, quod illud quod est principium essendi, etiam est principium cognoscendi ex parte rei
cognitae, quia per sua principia res cognoscibilis est; sed illud quo cognoscitur ex parte cognoscentis, est rei
similitudo, vel principiorum eius; quae non est principium essendi ipsi rei, nisi forte in practica cognitione.
RA9
Ad nonum dicendum, quod similitudo aliquorum duorum ad invicem potest dupliciter attendi.
Uno modo secundum convenientiam in natura; et talis similitudo non requiritur inter cognoscens et cognitum;
immo videmus quandoque quod, quanto talis similitudo est minor, tanto cognitio est perspicacior; sicut minor est
similitudo similitudinis quae est in intellectu ad lapidem, quam illius quae est in sensu, cum sit magis a materia
remota; et tamen intellectus perspicacius cognoscit quam sensus.
Alio modo quantum ad repraesentationem; et haec similitudo requiritur cognoscentis ad cognitum.
Quamvis igitur sit minima similitudo creaturae ad Deum secundum convenientiam in natura; est tamen maxima
similitudo secundum hoc quod expressissime divina essentia repraesentat creaturam; et ideo intellectus divinus
optime rem cognoscit.
RA10
Ad decimum dicendum, quod cum dicitur quod Deus nihil extra se intuetur; intelligendum est sicut in quo
intueatur, non sicut quod intueatur; illud enim in quo omnia intuetur, in ipso est.
RA11

36

