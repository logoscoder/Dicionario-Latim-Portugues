Alio modo dicitur consilium persuasio vel inductio ad aliquid agendum, non habens vim coactivam. Et sic
consilium contra praeceptum dividitur, cuiusmodi sunt amicabiles exhortationes; et ex isto etiam consilio
aliquando etiam conscientia procedit. Applicatur enim aliquando scientia huius consilii ad particularem actum.
Sed cum conscientia non liget nisi ex virtute eius quod in conscientia habetur, conscientia quae ex consilio
sequitur, non alio modo potest obligare quam ipsum consilium; ex quo aliquis obligatur ut non contemnat, sed
non ut impleat.
RA3
Ad tertium dicendum, quod quamvis homo seipso non sit superior, tamen ille de cuius praecepto scientiam
habet, eo superior est, et sic ex sua conscientia ligatur.
RA4
Ad quartum dicendum, quod tunc conscientia erronea non sufficit ad absolvendum, quando in ipso errore peccat,
ut quando errat circa ea quae scire tenetur. Si autem esset error circa ea quae quis non tenetur scire, ex
conscientia sua absolvitur; sicut patet in eo qui ex ignorantia facti peccat, ut cum quis accedit ad alienam
uxorem, quam credit suam.
|a4 Articulus 4
TTA
Quarto quaeritur utrum conscientia erronea liget.
TTB
Et videtur quod non.
AG1
Quia ut dicit Augustinus, peccatum est dictum vel factum vel concupitum contra legem Dei. Ergo nihil ligat ad
peccatum nisi lex Dei. Sed conscientia erronea non est secundum legem Dei. Ergo non obligat ad peccatum.
AG2
Praeterea, Rom., XIII, 1, super illud: omnis anima potestatibus etc., dicit Glossa Augustini, quod inferiori
potestati non est obediendum contra praeceptum superioris; sicut non est obediendum proconsuli, si contrarium
imperator praecipiat.
Sed conscientia erronea est inferior ipso Deo. Cum igitur conscientia praecipit contraria praeceptis Dei,
praeceptum conscientiae errantis nullo modo obligare videtur.
AG3
Praeterea, secundum Ambrosium, peccatum est transgressio legis divinae, et caelestium inobedientia
mandatorum. Ergo quicumque deviat ab obedientia legis divinae, peccat. Sed conscientia erronea facit deviare ab
oboedientia potestatis divinae; quando scilicet aliquis habet conscientiam faciendi illud quod est lege divina
prohibitum. Ergo conscientia erronea magis inducit in peccatum observata, quam liget in peccatum si non
observetur.
AG4
Praeterea, secundum iura, si aliquis habet conscientiam quod uxor sua attineat sibi in aliquo gradu prohibito, et
conscientia illa sit probabilis, tunc debet eam sequi etiam contra praeceptum ecclesiae, etiam si excommunicatio
addatur: si autem non sit probabilis conscientia, non ligatur ad hoc quod eam impleat, sed debet magis ecclesiae
obedire. Sed conscientia erronea, praecipue de per se malis, nullo modo est probabilis. Ergo talis conscientia non
ligat.
AG5
Praeterea, Deus est misericordior quam aliquis Dominus temporalis. Sed Dominus temporalis non imputat
homini ad peccatum illud quod ex errore committitur. Ergo multo minus per conscientiam errantem aliquis penes
Deum obligatur ad peccatum.
AG6
Sed dicebat, quod conscientia erronea ligat circa indifferentia, non autem circa ea quae sunt per se mala. Sed
contra, ideo in illis quae sunt per se mala, conscientia errans dicitur non ligare, quia dictamen naturalis rationis
est in contrarium. Sed similiter etiam naturalis ratio dictet contrarium conscientiae erroneae quae circa
indifferentia errat. Ergo similiter ista non ligat.
AG7
Praeterea, opus indifferens se habet ad utrumlibet. Sed quod est ad utrumlibet, non est necessarium fieri vel non
fieri. Ergo ad opera indifferentia aliquis non obligatur ex necessitate per conscientiam.
AG8
Praeterea, si aliquis ex erronea conscientia contra legem Dei faciat, non excusatur a peccato. Si igitur ille etiam
qui contra conscientiam sic errantem ageret, peccaret; sequeretur quod sive ageret secundum conscientiam
erroneam, sive non ageret, peccatum incurreret; ergo esset perplexus ut peccatum evitare non posset; quod
videtur impossibile, quia nullus peccat in eo quod vitare non potest, secundum Augustinum.
Ergo impossibile est quod conscientia taliter errans liget.
AG9
371

