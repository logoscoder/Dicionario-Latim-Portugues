Praeterea, proprium obiectum gaudii est conveniens. Gaudium autem non est nisi in concupiscibili. Ergo
proprium obiectum concupiscibilis est conveniens. Sed conveniens est obiectum totius sensualitatis, ut patet ex
definitione sensualitatis praeexposita: nam res ad corpus pertinentes sunt res corpori convenientes.
Ergo tota sensualitas nihil aliud est quam concupiscibilis. Aut ergo irascibilis et concupiscibilis sunt idem, aut
irascibilis ad sensualitatem non pertinet: et quodcumque horum detur, habetur propositum; scilicet quod
sensualitas est una simplex vis.
AG5
Sed dicendum, quod sensualitatis obiectum est etiam nocivum, sive disconveniens, ad quod irascibilis se
extendit. Sed contra: sicut conveniens est obiectum gaudii, ita nocivum vel disconveniens est obiectum tristitiae.
Sed tam gaudium quam tristitia sunt in concupiscibili.
Ergo tam conveniens quam nocivum sunt obiectum concupiscibilis; et sic quidquid est obiectum sensualitatis, est
obiectum concupiscibilis; et ita idem quod prius.
AG6
Praeterea, appetitus sensibilis praesupponit apprehensionem. Sed eadem VI apprehensiva apprehenditur
conveniens et nocivum. Ergo et eadem vis appetitiva se habet ad utrumque; et sic idem quod prius.
AG7
Praeterea, secundum Augustinum, odium est ira inveterata. Sed odium est in concupiscibili, ut probatur in II
topicorum, quod amor est in eadem; ira autem in irascibili. Ergo eadem vis et irascibilis et concupiscibilis: aliter
enim non posset esse in utraque.
AG8
Praeterea, illud animae quod cuilibet potentiae competit, non requirit potentiam determinatam ab aliis distinctam.
Sed concupiscere, ad quamlibet potentiam animae pertinet: quod patet ex hoc quod quaelibet potentia animae in
suo obiecto delectatur, et illud concupiscit. Ergo ad concupiscendum non debet aliqua potentia ordinari ab aliis
distincta; et sic concupiscibilis non est alia potentia ab irascibili.
AG9
Praeterea, potentiae secundum actus distinguuntur.
Sed in quolibet actu irascibilis includitur actus concupiscibilis; nam ira habet concupiscentiam vindictae, et sic
de aliis. Ergo concupiscibilis non est alia potentia ab irascibili.
SC1
Sed contra. Est quod Damascenus distinguit appetitum sensitivum in irascibilem et concupiscibilem, et similiter
Gregorius Nyssenus in Lib. Quem de anima et eius viribus scribit.
Appetitus autem inferior est sensualitas.
Ergo sensualitas in se plures vires continet.
SC2
Praeterea, in libro de spiritu et anima, distinguuntur hae tres vires motivae, rationalis, concupiscibilis et
irascibilis.
Sed rationalis est alia vis ab irascibili.
Ergo et irascibilis a concupiscibili.
SC3
Praeterea, Philosophus in III de anima ponit in appetitu sensitivo desiderium et animum, id est irascibilem et
concupiscibilem, quae sunt ad invicem diversae.
CO
Respondeo. Dicendum, quod appetitus sensualitatis has duas vires continet, scilicet irascibilem et
concupiscibilem quae sunt ad invicem diversae potentiae; quod quidem hoc modo videri potest.
Appetitus enim sensitivus quamdam convenientiam habet cum appetitu naturali, in quantum uterque tendit in
rem convenientem appetenti.
Invenitur autem appetitus naturalis ad duo tendere, secundum duplicem operationem rei naturalis.
Una quarum est per quam res naturalis nititur acquirere id quod est conservativum suae naturae; sicut grave
movetur Deorsum, ut ibi conservetur.
Alia est per quam res naturalis sua contraria destruit per qualitatem activam: et hoc quidem necessarium est
corruptibili; quia, nisi haberet virtutem, qua suum contrarium vinceret, ab eo corrumperetur.
Sic ergo appetitus naturalis ad duo tendit: scilicet ad consequendum id quod est congruum et amicum naturae, et
ad habendum quamdam victoriam super illud quod est ei adversum; et primum est quasi per modum receptionis,
secundum vero est per modum actionis; unde ad diversa principia reducuntur.
Recipere enim et agere non sunt ab eodem principio; ut ignis, qui per levitatem fertur sursum, per calorem
contraria corrumpit.
Ita in appetitu sensibili ista duo inveniuntur: nam animal per appetitivam potentiam appetit id quod est congruum
et amicum sibi, et hoc per vim concupiscibilem, cuius proprium obiectum est delectabile secundum sensum;
appetit etiam habere dominium et victoriam super ea quae sunt sibi contraria, et hoc per vim irascibilem; unde
dicitur quod eius obiectum est aliquid arduum.
526

