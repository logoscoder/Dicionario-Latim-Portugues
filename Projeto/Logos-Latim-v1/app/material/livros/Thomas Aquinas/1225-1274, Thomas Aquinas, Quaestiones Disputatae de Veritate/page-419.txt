relatio qua scientia refertur ad scibile, est realis; relatio vero qua scibile refertur ad scientiam, est rationis tantum:
dicitur enim scibile relatum, secundum Philosophum, non quia ipsum referatur, sed quia aliud referatur ad
ipsum. Et ita est in omnibus aliis quae se habent ut mensura et mensuratum, vel perfectivum et perfectibile.
Oportet igitur quod verum et bonum super intellectum entis addant respectum perfectivi.
In quolibet autem ente est duo considerare: scilicet ipsam rationem speciei, et esse ipsum quo aliquid subsistit in
specie illa; et sic aliquod ens potest esse perfectivum dupliciter.
Uno modo secundum rationem speciei tantum.
Et sic ab ente perficitur intellectus, qui percipit rationem entis. Nec tamen ens est in eo secundum esse naturale;
et ideo hunc modum perficiendi addit verum super ens. Verum enim est in mente, ut Philosophus dicit in VI
metaphys.; et unumquodque ens in tantum dicitur verum, in quantum est conformatum vel conformabile
intellectui; et ideo omnes recte definientes verum, ponunt in eius definitione intellectum.
Alio modo ens est perfectivum alterius non solum secundum rationem speciei, sed etiam secundum esse quod
habet in rerum natura.
Et per hunc modum est perfectivum bonum.
Bonum enim in rebus est, ut Philosophus dicit in VI metaphys.. In quantum autem unum ens secundum esse
suum est perfectivum alterius et consummativum, habet rationem finis respectu illius quod ab eo perficitur; et
inde est quod omnes recte definientes bonum ponunt in ratione eius aliquid quod pertinet ad habitudinem finis;
unde Philosophus dicit in I ethicorum, quod bonum optime diffinierunt dicentes, quod bonum est quod omnia
appetunt.
Sic ergo primo et principaliter dicitur bonum ens perfectivum alterius per modum finis; sed secundario dicitur
aliquid bonum, quod est ductivum in finem: prout utile dicitur bonum; vel quod natum est consequi finem: sicut
et sanum dicitur non solum habens sanitatem, sed et faciens et conservans et significans.
RA1
Ad primum igitur dicendum, quod, cum ens dicatur absolute, bonum autem superaddat habitudinem causae
finalis; ipsa essentia rei absolute considerata sufficit ad hoc quod per eam aliquid dicatur ens, non autem ad hoc
quod per eam dicatur aliquid bonum; sicut enim in aliis generibus causarum habitudo secundae causae dependet
ex habitudine causae primae; primae vero causae habitudo non dependet ex aliquo alio; ita etiam est in causis
finalibus, quod secundi fines participant habitudinem causae finalis ex ordine ad ultimum finem, ipse autem
ultimus finis habet hanc habitudinem per seipsum.
Et inde est quod essentia Dei, qui est ultimus finis rerum, sufficit ad hoc quod per eam Deus dicatur bonus; sed
essentia creaturae posita nondum dicitur res bona nisi ex habitudine ad Deum, ex qua habet rationem causae
finalis.
Et pro tanto dicitur quod creatura non est bona per essentiam, sed per participationem.
Uno modo scilicet in quantum ipsa essentia secundum rationem intelligendi consideratur ut aliud quid quam
habitudo ad Deum, a qua habet rationem causae finalis, et ad quem ordinatur ut ad finem. Sed secundum alium
modum creatura potest dici per essentiam bona, in quantum scilicet essentia creaturae non invenitur sine
habitudine ad Dei bonitatem; et hoc intendit boetius in libro de hebdom..
RA2
Ad secundum dicendum, quod non solum negatio dicit id quod est rationis tantum, sed etiam quaedam relatio, ut
dictum est.
RA3
Ad tertium dicendum, quod omnis relatio realis est in genere determinato; sed relationes non reales possunt
circuire omne ens.
RA4
Ad quartum dicendum, quod diffundere, licet secundum proprietatem vocabuli videatur importare operationem
causae efficientis, tamen largo modo potest importare habitudinem cuiuscumque causae sicut influere et facere,
et alia huiusmodi.
Cum autem dicitur quod bonum sit diffusivum secundum sui rationem, non est intelligenda diffusio secundum
quod importat operationem causae efficientis, sed secundum quod importat habitudinem causae finalis; et talis
diffusio non est mediante aliqua virtute superaddita.
Dicit autem bonum diffusionem causae finalis, et non causae agentis: tum quia efficiens, in quantum huiusmodi,
non est rei mensura et perfectio, sed magis initium; tum etiam quia effectus participat causam efficientem
secundum assimilationem formae tantum, sed finem consequitur res secundum totum esse suum, et in hoc
consistebat ratio boni.
RA5
Ad quintum dicendum, quod dupliciter aliqua possunt esse unum in Deo secundum rem.
Uno modo ex parte eius in quo sunt, tantum, et non ex propria ratione, sicut scientia et potentia. Non enim
scientia ex hoc quod scientia, est idem quod potentia secundum rem, sed ex hoc quod est divina. Et quae sic sunt
unum re in Deo, in creaturis inveniuntur differre secundum rem.

419

