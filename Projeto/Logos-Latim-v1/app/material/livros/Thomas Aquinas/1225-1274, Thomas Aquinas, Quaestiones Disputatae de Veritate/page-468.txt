RA7
Ad septimum dicendum, quod quamvis res posterius habeat esse in sua natura quam in Deo, non tamen posterius
cognoscitur a Deo in propria natura quam in seipso: quia hoc ipsum quod Deus essentiam suam cognoscit,
intuetur res et prout sunt in seipso, et prout sunt in propria natura.
RA8
Ad octavum dicendum, quod in voluntate Dei non ponuntur antecedens et consequens ad importandum ordinem
successionis, qui repugnat aeternitati; sed ad denotandum diversam comparationem eius ad volita.
|a3 Articulus 3
TTA
Tertio quaeritur utrum voluntas Dei convenienter dividatur per voluntatem beneplaciti et voluntatem signi.
TTB
Et videtur quod non.
AG1
Sicut enim ea quae in creaturis aguntur, sunt signa divinae voluntatis; ita et scientiae et potentiae. Sed scientia et
potentia non distinguuntur per potentiam et scientiam quae sunt essentia Dei, et signa eius. Ergo nec voluntas
hoc modo distingui debet per voluntatem beneplaciti quae est divina essentia, et voluntatem signi.
AG2
Praeterea, per hoc quod aliquid Deus vult voluntate beneplaciti, ostenditur actum divinae voluntatis ferri in illud,
ut sic sit Deo placitum. Aut ergo illud in quod fertur voluntas signi, est placitum Deo, aut non. Si est placitum
Deo, ergo vult illud voluntate beneplaciti; et sic voluntas signi non debet a voluntate beneplaciti distingui. Si
autem non sit placitum Deo, significatur autem esse placitum ei per voluntatem signi; ergo signum divinae
voluntatis erit falsum; et ita in doctrina veritatis talia signa divinae voluntatis poni non debent.
AG3
Praeterea, omnis voluntas est in volente.
Sed quidquid est in Deo, est divina essentia.
Si ergo voluntas signi Deo attribuitur, erit idem quod divina essentia; et sic non distinguitur a voluntate
beneplaciti; nam illa voluntas dicitur esse beneplaciti, quae est ipsa divina essentia, ut magister in I Sent.,
distinct. 45, dicit.
AG4
Praeterea, quidquid Deus vult, bonum est. Sed signum voluntatis debet divinae voluntati respondere. Ergo
signum voluntatis non debet esse de malo. Cum ergo permissio sit de malo, et similiter prohibitio; videtur quod
non debeant poni signa divinae voluntatis.
AG5
Praeterea, sicut invenitur bonum et melius, ita malum et peius. Sed secundum bonum et melius distinguitur
duplex voluntas signi: scilicet praeceptum quod est de bono, et consilium quod est de meliori bono. Ergo et
similiter respectu mali et peioris debent duo signa voluntatis poni.
AG6
Praeterea, voluntas Dei magis inclinatur ad bonum quam ad malum. Sed signum voluntatis quod respicit malum,
scilicet permissio, nunquam potest impediri. Ergo et praeceptum et consilium, quae sunt respectu boni, non
deberent impedimentum suscipere; quod tamen apparet esse falsum.
AG7
Praeterea, eorum quae se invicem consequuntur, unum non debet contra aliud distingui.
Sed voluntas beneplaciti et Dei operatio se consequuntur: nihil enim operatur quod non velit voluntate
beneplaciti; et nihil vult voluntate beneplaciti in creaturis, quod non operetur, secundum illud psalm. Cxiii, 3:
omnia quaecumque voluit, Dominus fecit.
Ergo operatio non debet poni sub voluntate signi, quae contra voluntatem beneplaciti distinguitur.
CO
Respondeo. Dicendum, quod in divinis est duplex modus loquendi.
Unus secundum propriam locutionem: quando scilicet Deo attribuimus id quod sibi competit secundum suam
naturam; quamvis semper sibi eminentius competat quam a nobis mente concipiatur, vel sermone proferatur;
ratione cuius nulla nostra locutio de Deo potest esse propria ad plenum.
Alius modus est secundum figurativam sive tropicam vel symbolicam locutionem.
Quia enim ipse Deus, secundum quod in se est, aciem nostrae mentis excedit, oportet quod de eo loquamur per
ea quae apud nos inveniuntur.
Et sic sensibilium nomina Deo attribuimus, ut cum eum nominamus vel lucem, vel leonem, vel aliquid
huiusmodi. Quarum quidem locutionum veritas in hoc fundatur, quod nulla creatura, ut dicit dionysius, II cap.
Cael. Hierarch., est universaliter boni participatione privata; et ideo in singulis creaturis est invenire aliquas
proprietates repraesentantes quantum ad aliquid divinam bonitatem; et ita nomen in Deum transfertur, in
quantum res significata per nomen, signum est divinae bonitatis.
468

