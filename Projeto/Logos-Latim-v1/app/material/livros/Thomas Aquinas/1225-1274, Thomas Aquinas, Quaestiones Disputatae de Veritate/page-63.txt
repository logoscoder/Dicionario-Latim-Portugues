Et videtur quod non.
AG1
Origenes enim super epistolam ad Romanos ait: non propterea aliquid erit, quia id scit Deus futurum; sed quia
futurum est, ideo scitur a Deo antequam fiat. Ergo magis videtur quod res sint causa scientiae Dei quam e
converso.
AG2
Praeterea, posita causa ponitur effectus.
Sed scientia Dei fuit ab aeterno. Si ergo ipsa est causa rerum, videtur quod res ab aeterno fuerint, quod est
haereticum.
AG3
Praeterea, a causa necessaria sequitur effectus necessarius; unde et demonstrationes quae sunt per causam
necessariam, habent conclusiones necessarias. Sed scientia Dei est necessaria, cum sit aeterna. Ergo et res, quae
sunt scitae a Deo, omnes essent necessariae; quod est absurdum.
AG4
Praeterea, si scientia Dei sit causa rerum, tunc hoc modo se habet scientia Dei ad res sicut res se habent ad
scientiam nostram.
Sed res ponit modum suum in scientia nostra, quia de rebus necessariis habemus necessariam scientiam. Si ergo
scientia Dei esset causa rerum, modum necessitatis imponeret omnibus rebus scitis; quod est falsum.
AG5
Praeterea, causa prima vehementius influit in causatum quam secunda. Sed scientia Dei, si est causa rerum, erit
causa prima.
Cum ergo ex causis secundis necessariis sequatur necessitas in effectibus, multo magis a scientia Dei sequetur
necessitas in rebus; et sic idem quod prius.
AG6
Praeterea, essentialiorem comparationem habet scientia ad res ad quas comparatur ut causa, quam ad res ad quas
comparatur ut effectus; quia causa imprimit in effectum, sed non e converso. Sed scientia nostra, quae
comparatur ad res ut effectus earum, requirit necessitatem in rebus scitis ad hoc ut sit ipsa necessaria. Ergo si
scientia Dei esset causa rerum, multo amplius necessitatem requireret in rebus scitis; et ita non cognosceret
contingentia; quod est contra praedicta.
SC1
Sed contra. Est quod Augustinus dicit XV de trinitate: universas creaturas, et spirituales et corporales, non quia
sunt, ideo novit Deus; sed ideo sunt quia novit. Ergo scientia Dei est causa rerum.
SC2
Praeterea, scientia Dei est quaedam ars rerum creandarum, unde dicit Augustinus in VI de Trinit., quod verbum
est ars plena rationum viventium. Sed ars est causa artificiatorum. Ergo scientia Dei est causa rerum creatarum.
SC3
Praeterea, ad hoc facere videtur opinio Anaxagorae, quam commendat Philosophus, qui ponebat primum
principium rerum esse intellectum, qui omnia movet et distinguit.
CO
Responsio. Dicendum, quod effectus non potest esse simplicior quam causa; unde oportet quod in quibuscumque
invenitur una natura, quod sit reducere in unum principium illius naturae; sicut omnia calida reducuntur in unum
primum calidum, scilicet ignem, qui est causa caloris in aliis, ut dicitur in II metaph..
Et ideo, cum omnis similitudo attendatur secundum convenientiam alicuius formae, oportet quod quaecumque
sunt similia, ita se habeant, quod vel unum sit causa alterius, vel ambo ex una causa causentur.
In omni autem scientia est assimilatio scientis ad scitum; unde oportet quod vel scientia sit causa sciti, vel scitum
sit causa scientiae, vel utrumque ab una causa causetur.
Non potest autem dici quod res scitae a Deo sint causae scientiae in eo; quia res sunt temporales, et scientia Dei
sit aeterna, temporale autem non potest esse causa aeterni.
Similiter non potest dici quod utrumque ab una causa causetur; quia in Deo nihil potest esse causatum, cum ipse
sit quidquid habet.
Unde relinquitur quod scientia eius sit causa rerum.
Sed e converso scientia nostra causata est a rebus, inquantum, scilicet, eam a rebus accipimus.
Sed scientia Angelorum neque est causa rerum, neque ab eis causata; sed utrumque est ab una causa; sicut enim
Deus formas naturales influit rebus, ut subsistant, ita similitudines earum infundit mentibus Angelorum ad
cognoscendum res.
Sciendum tamen, quod scientia inquantum scientia, non dicit causam activam, sicut nec forma inquantum est
forma; actio enim est ut in exeundo aliquid ab agente; sed forma inquantum huiusmodi, habet esse in perficiendo
illud in quo est, et quiescendo in ipso; et ideo forma non est principium agendi nisi mediante virtute; et in
quibusdam quidem ipsa forma est virtus, sed non secundum rationem formae; in quibusdam autem virtus est

63

