in bonum quod in ipso fit per divinam iustitiam, dum pro peccato punitur. Sed defectus in creaturis sensibilibus
contingentes ordinantur solum in id quod competit aliis, sicut corruptio huius ignis in generationem illius aeris.
Et ideo ad designandum hunc specialem providentiae modum, quo Deus humanos actus gubernat, dicitur
sapientiae XII, 18: cum reverentia disponis nos.
RA1
Ad primum ergo dicendum, quod verbum Damasceni non est intelligendum hoc modo quod omnino ea quae sunt
in nobis, id est in electione nostra, a divina providentia excludantur; sed quia non sunt per divinam providentiam
ita determinata ad unum, sicut ea quae libertatem arbitrii non habent.
RA2
Ad secundum dicendum, quod res naturales insensibiles providentur solum a Deo; et ideo non potest ibi accidere
defectus ex parte providentis, sed solummodo ex parte provisorum. Humani autem actus possunt habere
defectum ex parte providentiae humanae; et ideo plures defectus et inordinationes inveniuntur in humanis actibus
quam in actibus naturalibus. Et tamen hoc quod homo habet providentiam suorum actuum, ad nobilitatem eius
pertinet; unde multiplicitas defectuum non impedit quin homo nobiliorem gradum sub providentia teneat.
RA3
Ad tertium dicendum, quod Deus plus amat quod magis bonum est, et ideo magis vult praesentiam magis boni
quam absentiam minus mali, quia et absentia mali quoddam bonum est: et ideo ad hoc ut aliqua bona maiora
eliciantur, permittit aliquos etiam in mala culpae cadere, quae maxime secundum genus sunt odibilia, quamvis
unum eorum sit ei magis odibile alio; unde ad medicinam unius permittit quandoque cadere in aliud.
RA4
Ad quartum dicendum, quod Deus permisit hominem in manu consilii sui, inquantum constituit eum propriorum
actuum provisorem; sed tamen providentia hominis de suis actibus non excludit divinam providentiam de
eisdem, sicut nec virtutes activae creaturarum excludunt virtutem activam divinam.
RA5
Ad quintum dicendum, quod quamvis multa in humanis actibus casu eveniant, si considerentur inferiores causae;
nihil tamen casu evenit, si consideretur divina providentia, quae omnibus praeeminet. Hoc etiam quod tam multa
in humanis actibus accidunt quorum contraria deberent accidere, ut videtur consideratis inferioribus causis,
ostendit quod humani actus divina providentia gubernantur; ex qua contingit quod frequenter potentiores
succumbunt: ostenditur enim per hoc quod victor magis est ex divina providentia quam humana virtute; et
similiter est in aliis.
RA6
Ad sextum dicendum, quod quamvis videatur nobis quod omnia aequaliter bonis et malis accidant, ex hoc quod
nescimus qua de causa divina providentia singula dispenset; non est tamen dubium quin in omnibus bonis et
malis, quae eveniunt sive bonis sive malis, sit recta ratio, secundum quam divina providentia omnia ordinat. Et
quia eam ignoramus videtur nobis quod inordinate et irrationabiliter eveniant; sicut si aliquis intraret officinam
fabri, videretur ei quod instrumenta fabrilia essent inutiliter multiplicata, si nesciret rationem utendi unoquoque;
quorum tamen multiplicatio ex causa rationabili esse apparet ei qui virtutem artis intuetur.
|a6 Articulus 6
TTA
Sexto quaeritur utrum animalia bruta et eorum actus divinae providentiae subdantur.
TTB
Et videtur quod non.
AG1
Quia I Cor., IX 9, dicitur quod non est Deo cura de bobus. Ergo nec de aliis brutis, eadem ratione.
AG2
Praeterea, Habacuc, I, 14, dicitur: numquid facies homines sicut pisces maris? et sunt verba prophetae
conquerentis de perturbatione ordinis, quae videtur in humanis actibus accidere. Ergo videtur quod actus
irrationalium creaturarum divina providentia non gubernentur.
AG3
Praeterea, si homo sine culpa puniretur, et poena in eius bonum non cederet, non videretur quod res humanae
providentia gubernarentur.
Sed in brutis animalibus non est culpa; nec hoc quod quandoque occiduntur, in eorum bonum ordinatur, quia
nullum est eis praemium post mortem. Ergo eorum vita providentia non regitur.
AG4
Praeterea, nihil regitur divina providentia nisi quod ordinatur ad finem quem ipsa intendit, qui non est aliud
quam ipse Deus.
Sed bruta non possunt pervenire ad participationem Dei, cum non sint capacia beatitudinis.
Ergo videtur quod divina providentia
SC1
108

