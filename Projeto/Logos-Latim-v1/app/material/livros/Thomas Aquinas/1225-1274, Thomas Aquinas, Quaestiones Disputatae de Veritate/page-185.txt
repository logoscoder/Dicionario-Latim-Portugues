Ad quartum dicendum, quod ex eisdem phantasmatibus ratio nostra in diversa tendit cogitando; et ideo etiam
phantasmatibus cognitis quibus anima intendit, non sequitur quod cogitatio cognoscatur. Unde et ibidem,
Augustinus subdit: si Daemones internam virtutum speciem possent in hominibus cernere, non tentarent.
RA5
Ad quintum dicendum, quod ex actione Angeli efficimur potentes ad aliquid cogitandum; sed ad hoc quod in
actum cogitationis prodeamus, requiritur intentio voluntatis, quae nullo modo ab Angelo dependet. Unde,
quamvis Angeli possint cognoscere virtutem intellectus nostri, scilicet qua possumus intelligibilia speculari, non
tamen sequitur quod actuales cogitationes cognoscant.
RA6
Ad sextum dicendum, quod motus corporis, qui est in passionibus animae, non sequitur quamlibet cogitationem,
sed tantum practicam. Cum enim aliquid speculative consideramus, hoc modo habemus nos ad considerata ac si
essemus in picturis considerantes, ut dicitur in II de anima.
Et tamen quando etiam motus corporales sequuntur, motus illi non indicant cogitationem nisi in generali, ut
dictum est.
RA7
Ad septimum dicendum, quod signacula illa nihil sunt aliud quam merita vel demerita, per quae cogitatio non
nisi generaliter cognosci potest.
RA8
Ad octavum dicendum, quod quamvis mens et notitia habitualis cognoscatur ab Angelo, non tamen sequitur
quod cognitio actualis: quia ex una habituali notitia multae considerationes actuales progrediuntur.
|a14 Articulus 14
TTA
Decimoquarto quaeritur utrum Angeli simul multa cognoscant.
TTB
Et videtur quod sic.
AG1
Quia, ut dicit Augustinus, XV de trinitate: in patria omnem scientiam nostram simul uno conspectu videbimus.
Sed hoc modo vident nunc Angeli sicut nos videbimus in patria. Ergo et nunc Angeli simul multa actu
intelligunt.
AG2
Praeterea, Angelus intelligit hominem non esse lapidem. Sed quicumque hoc intelligit, simul intelligit hominem
et lapidem. Ergo simul Angelus multa intelligit.
AG3
Praeterea, intellectus Angeli est fortior quam sensus communis. Sed sensus communis simul multa apprehendit,
quia numerus est eius obiectum, cuius partes sunt multae unitates. Ergo multo fortius Angelus potest simul multa
cognoscere.
AG4
Praeterea, illud quod convenit Angelo ex virtute suae naturae, convenit ei secundum quodcumque medium
intelligat. Sed Angelis ex virtute suae naturae convenit multa simul intelligere: unde dicit Augustinus, IV super
Genesim ad litteram: potentia spiritualis mentis angelicae cuncta quae voluerit simul notitia facillima
comprehendit.
Ergo sive cognoscat res in verbo, sive per species proprias, potest simul multa cognoscere.
AG5
Praeterea, intellectus et intelligibile relative ad invicem referuntur. Sed unum intelligibile potest simul conspici a
diversis intellectibus.
Ergo et unus intellectus potest simul inspicere diversa intelligibilia.
AG6
Praeterea, Augustinus dicit, X de trinitate, quod mens nostra semper meminit sui, intelligit se, et vult se: et
eadem ratio est de mente Angeli. Sed Angelus quandoque intelligit alias res. Ergo simul tunc plura intelligit.
AG7
Praeterea, sicut intellectus dicitur ad intelligibile, ita scientia ad scibile. Sed sciens potest simul multa scire. Ergo
intellectus potest simul multa intelligere.
AG8
Praeterea, mens Angeli est multo spiritualior quam sit aer. Sed in aere propter sui spiritualitatem possunt esse
simul diversae formae, ut albi et nigri; sicut si a diversis videntibus album et nigrum videatur tali dispositione
existente, quod lineae directae ab oculis ad res visas intersecent se in uno puncto, per quod oportebit simul et
semel speciem albi et nigri deferri. Ergo multo fortius intellectus Angeli potest simul formari diversis formis; et
ita potest simul multa intelligere.
AG9
185

