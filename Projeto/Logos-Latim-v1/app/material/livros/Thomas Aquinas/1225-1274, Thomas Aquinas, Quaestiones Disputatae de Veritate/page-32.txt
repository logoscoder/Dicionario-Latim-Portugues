Ad octavum dicendum, quod in omnibus illis quae designant quantitatem in his quae ad perfectionem pertinent,
sequitur, si aliquid comparatum Deo sit tale, quod simpliciter sit tale; sicut si, Deo comparatum, est magnum,
quod sit simpliciter magnum.
Sed in illis quae pertinent ad imperfectionem, non sequitur: non enim sequitur si aliquid, Deo comparatum, sit
parvum, quod simpliciter sit parvum; quia omnia Deo comparata nihil sunt, et tamen simpliciter non nihil sunt.
Unde quod est bonum Deo comparatum, simpliciter bonum est; sed quod est finitum Deo, non sequitur
simpliciter finitum esse; quia finitum ad quamdam imperfectionem pertinet; sed bonum ad perfectionem; in
utrisque tamen aliquid simpliciter est tale, quod secundum iudicium divinum tale invenitur.
RA9
Ad nonum dicendum, quod cum dicitur, Deus finite seipsum cognoscit, hoc dupliciter intelligi potest.
Uno modo ut modus referatur ad rem cognitam, ut, scilicet, cognoscat se esse finitum; et secundum hunc
intellectum est falsum, quia sic cognitio sua esset falsa.
Alio modo ut modus referatur ad cognoscentem, et sic adhuc dupliciter potest intelligi: uno modo ut ly finite
nihil aliud sit quam perfecte; ut dicatur finite cognoscere, quia pervenit ad finem cognitionis; et sic Deus seipsum
finite cognoscit; alio modo ut ly finite pertineat ad efficaciam cognitionis; et secundum hoc se infinite cognoscit,
quia eius cognitio est in infinitum efficax.
Ex hoc autem quod sibi ipsi est finitus modo praedicto, non potest concludi quod se finite cognoscat, nisi eo
modo quo dictum est verum esse.
RA10
Ad decimum dicendum, quod ratio illa procedit secundum quod ly finite pertinet ad efficaciam cognitionis; et sic
planum est quod non cognoscit se finite.
RA11
Ad undecimum dicendum, quod cum alium alio plus intelligere dicimus, dupliciter potest intelligi.
Uno modo ut ly plus pertineat ad modum rei cognitae; et sic nullus intelligentium plus alio intelligit de re
intellecta secundum quod est intellecta; quicumque enim rei intellectae plus attribuit vel minus quam natura rei
habeat, errat, et non intelligit.
Alio modo potest referri ad modum cognoscentis; et sic unus alio plus intelligit, secundum quod unus alio
perspicacius intelligit, sicut Angelus homine, et Deus Angelo, et hoc propter potentiorem vim intelligendi.
Et similiter etiam est distinguenda illa quae ad hoc probandum assumitur, scilicet intelligere rem aliter quam sit;
si enim ly aliter sit modus rei cognitae, tunc nullus intelligens intelligit rem aliter quam sit, quia hoc esset
intelligere rem esse aliter quam sit; si autem sit modus cognoscentis, sic quilibet intelligens rem materialem,
intelligit aliter quam sit; quia res quae habet esse materialiter, immaterialiter solum intelligitur.
|a3 Articulus 3
TTA
Tertio quaeritur utrum Deus cognoscat alia a se.
TTB
Et videtur quod non.
AG1
Intellectum enim est perfectio intelligentis.
Sed nihil aliud ab ipso potest esse perfectio eius, quia sic esset aliquid eo nobilius.
Ergo nihil aliud ab ipso potest esse intellectum ab eo.
AG2
Sed dicebat, quod res vel creatura secundum quod est cognita a Deo, est unum cum ipso. Sed contra, creatura
non est unum cum Deo nisi secundum quod est in eo. Si ergo Deus non cognoscit creaturam nisi secundum quod
est unum cum eo, non cognoscet creaturam nisi secundum quod est in ipso; et ita non cognoscet eam in propria
natura.
AG3
Praeterea, si intellectus divinus cognoscit creaturam: aut cognoscit ipsam per essentiam suam, aut per aliud
aliquid extrinsecum.
Si per aliud extrinsecum medium: cum omne medium quo cognoscitur, sit perfectio cognoscentis, quia est forma
ipsius in quantum est cognoscens, ut patet de specie lapidis in pupilla; sequeretur quod aliquid extrinsecum a
Deo esset perfectio eius; quod est absurdum. Si autem cognoscit creaturam per essentiam suam: cum essentia sua
sit aliud a creatura, sequeretur quod ex uno cognoscens aliud. Sed omnis intellectus ex uno cognoscens aliud, est
intellectus discurrens et ratiocinans. Ergo in intellectu divino est discursus, et sic erit imperfectus; quod est
absurdum.
AG4
Praeterea, medium per quod res cognoscitur, debet esse proportionatum ei quod per ipsum cognoscitur. Sed
essentia divina non est proportionata ipsi creaturae, cum in infinitum ipsam excedat; infiniti autem ad finitum
nulla sit proportio. Ergo Deus cognoscendo essentiam suam, non potest cognoscere creaturam.
32

