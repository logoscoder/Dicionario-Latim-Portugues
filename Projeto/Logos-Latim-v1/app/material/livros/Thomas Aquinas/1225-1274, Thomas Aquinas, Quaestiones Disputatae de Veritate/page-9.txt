Ad primum ergo dicendum, quod tempus comparatur ad temporalia sicut mensura ad mensuratum; unde patet
quod Anselmus loquitur de illa veritate quae est mensura omnium rerum verarum; et ista est una numero tantum,
sicut tempus unum, ut in II arg. Concluditur.
Veritas autem quae est in intellectu humano vel in ipsis rebus, non comparatur ad res sicut mensura extrinseca et
communis ad mensurata, sed vel sicut mensuratum ad mensuram, ut est de veritate intellectus humani, et sic
oportet eam variari secundum varietatem rerum; vel sicut mensura intrinseca, sicut est de veritate quae est in
ipsis rebus: et has etiam mensuras oportet plurificari secundum pluralitatem mensuratorum, sicut diversorum
corporum sunt diversae dimensiones.
RA2
Secundum concedimus.
RA3
Ad tertium dicendum, quod veritas quae remanet destructis rebus, est veritas intellectus divini; et haec
simpliciter est una numero: veritas autem quae est in rebus vel in anima, variatur ad varietatem rerum.
RA4
Ad quartum dicendum, quod cum dicitur: nulla res est sua veritas: intelligitur de rebus quae habent esse
completum in natura; sicut et cum dicitur: nulla res est suum esse: et tamen esse rei quaedam res creata est; et
eodem modo veritas rei aliquid creatum est.
RA5
Ad quintum dicendum, quod veritas secundum quam anima de omnibus iudicat, est veritas prima. Sicut enim a
veritate intellectus divini effluunt in intellectum angelicum species rerum innatae, secundum quas omnia
cognoscunt; ita a veritate intellectus divini procedit exemplariter in intellectum nostrum veritas primorum
principiorum secundum quam de omnibus iudicamus. Et quia per eam iudicare non possemus nisi secundum
quod est similitudo primae veritatis, ideo secundum primam veritatem dicimur de omnibus iudicare.
RA6
Ad sextum dicendum, quod veritas illa immutabilis, est veritas prima; et haec neque sensu percipitur, neque
aliquid creatum est.
RA7
Ad septimum dicendum, quod ipsa etiam veritas creata non habet aliquid simile falso, quamvis creatura quaelibet
aliquid simile falso habeat; in tantum enim creatura aliquid simile falso habet, in quantum deficiens est. Sed
veritas non ex ea parte rem consequitur creatam qua deficiens est, sed secundum quod a defectu recedit primae
veritati conformata.
RC1
Ad primum vero eorum quae contra obiiciuntur, dicendum est, quod similitudo proprie invenitur in utroque
similium; veritas autem, cum sit quaedam convenientia intellectus et rei, non proprie invenitur in utroque, sed in
intellectu; unde, cum sit unus intellectus, scilicet divinus, secundum cuius conformitatem omnia vera sunt et
dicuntur, oportet omnia vera esse secundum unam veritatem, quamvis in pluribus similibus sint diversae
similitudines.
RC2
Ad secundum dicendum, quod quamvis lumen intelligibile exempletur a lumine divino, tamen lumen proprie
dicitur de intelligibilibus luminibus creatis; non autem veritas proprie dicitur de rebus exemplatis ab intellectu
divino; et ideo non dicimus unum lumen, sicut dicimus, unam veritatem.
RC3
Et similiter dicendum ad tertium de coloribus; quia colores etiam proprie visibiles dicuntur, quamvis non
videantur nisi per lucem.
RC4
Et similiter dicendum ad quartum de potentia, et ad quintum de entitate.
RC6
Ad sextum dicendum, quod quamvis exemplentur difformiter a veritate divina, non tamen propter hoc excluditur
quin res una veritate sint verae, et non pluribus, proprie loquendo; quia illud quod diversimode recipitur in rebus
exemplatis, non proprie dicitur veritas, sicut proprie dicitur veritas in exemplari.
RC7
Ad septimum dicendum, quod quamvis ea quae sunt diversa specie, ex parte ipsarum rerum una adaequatione
non adaequentur divino intellectui, intellectus tamen divinus, cui omnia adaequantur, est unus; et ex parte eius
est una adaequatio ad res omnes, quamvis non omnia sibi eodem modo adaequentur; et ideo modo praedicto
omnium rerum veritas una est.
RC8
Ad octavum dicendum, quod Augustinus loquitur de veritate quae est exemplata ab ipsa mente divina in mente
nostra, sicut similitudo faciei resultat in speculo; et huiusmodi veritates resultantes in animabus nostris a prima
veritate, sunt multae, ut dictum est. Vel dicendum, quod veritas prima quodammodo est de genere animae large

9

