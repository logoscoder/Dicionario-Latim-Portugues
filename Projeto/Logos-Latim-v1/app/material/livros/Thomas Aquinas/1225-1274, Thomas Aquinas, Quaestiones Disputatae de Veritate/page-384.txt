Responsio. Dicendum, quod in Adam duplex fuit cognitio: scilicet cognitio naturalis, et cognitio gratiae.
Cognitio autem naturalis humana ad illa se potest extendere quaecumque ductu naturalis rationis cognoscere
possumus. Cuius quidem naturalis cognitionis est accipere principium et terminum.
Principium autem eius est in quadam confusa cognitione omnium: prout scilicet homini naturaliter inest cognitio
universalium principiorum, in quibus, sicut in quibusdam seminibus, virtute praeexistunt omnia scibilia quae
ratione naturali cognosci possunt. Sed huius cognitionis terminus est quando ea quae virtute in ipsis principiis
insunt, explicantur in actum: sicut cum ex semine animalis, in quo virtute praeexistunt omnia membra animalis,
producitur animal habens distincta et perfecta omnia membra, dicitur esse terminus generationis animalis.
Adam autem in principio suae conditionis non solum oportuit ut haberet naturalem cognitionem quantum ad sui
principium, sed etiam quantum ad terminum; eo quod ipse condebatur ut pater totius humani generis. A patre
autem filii accipere debent non solum esse per generationem, sed et disciplinam per instructionem.
Et quia non competit alicui esse principium secundum quod est in potentia, sed secundum quod est in actu: ratio
cuius, actus naturaliter est prior potentia, et naturae operatio semper a perfectis incipit; inde est quod oportuit
primum hominem mox in ipsa sui conditione constitui in termino perfectionis et quantum ad corpus, ut esset
conveniens principium generationis totius humani generis, et quantum ad cognitionem, ut esset sufficiens
instructionis principium. Sicut igitur nihil in corpore eius erat non explicitum in actum quod pertineret ad
perfectionem corporis ipsius; ita quidquid seminaliter sive virtualiter erat in primis principiis rationis, totum erat
explicitum secundum perfectam cognitionem eorum omnium ad quae virtus primorum principiorum se extendere
poterat.
Unde dicendum est, quod quidquid unquam homo aliquis de cognitione rerum naturali ingenio assequi potuit,
hoc totum Adam naturali cognitione habitualiter scivit.
Sed multa sunt in creaturis quae naturali ratione cognosci non possunt, ad quae scilicet vis primorum
principiorum non se extendit; sicut futura contingentia, sicut cogitationes cordium et sicut dispositiones
creaturarum, secundum quod subsunt divinae providentiae: nam divinam providentiam comprehendere non
poterat; unde nec ordinem ipsarum creaturarum, secundum quod divinae providentiae subsunt: quae interdum
creaturas ad multa ordinat supra naturae facultatem.
Sed ad haec aliquatenus cognoscenda adiuvabatur alia cognitione, quae est cognitio gratiae, per quam Deus ei
interius loquebatur, ut dicit Augustinus, Lib. VIII super genes..
Sed in hac cognitione non instituebatur primus homo quasi in termino perfectionis ipsius existens, quia terminus
gratuitae cognitionis non est nisi in visione gloriae, ad quam ipse nondum pervenerat; et ideo huiusmodi non
omnia cognoscebat, sed quantum sibi de his divinitus revelabatur.
Et sic oportet utrisque rationibus respondere.
RA1
Ad primum igitur dicendum, quod quaedam futura sunt quae in suis causis naturaliter praecognosci possunt; et
istorum cognitionem Adam habuit. Aliorum autem quae naturaliter cognosci non possunt, non omnium
cognitionem habuit, sed eorum tantum quae sibi fuerunt divinitus revelata.
RA2
Ad secundum dicendum, quod Adam debuit habere omnia perfecte quae natura humana requirit. Sicut autem vis
augmentativa datur homini ut ad perfectam quantitatem perveniat; ita et sensus dantur animae humanae ut
perfectionem scientiae capiat. Sicut igitur Adam habuit augmentativam virtutem, non ut per eam cresceret, sed ut
nihil ei deesset eorum quae ad perfectionem naturae requiruntur; ita etiam sensus habuit, non ut per eos
scientiam acquireret, sed ut perfectam naturam humanam haberet et ut iterum per sensus ea quae habitualiter
sciebat experiretur.
RA3
Ad tertium dicendum, quod Adam aliud habuit in quantum constituebatur principium totius humanae naturae,
quam id quod communiter omnibus convenit. Competebat enim ei, in quantum erat totius humani generis
instructor, ut non haberet confusam cognitionem, sed distinctam, qua instruere posset.
Et propter hoc etiam oportuit quod intellectus eius non esset in sui principio sicut tabula non scripta, sed haberet
etiam plenam rerum scientiam ex divina operatione. Nec hoc aliis competebat hominibus, qui non instituebantur
ut principium humani generis.
RA4
Et per hoc patet solutio ad quartum et quintum et sextum.
RA7
Ad septimum dicendum, quod hoc quod Angelus factus est in plena cognitione rerum naturalium competit sibi
ex debito suae naturae, non autem homini; sed ex operatione divina; et ideo adhuc remanet natura humana infra
angelicam: sicut etiam corpus hominis naturaliter est imperfectius caelesti corpore; quamvis corpus Adae virtute
divina, in principio acceperit quantitatem perfectam, quod corpori caelesti competit ex debito suae naturae.
RA8
Ad octavum dicendum, quod intellectus Adae non poterat actu esse multa intelligibilia, quasi actu ab eis
informatus; poterat tamen simul multis habitualiter informari.
384

