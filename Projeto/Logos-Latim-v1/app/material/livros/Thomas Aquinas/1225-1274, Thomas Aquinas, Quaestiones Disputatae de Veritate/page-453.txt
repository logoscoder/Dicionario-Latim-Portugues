Praeterea, intellectus in anima comparatur splendori in materialibus; voluntas autem sive affectus, calori, ut patet
ex dictis sanctorum.
Sed splendor est nobilior calore, cum sit qualitas nobilioris corporis. Ergo intellectus est nobilior voluntate.
AG9
Praeterea, illud quod est proprium hominis in quantum est homo, secundum Philosophum in ethicis, est nobilius
eo quod est commune homini et aliis animalibus. Sed intelligere est proprium hominis; velle autem etiam aliis
animalibus convenit: unde Philosophus dicit in III ethicorum, quod voluntario participant pueri et bruta. Ergo
intellectus est nobilior voluntate.
AG10
Praeterea, quanto aliquid est propinquius fini, tanto est nobilius; cum fine sit ratio bonitatis in his quae sunt ad
finem. Sed intellectus videtur esse propinquior fini quam voluntas.
Prius enim homo attingit finem cognoscendo ipsum, quam per voluntatem appetendo ipsum. Ergo intellectus est
nobilior quam voluntate.
AG11
Praeterea, secundum Gregorium in VI Moral., contemplativa vita est maioris meriti quam activa. Sed
contemplativa pertinet ad intellectum, activa autem ad voluntatem.
Ergo et intellectus est nobilior quam voluntas.
AG12
Praeterea, Philosophus dicit in X ethic., quod intellectus est optimum eorum quae sunt in nobis. Ergo est nobilior
voluntate.
SC1
Sed contra. Perfectioris potentiae perfectior est habitus. Sed habitus quo perficitur voluntas, scilicet caritas, est
nobilior fide et scientia, quibus perficitur intellectus, ut patet per apostolum, I Cor. XIII, 2. Ergo voluntas est
nobilior intellectu.
SC2
Praeterea, illud quod est liberum sui, est nobilius non libero. Sed intellectus non est liber sui, cum possit cogi;
voluntas autem est libera, cum cogi non possit.
Ergo voluntas est nobilior intellectu.
SC3
Praeterea, ordo potentiarum est secundum ordinem obiectorum. Sed bonum, quod est obiectum voluntatis, est
nobilius vero, quod est obiectum intellectus. Ergo et voluntas est nobilior intellectu.
SC4
Praeterea secundum dionysium in V cap.
De divinis nominibus, quanto aliqua divinarum participationum est communior, tanto est nobilior. Sed voluntas
est communior intellectu, quia quaedam participant voluntate, quae non participant intellectu, ut prius dictum est.
Ergo voluntas est intellectu nobilior.
SC5
Praeterea, quanto aliquid est Deo propinquius, tanto est nobilius. Sed voluntas Deo magis appropinquat quam
intellectus: quia, sicut dicit Hugo de s. Victore, super VII cap. Caelestis hierarchiae, ibi dilectio intrat, ubi
cognitio foris est: plus enim Deum diligimus quam de ipso possimus cognoscere. Ergo voluntas est nobilior
intellectu.
CO
Responsio. Dicendum, quod aliquid potest altero eminentius dici et simpliciter, et secundum quid.
Ad hoc autem quod ostendatur aliquid esse altero simpliciter melius, oportet quod eorum comparatio attendatur
penes eorum essentialia, et non penes accidentalia; quia per hoc ostenderetur unum alteri eminere secundum
quid; sicut homo si comparetur leoni quantum ad differentias essentiales, invenitur leone simpliciter nobilior, in
quantum homo est rationale animal, leo vero irrationale; leo vero est homine excellentior, si comparetur
secundum fortitudinem corporalem: hoc autem est esse nobilius secundum quid.
Ut igitur consideretur quae harum potentiarum sit potior simpliciter, voluntas, an intellectus, hoc ex per se earum
differentiis considerandum est.
Perfectio autem et dignitas intellectus in hoc consistit quod species rei intellectae in ipso intellectu consistit; cum
secundum hoc intelligat actu, in quo eius dignitas tota consideratur.
Nobilitas autem voluntatis et actus eius consistit ex hoc quod anima ordinatur ad rem aliquam nobilem,
secundum esse quod res illa habet in seipsa.
Perfectius autem est, simpliciter et absolute loquendo, habere in se nobilitatem alterius rei, quam ad rem nobilem
comparari extra se existentem.
Unde voluntas et intellectus, si absolute considerentur, non comparando ad hanc vel illam rem, hunc ordinem
habent, quod intellectus simpliciter eminentior est voluntate.
Sed contingit eminentius esse comparari ad rem aliquam nobilem per aliquem modum, quam eius nobilitatem in
seipso habere; quando scilicet illius rei nobilitas habetur multo inferiori modo quam eam habeat res illa in seipsa.
453

