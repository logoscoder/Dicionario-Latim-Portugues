AG5
Praeterea, perfectius est quod per seipsum potest consequi finem quam quod non potest per seipsum. Sed alia
animalia ex principiis naturalibus possunt consequi fines suos.
Unde, cum homo sit eis perfectior, videtur quod cognitio naturalis sit ei sufficiens ad consequendum finem
suum; et sic non indiget fide.
AG6
Praeterea, illud quod reputatur in vitium non videtur esse necessarium ad salutem. Sed quod aliquis sit credulus,
reputatur in vitium; unde dicitur Eccli. XIX, 4: qui cito credit, levis est corde. Ergo credere non est necessarium
ad salutem.
AG7
Praeterea, cum Deo summe sit credendum, illi magis debemus credere per quem magis constat Deum esse
locutum. Sed magis constat Deum loqui per naturalem rationis instinctum quam per aliquem prophetam vel
apostolum; cum hoc certissimum sit Deum esse auctorem totius naturae.
Ergo his quae dictat ratio, magis debemus adhaerere quam his quae praedicantur per apostolos vel prophetas, de
quibus est fides.
Cum igitur huiusmodi videantur interdum dissonare ab his quae ratio naturalis dictat, sicut cum dicunt Deum
trinum et unum, vel virginem concepisse, et alia huiusmodi; videtur quod non sit conveniens fidem habere de
huiusmodi.
AG8
Praeterea, illud quod evacuatur altero adveniente, non videtur esse propter illud necessarium: non enim
evacuaretur, nisi haberet aliquam oppositionem ad ipsum; oppositum autem non inducit ad suum oppositum, sed
magis abducit. Sed fides evacuatur, gloria adveniente. Ergo non est necessaria propter gloriam consequendam.
AG9
Praeterea, nihil indiget, ad suum finem consequendum, eo per quod destruitur.
Sed fides destruit rationem; ut enim dicit Gregorius, fides non habet meritum cui humana ratio praebet
experimentum. Ergo ratio fide non indiget ad suum finem consequendum.
AG10
Praeterea, haereticus non habet habitum fidei. Sed contingit quod haereticus aliqua vera credit quae sunt supra
facultatem rationis; sicut credit filium Dei incarnatum, quamvis non credat eum passum. Ergo non est
necessarius habitus fidei ad cognoscendum ea quae sunt supra rationem.
AG11
Praeterea, quando aliquid confirmatur per plura media, si unum illorum non habet firmitatem, tota confirmatio
efficacia caret; ut patet in deductionibus syllogismorum, in quibus una de multis propositionibus falsa vel dubia
existente, probatio inefficax est. Sed ea quae sunt fidei, in nos per multa media devenerunt. A Deo enim dicta
sunt apostolis vel prophetis, a quibus in successores eorum, et Deinceps in alios et sic usque ad nos pervenerunt
per media diversa. Non autem in omnibus istis mediis certum est esse infallibilem veritatem: quia cum homines
fuerint et decipi et decipere potuerunt. Ergo nullam certitudinem habere possumus de his quae sunt fidei; et ita
stultum videtur his assentire.
AG12
Praeterea, illud non videtur necessarium ad vitam aeternam consequendam quod meritum vitae aeternae
diminuit. Sed cum difficultas operetur ad meritum, habitus, qui facilitatem facit, meritum diminuit. Ergo habitus
fidei non est necessarius ad salutem.
AG13
Praeterea, potentiae rationales sunt nobiliores quam naturales. Sed naturales non indigent habitibus ad suos actus.
Ergo nec intellectus indiget habitu fidei ad suos actus.
SC1
Sed contra. Est quod dicitur Hebr. XI, 6: sine fide impossibile est placere Deo.
SC2
Praeterea, illud est necessarium ad salutem, quo non habito, homo damnatur. Sed fides est huiusmodi; marci
ultimo: qui vero non crediderit, condemnabitur. Ergo fides est necessaria ad salutem.
SC3
Praeterea, altior vita altiori cognitione indiget. Sed vita gratiae altior (est) quam vita naturae. Ergo indiget aliqua
cognitione supernaturali, quae est cognitio fidei.
CO
Responsio. Dicendum, quod habere fidem de his quae sunt supra rationem, necessarium est ad vitam aeternam
consequendam.
Quod hinc accipi potest. Non enim contingit aliquid de imperfecto ad perfectum adduci nisi per actionem
alicuius perfecti. Nec perfecti actio ab imperfecto statim in principio perfecte recipitur; sed primo quidem
imperfecte et postmodum perfectius, et sic inde quousque ad perfectionem perveniat. Et hoc quidem manifestum

333

