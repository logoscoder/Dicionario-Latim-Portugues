appetibile, et finis; requiritur ad finem duplex principium: unum primum quod est bonum movens voluntatem; et
secundo id cui intellectus assentit voluntate faciente.
Est autem duplex hominis bonum ultimum, quod primo voluntatem movet quasi ultimus finis.
Quorum unum est proportionatum naturae humanae, quia ad ipsum obtinendum vires naturales sufficiunt; et hoc
est felicitas de qua Philosophi locuti sunt: vel contemplativa, quae consistit in actu sapientiae; vel activa, quae
consistit primo in actu prudentiae, et consequenter in actibus aliarum virtutum Moralium.
Aliud est bonum hominis naturae humanae proportionem excedens, quia ad ipsum obtinendum vires naturales
non sufficiunt, nec etiam ad cognoscendum vel desiderandum; sed ex sola divina liberalitate homini
repromittitur; I corinth. II, 9: oculus non vidit etc., et hoc est vita aeterna. Et ex hoc bono voluntas inclinatur ad
assentiendum his quae per fidem tenet; Ioan. VI, 40, omnis qui videt filium et credit in eum, habet vitam
aeternam.
Nihil autem potest ordinari in aliquem finem nisi praeexistat in ipso quaedam proportio ad finem, ex qua
proveniat in ipso desiderium finis; et hoc est secundum quod aliqua finis inchoatio fit in ipso, quia nihil appetit
bonum nisi in quantum habet aliquam illius boni similitudinem. Et inde est quod in ipsa natura humana est
quaedam inchoatio ipsius boni quod est naturae proportionatum: praeexistunt enim naturaliter in ipso principia
demonstrationum per se nota, quae sunt semina quaedam contemplationis sapientiae; et principia iuris naturalis
quae sunt semina virtutum Moralium.
Unde oportet etiam quod ad hoc quod homo ordinetur in bonum vitae aeternae, quod quaedam inchoatio ipsius
fiat in eo cui repromittitur.
Vita autem aeterna consistit in plena Dei cognitione, ut patet Ioan. XVII, 3: haec est vita etc.; unde oportet huius
cognitionis supernaturalis aliquam inchoationem in nobis fieri; et hoc est per fidem, quae ea tenet ex infuso
lumine, quae naturalem cognitionem excedunt.
Consuevit autem in totis quae habent partes ordinatas, prima pars, in qua est totius inchoatio, dici totius
substantia, ut fundamentum domus, et carina navis; unde et Philosophus dicit in XI metaph., quod si ens esset
unum totum, quod prima pars eius esset substantia.
Et sic fides, in quantum est in nobis inchoatio quaedam vitae aeternae, quam ex divina repromissione speramus,
dicitur substantia rerum sperandarum: et sic in hoc tangitur comparatio fidei ad bonum quod movet voluntatem
determinantem intellectum.
Voluntas autem mota a bono praedicto proponit aliquid intellectui naturali non apparens, ut dignum cui
assentiatur; et sic determinat ipsum ad illud non apparens, ut scilicet ei assentiat. Sicut igitur intelligibile quod
est visum ab intellectu, determinat intellectum, et ex hoc dicitur mentem arguere; ita etiam et aliquid non
apparens intellectui determinat ipsum, et arguit mentem ex hoc ipso quod est a voluntate acceptatum, ut cui
assentiatur.
Unde secundum aliam litteram dicitur convictio, quia convincit intellectum modo praedicto; et ita in hoc quod
dicitur argumentum non apparentium, tangitur comparatio fidei ad id cui assentit intellectus.
Sic ergo habemus fidei materiam sive obiectum in hoc quod dicit non apparentium; actum in hoc quod dicit
argumentum; ordinem ad finem in hoc quod dicit substantia rerum sperandarum. Ex actu autem datur intelligi et
genus, scilicet habitus, qui per actum cognoscitur, et subiectum, scilicet mens; nec plura requiruntur ad alicuius
virtutis definitionem.
Unde facile est definitionem secundum dicta, artificialiter formare: ut dicamus quod fides est habitus mentis, qua
inchoatur vita aeterna in nobis, faciens intellectum non apparentibus assentire.
Secundum signum est quod per hanc definitionem distinguitur fides ab omnibus aliis.
Per hoc enim quod dicitur non apparentium, distinguitur fides a scientia et intellectu.
Per hoc autem quod dicitur argumentum, distinguitur ab opinione et dubitatione, in quibus mens non arguitur, id
est non determinatur ad aliquid unum; et similiter ab omnibus habitibus qui non sunt cognitivi.
Per hoc autem quod dicit substantia rerum sperandarum, distinguitur a fide communiter accepta, secundum quam
dicimur credere id quod vehementer opinamur vel testimonio alicuius hominis; et iterum a prudentia, et ab aliis
habitibus cognitivis, qui non ordinantur ad res sperandas; vel si ordinantur, non fit per eos propria inchoatio
rerum sperandarum in nobis.
Tertium signum est ex hoc quod quicumque fidem definire voluerunt, non potuerunt aliter definire, nisi vel
ponendo totam definitionem sub aliis verbis, vel aliquam partem eius.
Quod enim dicit Damascenus, fides est eorum quae sperantur, hypostasis, et redargutio eorum quae non videntur,
expresse patet idem esse cum hoc quod apostolus dicit. Sed quod Damascenus ulterius addit: indistabilis et
iniudicabilis spes eorum quae nobis a Deo annuntiata sunt, et petitionum nostrarum functionis; est quaedam
explicatio huius quod dixerat rerum sperandarum substantia.
Res enim sperandae principaliter sunt praemia nobis divinitus promissa; et secundario quaecumque alia a Deo
petimus ad hoc necessaria, de quibus habetur per fidem certa spes; quae nec potest deficere, et propter hoc
dicitur indistabilis; nec potest merito reprehendi tamquam vana, et propter hoc dicitur iniudicabilis.
Quod vero Augustinus dicit, fides est virtus qua creduntur quae non videntur; et quod dicit iterum Damascenus:
fides est non inquisitus consensus; et quod dicit Hugo de s. Victore: fides est certitudo quaedam animi de
314

