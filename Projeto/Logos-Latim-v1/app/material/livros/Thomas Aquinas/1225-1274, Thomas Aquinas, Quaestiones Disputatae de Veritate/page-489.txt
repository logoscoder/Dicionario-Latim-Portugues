Praeterea, poena non debetur nisi ei qui habet liberum arbitrium. Sed in veteri lege frequenter invenitur poena
inflicta brutis, sicut Exod. XIX, patet de bestia tangente montem, et XXI, de bove cornupeta, et Lev. XX, de
iumento cui mulier succubuit.
Ergo bruta videntur esse liberi arbitrii.
AG7
Praeterea, hoc est signum quod homo sit liberi arbitrii, ut sancti dicunt, quia praeceptis ad bonum instigatur, et a
malo retrahitur.
Videmus autem bruta allici beneficiis, et moveri praeceptis, aut terreri minis ad aliquid agendum vel
dimittendum. Ergo bruta sunt liberi arbitrii.
AG8
Praeterea, divinum praeceptum non datur nisi habenti liberum arbitrium. Sed divinum praeceptum datur bruto;
unde ionae cap. IV, 7, secundum aliam litteram dicitur quod praecepit Dominus vermi, et percussit hederam.
Ergo bruta habent liberum arbitrium.
SC1
Sed contra. Ex hoc videtur homo esse ad imaginem Dei quod est liberi arbitrii, ut dicit Damascenus et etiam
bernardus.
Sed bruta non sunt ad imaginem Dei. Ergo non sunt liberi arbitrii.
SC2
Praeterea, omne quod est liberi arbitrii, agit, et non solum agitur. Sed bruta non agunt, sed aguntur, ut
Damascenus dicit in II Lib.. Ergo bruta non sunt liberi arbitrii.
CO
Respondeo. Dicendum, quod bruta nullo modo sunt liberi arbitrii.
Ad cuius evidentiam sciendum est, quod cum ad operationem nostram tria concurrant, scilicet cognitio,
appetitus, et ipsa operatio, tota ratio libertatis ex modo cognitionis dependet.
Appetitus enim cognitionem sequitur, cum appetitus non sit nisi boni, quod sibi per vim cognitivam proponitur.
Et quod quandoque appetitus videatur cognitionem non sequi, hoc ideo est, quia non circa idem accipitur
appetitus et cognitionis iudicium: est enim appetitus de particulari operabili, iudicium vero rationis quandoque
est de aliquo universali, quod est quandoque contrarium appetitui.
Sed iudicium de hoc particulari operabili, ut nunc, nunquam potest esse contrarium appetitui.
Qui enim vult fornicari, quamvis sciat in universali fornicationem malum esse, tamen iudicat sibi ut nunc bonum
esse fornicationis actum, et sub specie boni ipsum eligit. Nullus enim intendens ad malum operatur, ut dionysius
dicit.
Appetitum autem, si non sit aliquid prohibens, sequitur motus vel operatio. Et ideo, si iudicium cognitivae non
sit in potestate alicuius, sed sit aliunde determinatum, nec appetitus erit in potestate eius, et per consequens nec
motus vel operatio absolute.
Iudicium autem est in potestate iudicantis secundum quod potest de suo iudicio iudicare: de eo enim quod est in
nostra potestate, possumus iudicare. Iudicare autem de iudicio suo est solius rationis, quae super actum suum
reflectitur, et cognoscit habitudines rerum de quibus iudicat, et per quas iudicat: unde totius libertatis radix est in
ratione constituta.
Unde secundum quod aliquid se habet ad rationem, sic se habet ad liberum arbitrium.
Ratio autem plene et perfecte invenitur solum in homine: unde in eo solum liberum arbitrium plenarie invenitur.
Bruta autem habent aliquam similitudinem rationis, in quantum participant quamdam prudentiam naturalem,
secundum quod natura inferior attingit aliqualiter ad id quod est naturae superioris. Quae quidem similitudo est
secundum quod habent iudicium ordinatum de aliquibus. Sed hoc iudicium est eis ex naturali aestimatione, non
ex aliqua collatione, cum rationem sui iudicii ignorent; propter quod huiusmodi iudicium non se extendit ad
omnia, sicut iudicium rationis, sed ad quaedam determinata.
Et similiter est in eis quaedam similitudo liberi arbitrii, in quantum possunt agere vel non agere unum et idem,
secundum suum iudicium, ut sic sit in eis quasi quaedam conditionata libertas: possunt enim agere, si iudicant
esse agendum, vel non agere, si non iudicant.
Sed quia iudicium eorum est determinatum ad unum, per consequens et appetitus et actio ad unum determinatur;
unde, secundum Augustinum, Lib. XI super genes. Ad litteram, moventur visis; et secundum Damascenum,
aguntur passionibus, quia scilicet naturaliter de tali viso et de tali passione sic iudicant; unde necesse habent ab
ipsa visione alicuius rei vel a passione insurgente moveri ad fugiendum vel prosequendum, sicut ovis viso lupo
necesse habet timere et fugere; et canis insurgente passione irae, necesse habet latrare, et prosequi ad nocendum.
Sed homo non necessario movetur ab his quae sibi occurrunt, vel a passionibus insurgentibus quia potest ea
accipere vel refugere; et ideo homo est liberi arbitrii, non autem bruta.
RA1
Ad primum ergo dicendum, quod voluntarium ponitur a Philosopho in brutis, non secundum quod convenit cum
voluntate, sed secundum quod opponitur violento; ut sic dicatur voluntarium esse in brutis vel pueris, quia, sua
sponte aliquid faciunt, non propter usum liberae electionis.
489

