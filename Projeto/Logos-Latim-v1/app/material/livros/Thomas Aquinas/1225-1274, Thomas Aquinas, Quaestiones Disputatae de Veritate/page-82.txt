Praeterea, medium aequaliter distat ab extremis. Si igitur verbum medium est inter patrem dicentem et creaturam
quae dicitur, oportet quod verbum per essentiam distinguatur a patre, cum per essentiam a creaturis distinguatur.
Sed in divinis non est aliquid per essentiam distinctum. Ergo verbum non proprie ponitur in Deo.
AG5
Praeterea, quidquid non convenit filio nisi secundum quod est incarnatus, hoc non proprie dicitur in divinis; sicut
esse hominem, vel ambulare, aut aliquid huiusmodi.
Sed ratio verbi non convenit filio nisi secundum quod est incarnatus, quia ratio verbi est ex hoc quod manifestat
dicentem; filius autem non manifestat patrem nisi secundum quod est incarnatus, sicut nec verbum nostrum
manifestat intellectum nostrum nisi secundum quod est voci unitum.
Ergo verbum non dicitur proprie in divinis.
AG6
Praeterea, si verbum proprie esset in divinis, idem esset verbum quod fuit ab aeterno apud patrem, et quod est ex
tempore incarnatum, sicut dicimus quod est idem filius.
Sed hoc, ut videtur, dici non potest; quia verbum incarnatum comparatur verbo vocis, verbum autem apud
patrem existens, verbo mentis, ut patet per Augustinum in Lib. De Trinit.: non est autem idem verbum cum voce
prolatum, et verbum in corde existens. Ergo non videtur quod verbum quod ab aeterno dicitur apud patrem
fuisse, proprie ad naturam divinam pertineat.
AG7
Praeterea, quanto effectus est posterior, tanto magis habet rationem signi, sicut vinum est causa finalis dolii, et
ulterius circuli, qui appenditur ad dolium designandum; unde circulus maxime habet rationem signi.
Sed verbum quod est in voce, est effectus postremus ab intellectu progrediens. Ergo ei magis convenit ratio signi
quam conceptui mentis; et similiter etiam ratio verbi, quod a manifestatione imponitur. Omne autem quod per
prius est in corporalibus quam in spiritualibus, non proprie dicitur de Deo. Ergo verbum non proprie dicitur de
ipso.
AG8
Praeterea, unumquodque nomen illud praecipue significat a quo imponitur. Sed hoc nomen verbum imponitur
vel a verberatione aeris, vel a boatu, secundum quod verbum nihil est aliud quam verum boans.
Ergo hoc est quod praecipue significatur nomine verbi. Sed hoc nullo modo convenit Deo nisi metaphorice. Ergo
verbum non proprie dicitur in divinis.
AG9
Praeterea, verbum alicuius dicentis videtur esse similitudo rei dictae in dicente.
Sed pater intelligens se, non intelligit se per similitudinem, sed per essentiam. Ergo videtur quod ex hoc quod
intuetur se, non generet aliquod verbum sui. Sed nihil est aliud dicere summo spiritui quam cogitando intueri, ut
Anselmus dicit.
Ergo verbum non proprie dicitur in divinis.
AG10
Praeterea, omne quod dicitur de Deo ad similitudinem creaturae, non dicitur de eo proprie, sed metaphorice. Sed
verbum in divinis dicitur ad similitudinem verbi quod est in nobis, ut Augustinus dicit.
Ergo videtur quod metaphorice, et non proprie, in divinis dicatur.
AG11
Praeterea, basilius dicit, quod Deus dicitur verbum, secundum quod eo omnia proferuntur; sapientia, quo omnia
cognoscuntur; lux, quo omnia manifestantur.
Sed proferre non proprie dicitur in Deo, quia prolatio ad vocem pertinet. Ergo verbum non proprie dicitur in
divinis.
AG12
Praeterea, sicut se habet verbum vocis ad verbum incarnatum, ita verbum mentis ad verbum aeternum, ut per
Augustinum patet. Sed verbum vocis non dicitur de verbo incarnato nisi metaphorice.
Ergo nec verbum interius dicitur de verbo aeterno nisi metaphorice.
SC1
Sed contra. Augustinus dicit in IX de trinitate: verbum quod insinuare intendimus, cum amore notitia est. Sed
notitia et amor proprie dicuntur in divinis.
Ergo et verbum.
SC2
Praeterea, Augustinus in XV de trinitate dicit: verbum quod foris sonat, signum est verbi quod intus lucet, cui
magis verbi competit nomen: nam illud quod profertur carnis ore, vox verbi est; verbumque et ipsum dicitur
propter illud a quo, ut foris appareret, assumptum est. Ex quo patet quod nomen verbi magis proprie dicitur de
verbo spirituali quam de corporali.
Sed omne illud quod magis proprie invenitur in spiritualibus quam in corporalibus, propriissime Deo competit.
Ergo verbum propriissime in Deo dicitur.
SC3
82

