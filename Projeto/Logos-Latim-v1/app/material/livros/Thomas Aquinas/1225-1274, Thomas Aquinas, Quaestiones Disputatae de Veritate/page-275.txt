non est speculum aeternitatis, sed temporale. Ergo si prophetae non videant nisi in mente propria, ut prius
dicebatur, non dicerentur videre in speculo aeternitatis, sed in temporali, quamvis a speculo aeterno derivetur.
AG9
Sed dicebat, quod aliquis dicitur videre non solum in re illuminata per solem, sed etiam in sole ipso, inquantum
per illuminationem solis videt. Sed contra est quod in sole non resultant rerum similitudines visibilium, quod
videtur ad rationem speculi pertinere.
Ergo videtur quod videre in sole non sic dicatur sicut videre in speculo.
AG10
Praeterea, visio qua videtur Deus ut est obiectum beatitudinis, est dignior quam illa qua videtur ut species rerum:
quia illa facit beatum, ista vero non. Sed ad videndum Deum ut est beatitudinis obiectum, homo in statu viae
existens potest elevari maiori elevatione, qua scilicet mens abstrahitur omnino a sensibus, ut est in raptu. Ergo
minori elevatione etiam sine raptu potest elevari mens prophetae ad videndum essentiam divinam, ut est species
rerum; et sic propheta potest videre in speculo aeternitatis.
AG11
Praeterea, plus distat essentia divina, prout in se consideratur, et prout est similitudo alterius rei, quam prout est
similitudo unius rei et similitudo alterius: quia plus distat Deus a creatura quam una ab alia.
Sed aliquis potest videre Deum ut est species unius creaturae, sine hoc quod videat eum ut est species creaturae
alterius; alias oporteret quod omnes videntes Deum omnia cognoscerent.
Ergo aliquis potest videre eum ut est species quarumdam rerum, sine hoc quod videat essentiam eius in seipsa.
Ergo etiam qui non vident Deum per essentiam, possunt videre in speculo aeternitatis; quod maxime videtur
prophetis competere.
AG12
Praeterea, Augustinus dicit, VI de trinitate, quod quorumdam mentes ita elevantur, ut in ipsa suprema rerum arce
incommutabiles rationes inspiciant. Sed prophetarum mentes videntur esse maxime elevatae.
Ergo videtur quod ea quae prophetice vident, in ipsa rerum arce inspiciant, scilicet divina essentia; et sic idem
quod prius.
AG13
Praeterea, iudicium non potest esse de aliquo nisi per id quod est eo superius, ut patet per Augustinum in Lib. De
vera relig..
Sed ea de quibus prophetae iudicant, sunt rerum immobiles veritates. Ergo non potest esse quod de eis iudicent
per aliquid temporale et mobile, sed per immobilem veritatem, quae est ipse Deus; et sic idem quod prius.
SC1
Sed contra. Est quod Luc. X, 24, super illud, dico vobis quod multi prophetae et reges etc.
Dicit Glossa: prophetae et iusti a longe gloriam Dei viderunt per speculum in aenigmate. Sed qui videt in ipsa
aeterna praescientia Dei, non videt in aenigmate. Ergo prophetae non viderunt in ipsa praescientia divina, quam
speculum aeternitatis appellant.
SC2
Praeterea, Gregorius dicit super ezech.
In II omelia secundae partis: quamdiu in hac mortali carne vivitur, nullus ita in contemplationis virtute proficit ut
in ipso iam incircumscripto luminis radio mentis oculos infigat.
Neque enim omnipotens Deus iam in sua claritate conspicitur; sed quiddam sub illa speculatur anima, unde
refecta proficiat, et post ad visionis eius gloriam pertingat. Sic namque Isaias propheta cum se Dominum vidisse
fateretur, dicens: vidi Dominum sedentem etc. Protinus adiunxit: et ea quae sub ipso erant replebant templum
quia, sicut dictum est, cum mens in contemplatione profecerit, non iam quod ipse est, sed quod sub ipso est
contemplatur.
Ex quo patet quod Isaias et alii prophetae non viderunt in ipso speculo aeterno.
SC3
Praeterea, nullus malus potest in speculo aeterno videre, unde dicitur isa. XXVI, V. 10, secundum aliam litteram:
tollatur impius, ne videat gloriam Dei. Sed aliqui mali sunt prophetae. Ergo prophetica visio non est in speculo
aeterno.
SC4
Praeterea, prophetae de rebus quas prophetice vident, habent distinctam cognitionem.
Sed speculum aeternum, cum sit penitus uniforme, non videtur esse tale ut in eo possit plurium rerum distincta
cognitio accipi. Ergo visio prophetica non est in speculo aeterno.
SC5
Praeterea, non videtur aliquid in speculo quod est coniunctum visui, sed in speculo distante. Sed speculum
aeternitatis est menti prophetae coniunctum, cum ipse Deus sit in omnibus per essentiam. Ergo mens prophetae
non potest in speculo aeterno videre.
CO

275

