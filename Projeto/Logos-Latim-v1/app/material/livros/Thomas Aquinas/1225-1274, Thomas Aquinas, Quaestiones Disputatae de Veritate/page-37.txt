Ad undecimum dicendum, quod quamvis a linea si diminuatur punctus in actu, nihil depereat de lineae
quantitate, si tamen diminuatur a linea quod non sit terminabilis ad punctum peribit lineae substantia. Similiter
etiam est et de Deo; non enim aliquid Deo deperit, si eius creatura ponatur non esse; deperit tamen perfectioni
ipsius, si auferatur ab eo potestas producendi creaturam.
Non autem cognoscit res solum secundum quod sunt in actu, sed etiam secundum quod sunt in potentia eius.
RA12
Ad duodecimum dicendum, quod quamvis cognitio non sit nisi entis, non tamen oportet ut illud quod
cognoscitur, sit tunc ens in sui natura quando cognoscitur; sicut enim cognoscimus distantia loco, ita
cognoscimus distantia tempore, ut patet de praeteritis; et ideo non est inconveniens, si cognitio Dei ponatur
aeterna de rebus non aeternis.
RA13
Ad decimumtertium dicendum, quod perfectionis nomen, si stricte accipiatur, in Deo poni non potest; quia nihil
est perfectum nisi quod est factum. Sed in Deo nomen perfectionis accipitur magis negative quam positive; ut
dicatur perfectus, quia nihil deest ei ex omnibus; non quod sit in eo aliquid quod sit in potentia ad perfectionem,
quod aliquo perficiatur quod sit actus eius; et ideo non est in eo potentia passiva.
RA14
Ad decimumquartum dicendum, quod intelligibile et sensibile non movent sensum vel intellectum nisi secundum
quod cognitio sensitiva vel intellectiva a rebus accipitur; non est autem talis divina cognitio; et ideo ratio non
procedit.
RA15
Ad decimumquintum dicendum, quod secundum Philosophum, in VII et X ethic., delectatio intellectus est ex
operatione convenienti; unde ibi dicitur quod Deus una et simplici operatione gaudet. Secundum hoc igitur
aliquo intelligibile est causa delectationis intellectui secundum quod est causa operationis ipsius.
Hoc autem est secundum quod facit similitudinem suam in ipso, qua intellectus operatio informatur. Unde patet
quod res quae intelligitur, non est causa delectationis in intellectu nisi quando cognitio intellectus a rebus
accipitur; quod non est in intellectu divino.
RA16
Ad decimumsextum dicendum, quod esse simpliciter et absolute dictum, de solo divino esse intelligitur, sicut et
bonum; ratione cuius dicitur Matth. Cap. XIX, vers. 17: nemo bonus nisi solus Deus. Unde quantum creatura
accedit ad Deum, tantum habet de esse; quantum vero ab eo recedit, tantum habet de non esse. Et quia non
accedit ad Deum nisi secundum quod esse finitum participat, distat autem in infinitum; ideo dicitur quod plus
habet de non esse quam de esse; et tamen illud esse quod habet, cum a Deo sit, a Deo cognoscitur.
RA17
Et similiter dicendum ad decimumseptimum, quia creatura visibilis non habet veritatem nisi secundum quod
accedit ad primam veritatem; secundum quod vero ab eo deficit falsitatem habet, ut etiam Avicenna dicit.
RA18
Ad decimumoctavum dicendum, quod aliquid comparatur Deo dupliciter: vel secundum commensurationem, et
sic creatura, Deo comparata, invenitur quasi nihil; vel secundum conversionem ad Deum, a quo esse recipit, et
sic hoc solum modo esse habet quo comparatur ad Deum; et sic etiam a Deo cognoscibilis est.
RA19
Ad decimumnonum dicendum, quod verbum illud est intelligendum de intellectu nostro, qui a rebus scientiam
accipit; gradatim enim res a sua materialitate ad immaterialitatem intellectus deducitur, scilicet mediante
immaterialitate sensus; et ideo oportet ut quod est in intellectu nostro, prius in sensu fuerit; quod in intellectu
divino locum non habet.
RA20
Ad vicesimum dicendum, quod quamvis agens naturale, ut Avicenna dicit, non sit causa nisi fiendi; cuius
signum est quod eo destructo non cessat esse rei, sed fieri solum; agens tamen divinum quod est influens esse
rebus, est omnibus rebus causa essendi, quamvis rerum constitutionem non intret; et tamen est similitudo
principiorum essentialium, quae intrant rei constitutionem; et ideo non solum cognoscit fieri rei, sed esse eius, et
principia essentialia ipsius.
|a4 Articulus 4
TTA
Quarto quaeritur utrum Deus de rebus habeat propriam et determinatam cognitionem.
TTB
Et videtur quod non.
AG1
Quia, sicut dicit boetius, universale est dum intelligitur, singulare dum sentitur. Sed in Deo non est cognitio
sensitiva, sed intellectiva tantum. Ergo Deus non habet nisi universalem cognitionem de rebus.
AG2
37

