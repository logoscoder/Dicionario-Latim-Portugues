Sed perfectum iudicium intellectus non potest esse in dormiendo, eo quod tunc ligatus est sensus, qui est primum
principium nostrae cognitionis. Iudicium enim fit per resolutionem in principia; unde de omnibus oportet nos
iudicare secundum id quod sensu accipimus, ut dicitur in III caeli et mundi.
Usus autem liberi arbitrii sequitur iudicium rationis; et ideo usus liberi arbitrii, per quem voluntas in Deum
convertitur, in dormiendo sufficiens esse non potest: quia etsi sit aliquis motus voluntatis, magis sequitur
phantasiam quam iudicium completum rationis; et ideo homo in dormiendo percipere potest sapientiam, non
autem iustitiam.
Tertio modo potest dici quod intellectus cogitur ab intelligibili, voluntas autem non potest cogi ab appetibili; et
ideo absque usu liberi arbitrii potest infundi sapientia, quae est rectitudo intellectus, non autem iustitia, quae est
rectitudo voluntatis.
RA7
Ad septimum dicendum, quod motus liberi arbitrii qui praecedit in vigilante, non potest facere ut actus
dormientis sit meritorius vel demeritorius secundum se consideratus; potest tamen facere quod habeat aliquam
rationem bonitatis vel malitiae, in quantum virtus actus vigilantis relinquitur in operibus dormientium, sicut
virtus causae relinquitur in effectu.
Et inde est quod virtuosi nanciscuntur in dormiendo meliora theoremata prae aliis non virtuosis, ut dicitur in I
ethicorum; et inde est etiam quod nocturna pollutio interdum culpabilis imputatur. Et sic etiam Salomon in
vigilando potuit se disponere ad sapientiam accipiendam in dormiendo.
RA8
Ad octavum dicendum, quod sacramentum baptismi non est exhibendum aegroto dum non est suae mentis
compos, etiam si prius habuit votum baptismi, nisi quando timetur periculum mortis, quod quidem de dormiente
non timetur; unde quantum ad hoc est dissimile, quantum vero ad alia simile.
RA9
Ad nonum dicendum, quod aer secundum naturam suae speciei est in ultima dispositione ad lumen suscipiendum
ratione diaphaneitatis: et ideo statim ad praesentiam illuminantis illuminatur; nec requiritur aliqua alia
praeparatio, nisi forte remotio prohibentis.
Sed mens intellectualis non est in ultima dispositione ad susceptionem iustitiae, nisi cum est actu volens; quia
potentia completur per actum, per quem determinatur ad alterum oppositorum, de se in potentia existens ad
utrumque; sicut materia in potentia existens ad plures formas, per dispositiones aptatur ad unam formam magis
quam ad aliam.
RA10
Ad decimum dicendum, quod Deus infinita bonitate seipsum communicat creaturis secundum aliquam
similitudinem suae bonitatis, quam eis largitur ex hoc ipso quod optimo modo suam bonitatem communicat; ad
quem modum pertinet ut ordinate secundum suam sapientiam dona sua largiatur, hoc est unicuique secundum
suam conditionem; et inde est quod requiritur dispositio vel praeparatio aliqua ex parte eorum quibus Deus sua
dona largitur.
Vel potest dici quod obiectio illa procedit de praeparatione quae tempore praecedit gratiae infusionem, sine qua
Deus quandoque gratiam tribuit, subito in aliquo motum contritionis operans, et gratiam infundens; quia ut
dicitur eccles. XI, 23, facile est in oculis Dei honestare pauperem. Non autem per hoc excluditur usus liberi
arbitrii qui est in ipso instanti quo gratia infunditur. In hoc enim ostenditur perfectior communicatio divinae
bonitatis quod simul facit in homine habitum et actum iustitiae, quam si faceret habitum tantum.
RA11
Ad undecimum dicendum, quod sicut sol est causa luminis non solum quantum ad esse, sed quantum ad fieri; ita
etiam Deus est causa gratiae et quantum ad esse et quantum ad fieri.
Aliquid autem requiritur ad fieri rei quod importat quamdam immutationem, quod non requiritur ad esse ipsius;
sicut cum fit lumen in aere, requiritur quod aer se habeat in alio respectu ad solem quam ante; quod fit per
motum solis, sine quo posset esse conservatio luminis in aere, sole semper praesente.
Et similiter ad fieri ipsius gratiae requiritur quod voluntas alio modo se habeat ad Deum quam prius; ad quod
exigitur immutatio voluntatis, quae sine usu liberi arbitrii non est in adultis, ut dictum est.
RA12
Ad duodecimum dicendum, quod aliqua dispositio requiritur ad fieri rei quae non requiritur ad esse rei, sicut
patet praecipue in generatione animalium et plantarum; unde nihil prohibet, talibus dispositionibus cessantibus
postquam res iam facta est, eam nihilominus in suo esse conservari. Et sic, cessante motu liberi arbitrii, qui erat
necessarius ad iustificationem, potest iustitia habitualiter remanere.
RA13
Ad decimumtertium dicendum, quod nihil prohibet aliquid naturaliter prius non posse fieri sine posteriori, quod
tamen sine posteriori esse potest: sicut anima, quae, cum sit causa corporis formalis, efficiens et finalis, ut dicitur
in II de anima, est naturaliter prior corpore, potest esse sine corpore, cum tamen secundum ordinem naturae non
possit fieri nisi in corpore. Et similiter est de gratia et usu liberi arbitrii.
RA14
603

