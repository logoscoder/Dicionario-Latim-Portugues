Respondeo. Dicendum, quod cum iustitia rectitudo quaedam sit, ut dicit Anselmus, vel adaequatio secundum
Philosophum, oportet quod ex hoc primo dependeat ratio iustitiae, ubi primo invenitur ratio regulae, secundum
quam aequalitas et rectitudo iustitiae constituitur in rebus.
Voluntas autem non habet rationem primae regulae, sed est regula recta: dirigitur enim per rationem et
intellectum, non solum in nobis, sed in Deo: quamvis in nobis sit aliud intellectus et voluntas secundum rem, et
per hoc nec idem est voluntas et rectitudo voluntatis: in Deo autem est idem secundum rem intellectus et
voluntas; et propter hoc est idem rectitudo voluntatis et ipsa voluntas.
Et ideo primum ex quo pendet ratio omnis iustitiae, est sapientia divini intellectus, quae res constituit in debita
proportione et ad se invicem, et ad suam causam: in qua quidem proportione ratio iustitiae creatae consistit.
Dicere autem quod ex simplici voluntate dependeat iustitia, est dicere quod divina voluntas non procedat
secundum ordinem sapientiae, quod est blasphemum.
RA1
Ad primum ergo dicendum, quod nihil potest esse iustum nisi volitum a Deo; tamen id quod est volitum a Deo,
habet primam causam iustitiae ex ordine sapientiae divinae.
RA2
Ad secundum dicendum, quod voluntas principis licet habeat vim legis in cogendo, ex hoc ipso quod voluntas
est, non tamen habet rationem iustitiae, nisi ex hoc quod utitur ratione.
RA3
Ad tertium dicendum, quod Deus operatur in rebus naturalibus dupliciter: primo instituens ipsas naturas;
secundo providens unicuique rei id quod competit suae naturae.
Et quia ratio iustitiae debitum requirit, ideo, cum ipsas creaturas institui non sit aliquo modo debitum, sed
voluntarium, prima operatio non habet rationem iustitiae, sed dependet ex simplici voluntate divina; nisi forte
dicatur iustitiae rationem habere propter ordinem ipsius rei factae ad voluntatem: debitum enim est fieri omne
quod Deus vult, ex hoc ipso quod Deus illud vult. Sed ad hunc ordinem implendum sapientia dirigit quasi prima
regula.
Sed in secunda operatione invenitur ratio debiti non ex parte agentis, cum Deus nulli sit debitor, sed ex parte
recipientis: debitum enim est unicuique rei naturali ut habeat ea quae exigit sua natura, tam in essentialibus quam
in accidentalibus. Hoc autem debitum ex divina sapientia dependet; in quantum scilicet res naturalis debet esse
talis quod imitetur propriam ideam quae est in mente divina: et per hunc modum invenitur ipsa divina sapientia
prima regula iustitiae naturalis.
In omnibus autem divinis operationibus quibus Deus creaturae aliquid supra debitum naturae impendit, utpote in
muneribus gratiarum, idem modus iustitiae invenitur qui in prima operatione est assignatus qua naturas instituit.
RA4
Ad quartum dicendum, quod voluntas divina secundum modum intelligendi praesupponit sapientiam, quae primo
habet regulae rationem.
RA5
Ad quintum dicendum, quod cum in Deo intellectus et voluntas non differant secundum rem; voluntas per hoc
quod ab intellectu dirigitur, et ad aliquid definitur, non ab aliquo alio restringitur, sed movetur secundum suam
naturam, cum naturale sit illi voluntati ut semper secundum ordinem sapientiae agat.
RA6
Ad sextum dicendum, quod voluntatis divinae ex parte volentis non potest esse aliqua causa quae sit aliud ab
ipsa voluntate, existens ei ratio volendi: nam voluntas, sapientia et bonitas, secundum rem sunt idem in Deo.
Sed ex parte voliti divina voluntas habet aliquam rationem, quae scilicet est ratio voliti, non volentis, secundum
quod ipsum volitum ordinatur ex debito vel ex congruo ad aliquid: qui quidem ordo ad divinam sapientiam
pertinet: unde ipsa est prima radix iustitiae.
|a7 Articulus 7
TTA
Septimo quaeritur utrum teneamur voluntatem nostram conformare voluntati divinae.
TTB
Et videtur quod non.
AG1
Nullus enim tenetur ad impossibile. Sed impossibile est nobis nostram voluntatem conformare divinae, cum
divina voluntas sit nobis ignota. Ergo non tenemur ad conformitatem praedictam.
AG2
Praeterea, quicumque non facit hoc ad quod tenetur, peccat. Si ergo tenemur ad conformandam voluntatem
nostram divinae, non conformando ipsam peccamus. Sed quicumque peccat mortaliter, in hoc in quo peccat, non
conformat suam voluntatem divinae.
Ergo ex hoc ipso peccat. Peccat autem aliquo alio speciali peccato, utpote quod furatur vel fornicatur. Ergo
quicumque peccat duo peccata committit; quod videtur esse absurdum.
476

