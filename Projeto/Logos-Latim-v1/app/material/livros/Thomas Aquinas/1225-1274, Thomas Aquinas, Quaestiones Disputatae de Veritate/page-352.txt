Sed delectatio quae in sola cogitatione consistit, ante consensum est venialis. Ergo consensu adveniente non
potest fieri mortalis.
AG6
Praeterea, ratio peccati mortalis in aversione a Deo consistit. Averti autem a Deo non est inferioris rationis, sed
superioris, cuius est etiam converti: opposita enim eiusdem sunt; ergo peccatum mortale in inferiori ratione esse
non potest, et ita consensus in delectationem, qui ab Augustino inferiori rationi adscribitur, non erit peccatum
mortale.
AG7
Praeterea, ut Augustinus in libro I contra Manichaeos dicit, si cupiditas nostra mota fuerit, quasi iam mulieri
persuasum erit; sed aliquando ratio viriliter etiam commotam cupiditatem refrenat atque compescit, quod cum
fit, non labimur in peccatum. Ex quo videtur accipi, quod in spirituali coniugio nobis intimo si mulier peccat, et
non vir, non est peccatum.
Sed quando consentitur in delectationem et non in actum, mulier peccat, et non vir, ut Augustinus dicit in XII de
Trinit.. Ergo consensus in delectationem non est peccatum mortale.
AG8
Praeterea, secundum Philosophum in X ethic., delectatio in bonitate et malitia consequitur operationem ex qua
causatur.
Sed actus exterior fornicationis, qui consistit in motu corporali, alius est ab interiori, scilicet cogitatione. Ergo et
delectatio quae consequitur interiorem actum, alia erit ab illa quae consequitur exteriorem.
Actus autem interior ex genere suo non est peccatum mortale, sicut erat exterior. Ergo nec delectatio interior est
de genere peccati mortalis; ergo videtur quod consensus in talem delectationem non sit peccatum mortale.
AG9
Praeterea, illud solum videtur esse peccatum mortale quod lege divina prohibetur, ut patet per definitionem
peccati ab Augustino datam, quod peccatum est dictum vel factum vel concupitum contra legem Dei. Sed non
invenitur lege divina prohibitus consensus in delectationem. Ergo non est peccatum mortale.
AG10
Praeterea, idem iudicium videtur esse de consensu interpretativo et de consensu expresso. Sed consensus
interpretativus non videtur esse peccatum mortale, quia peccatum non transfertur in aliquam potentiam nisi per
actum illius potentiae; in interpretativo autem consensu non invenitur aliquis actus rationis, quae dicitur
consentire, sed sola negligentia reprimendi illicitos motus. Ergo consensus interpretativus in delectationem non
est peccatum mortale; et similiter nec consensus expressus.
AG11
Praeterea, ex hoc est aliquod peccatum mortale, ut dictum est, argum. 6, quod est contra praeceptum divinum;
alias non contemneretur Deus in transgressione praecepti, et sic peccantis animus non averteretur a Deo. Sed
ratio inferior non advertit rationem praecepti divini; hoc enim est officium superioris rationis, quae aeternas
rationes consulit.
Ergo in inferiori ratione peccatum mortale esse non potest, et sic consensus praedictus non est mortalis.
AG12
Praeterea cum in peccato sint duo: conversio et aversio; ad conversionem aversio sequitur. Hoc enim ipso quod
aliquis ad unum contrarium convertitur, ab uno avertitur.
Sed ille qui consentit in delectationem et non in actum, non plene convertitur ad bonum commutabile, quia
complementum in actu consistit. Ergo nec est ibi completa aversio, et ita nec est ibi mortale peccatum.
AG13
Praeterea, ut dicitur in Glossa, in princ.
Hierem., Deus pronior est ad miserendum quam ad puniendum. Sed si aliquis in meditatione divinorum
praeceptorum delectaretur, et in talem delectationem consentiret, dummodo non proponeret opere implere divina
praecepta, non mereretur praemium. Ergo nec poenam meretur, si in delectationem peccati consentiat, dummodo
non statuat opere implere.
AG14
Praeterea, inferior pars rationis mulieri comparatur. Sed mulier non est suae voluntatis, quia non habet
potestatem sui corporis, ut apostolus dicit. Ergo nec inferior pars rationis suae voluntatis est, et ita non potest
peccare.
SC1
Sed contra. Nullus damnatur nisi pro peccato mortali. Sed homo damnabitur pro consensu in delectationem:
unde dicit Augustinus, XII de trinitate: totus homo damnabitur, nisi haec quae sine voluntate operandi, sed tamen
cum voluntate animum talibus oblectandi, solius cogitationis sentiuntur esse peccata, per mediatoris gratiam
remittantur. Ergo consensus in delectationem est peccatum mortale.
SC2

352

