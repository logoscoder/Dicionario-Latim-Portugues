Similiter ex viribus superioribus fit redundantia in inferiores; cum ad motum voluntatis intensum sequitur passio
in sensuali appetitu, et ex intensa contemplatione retrahuntur vel impediuntur vires animales a suis actibus.
Et e converso ex viribus inferioribus fit redundantia in superiores; ut cum ex vehementia passionum in sensuali
appetitu existentium obtenebratur ratio ut iudicet quasi simpliciter bonum id circa quod homo per passionem
afficitur.
In Christo autem secus est. Nam propter divinam virtutem verbi, eius voluntati subiectus erat ordo naturae; unde
poterat hoc contingere ut non fieret praedicta redundantia sive ex anima in corpus vel e converso, sive ex
superioribus viribus in inferiores vel e converso, virtute verbi id faciente, ut comprobaretur veritas humanae
naturae quantum ad singulas partes eius, ut decenter impleretur quantum ad omnia nostrae reparationis
mysterium. Unde dicit Damascenus in III libro: movebatur secundum consequentiam naturae, verbo volente et
permittente dispensative pati et operari quaecumque propria, ut per omnia naturae credatur veritas.
Sic ergo patet quod, cum in ratione superiori esset summum gaudium, in quantum per eius operationem anima
Deo fruebatur, ipsum gaudium in superiori ratione persistebat, et non derivabatur ad inferiores vires animae, nec
ad corpus: alias nullus dolor nec passio in eo esse potuisset. Et sic effectus fruitionis non pervenit ad essentiam
animae in quantum est forma corporis, nec in quantum est radix inferiorum virium: sic enim et ad corpus et ad
inferiores vires pervenisset, ut accidit in beatis post resurrectionem.
Similiter dolor, quia erat ex laesione corporis in ipso corpore et essentia animae secundum quod est forma
corporis in inferioribus viribus, non poterat pervenire ad superiorem rationem, secundum quod per actum suum
in Deum convertitur, ut per hoc ipsa conversio aliqualiter impediretur.
Relinquitur igitur quod superiorem rationem attingebat ipse dolor, in quantum in esse animae radicatur; et erat
ibi gaudium summum in quantum per actum suum Deo fruebatur: et sic ipsum gaudium conveniebat rationi
superiori per se, quia per actum proprium; dolor autem quasi per accidens, quia ratione essentiae animae, in qua
fundatur.
RA1
Ad primum ergo dicendum, quod sicut Deus est bonum et vita animae, ita anima est bonum et vita corporis; non
autem e converso, quod corpus sit bonum animae.
Passibilitas autem est quoddam impedimentum vel nocumentum respectu unionis animae ad corpus. Et ideo
corpus non potest esse beatum suo modo, passibile existens, utpote impedimentum habens respectu
participationis summi boni; propter quod impassibilitas pertinet ad gloriam corporis.
Animae vero beatitudo tota consistit in fruitione summi boni, quod est Deus: unde anima quae fruitur Deo,
perfecte est beata, etiam si contingat quod sit passibilis ex parte illa qua corpori unitur, sicut accidit in Christo.
RA2
Ad secundum dicendum, quod hoc quod gaudium vehemens expellat omnem tristitiam etiam non contrariam,
contingit ex redundantia virium in invicem, quae in Christo non fuit, ut dictum est, in corp. Art.: et hac ratione ex
vehementia contemplationis ipsius Pauli inferiores vires a suis actibus sunt abstractae.
RA3
Unde patet solutio ad tertium.
RA4
Et hac etiam ratione ex operatione animae contingit aliqua immutatio in corpore: ex quo patet solutio ad
quartum.
RA5
Inde est quod Moyses siti et fame nullo modo vel minus affligebatur ex contemplatione, quamvis videret Deum
in subiecta creatura: et sic patet solutio ad quintum.
RA6
Ad sextum dicendum, quod in Christo nulla permixtio facta est gaudii et doloris.
Nam gaudium fuit in superiori ratione ex illa parte qua est principium sui actus: sic enim Deo fruebatur; dolor
vero non erat in ipsa nisi secundum quod laesio corporis attingebat eam ut actum corporis mediante essentia in
qua radicatur, ita tamen quod actus rationis superioris nullatenus impediebatur: et sic erat et purum gaudium et
purus dolor; et sic utrumque in summo.
RA7
Ad septimum dicendum, quod ex quadam dispensatione factum est ut Christo a principio suae conceptionis
gloria animae, non autem corporis, conferretur; ut scilicet per gloriam animae communicet cum Deo, per
passibilitatem corporis similis esset nobis: et sic esset conveniens mediator Dei et hominum, in gloriam nos
adducens, et suam passionem ex parte nostra Deo offerens, secundum illud Hebr., II, 10: decebat eum qui multos
filios in gloriam adduxerat, per passionem consummari.
RA8
Ad octavum dicendum, quod anima Christi fuit coniuncta verbo dupliciter: uno modo per actum fruitionis: et
haec unio fecit eam beatam; alio modo per unionem: et ex hac non habuit rationem beatitudinis, sed ex hac
habuit quod esset anima Dei.

568

