quod sibi competebat, pati dicatur; sicut si dicamus grave pati ex hoc quod prohibetur ne Deorsum moveatur; et
hominem pati si prohibeatur suam facere voluntatem.
Passio igitur primo modo accepta invenitur in anima, et in qualibet creatura, eo quod omnis creatura habet
aliquid potentialitatis admixtum, ratione cuius omnis creatura subsistens est alicuius receptiva.
Passio vero secundo modo accepta non invenitur nisi ubi est motus et contrarietas. Motus autem non invenitur
nisi in corporibus, et contrarietas formarum vel qualitatum in solis generabilibus et corruptibilibus. Unde sola
huiusmodi proprie hoc modo pati possunt.
Unde anima, cum sit incorporea, hoc modo pati non potest: et si etiam aliquid recipiat, non tamen hoc fit per
transmutationem a contrario in contrarium, sed per simplicem agentis influxum, sicut aer illuminatur a sole.
Tertio vero modo quo nomen passionis transumptive sumitur, anima potest pati eo modo quo eius operatio potest
impediri.
Quidam ergo attendentes passionem in anima proprie esse non posse, dixerunt, omnia quae dicuntur in Scripturis
de poenis corporalibus damnatorum, intelligenda esse metaphorice; ut scilicet per huiusmodi corporales poenas
apud nos notas, significarentur afflictiones spirituales, quibus spiritus damnati puniuntur; sicut e contrario per
corporales delectationes repromissas in Scripturis intelligimus spirituales delectationes beatorum.
Et huiusmodi opinionis videtur fuisse Origenes, et Algazel.
Sed quia resurrectionem credentes non solum credimus futuram esse poenam spirituum, sed corporum; corpora
vero puniri non possunt nisi corporali poena, eadem poena hominibus post resurrectionem et spiritibus debetur,
ut patet Matth. XXV, 41, ubi dicitur: ite maledicti in ignem aeternum etc.. Et ideo oportet dicere, ut Augustinus
probat XXI de Civit. Dei, ipsos spiritus poenis corporalibus aliqualiter affici.
Nec est simile de gloria beatorum et poena damnatorum: quia beati sublimantur in id quod eorum naturam
excedit, unde beatificantur per fruitionem divinitatis; damnati vero deprimuntur in id quod sub eis est, unde
corporalibus tormentis puniuntur.
Et ideo alii dixerunt, quod anima separata afficietur quidem aliquibus poenis, quamvis non corporalibus, tamen
corporalibus similibus; quibus similes sunt illae poenae per quas affliguntur dormientes. Et hoc modo videtur
sensisse Augustinus, XII super Genesim ad litteram, et Avicenna.
Sed hoc esse non potest. Nam huiusmodi similitudines corporum non possunt esse intelligibiles, quia illae sunt
universales, ex quorum consideratione afflictio animae non infertur, sed magis iucunditas in consideratione
veritatis. Unde oportet quod intelligatur de similitudinibus imaginariis, quae quidem esse non possunt nisi in
organo corporali, ut a Philosopho probatur. Quod quidem et animae separatae et spiritibus Daemonum deest.
Unde alii dicunt, quod ab ipsis corporibus anima separata patitur. Quod quidem qualiter esse possit, a diversis
diversimode assignatur.
Quidam enim dicunt, quod anima separata suis sensibus utitur: unde ignem corporeum sentiendo, ab igne
punitur. Et hoc est quod Gregorius in IV dialog., dicere videtur, quod ignem eo ipso patitur anima quo videt.
Sed istud non videtur verum.
Primo quidem, quia actus sensitivarum potentiarum esse non possunt nisi mediantibus organis corporalibus; alias
animae sensibiles brutorum essent incorruptibiles, utpote per se suas potentes habere operationes.
Secundo, quia, dato quod sentirent animae separatae, non tamen possent a sensibilibus affligi: nam sensibile est
perfectio sentientis in quantum huiusmodi, sicut et intelligibile intelligentis.
Unde aliquid sensatum vel intellectum non infert dolorem vel tristitiam in quantum huiusmodi; sed in quantum
est nocivum, vel apprehenditur ut nocivum. Unde oportet invenire modum quo ignis animae separatae possit esse
nocivus.
Nec potest esse quod quidam dicunt, quod quamvis ignis ille corporeus non possit esse spiritui nocivus, potest
tamen apprehendi ut nocivus: quod videtur consonum ei quod Gregorius dicit in libro IV dial.: quia cremari se
inspicit diabolus, crematur.
Non enim est probabile quod Daemones, qui acumine sensus vigent, multo melius suam naturam et ignis
corporalis non cognoscant quam nos, ut falso credant ignem corporeum sibi posse nocere.
Unde dicendum, quod vere, et non solum secundum apparentiam, ab igne corporeo affliguntur: et hoc est quod
Gregorius dicit in IV dialogorum: colligere ex dictis evangelicis possumus, quod incendium anima non solum
videndo, sed etiam experiendo patiatur.
Cuius quidem modum aliqui hoc modo assignant, dicentes, ignem corporeum, ut est instrumentum divinae
iustitiae, in animam agere posse, quamvis hoc secundum naturam non possit. Multa enim sunt quae ad aliquid
efficiendum non sufficiunt ex propria natura, quod efficere possunt ut sunt instrumenta alterius agentis; sicut
ignis elementaris non sufficit ad generationem carnis, nisi ut instrumentum virtutis nutritivae.
Sed hoc sufficiens non videtur: nam instrumentum non agit illam actionem quae propriam naturam excedit, nisi
exercendo aliquam connaturalem, ut in obiiciendo dictum est.
Unde oportet invenire aliquem modum per quem aliqualiter naturaliter patiatur anima ab igne corporeo.
Quod quidem hoc modo intelligi potest.
Substantiam enim corpoream corpori uniri contingit dupliciter: uno modo ut formam, in quantum vivificat
corpus; alio modo ut motorem mobili, vel locatum loco, per aliquam operationem, sive per aliquam habitudinem.
539

