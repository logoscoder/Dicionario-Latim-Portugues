Praeterea, Philosophus dicit in I ethicorum, quod quidam bonum bene definierunt, dicentes, quod bonum est
quod omnia appetunt.
SC3
Praeterea, omne quod agit, agit propter finem, ut patet per Philosophum in II metaphys..
Sed quod agit propter aliquid, appetit illud. Ergo omnia appetunt finem et bonum, quod habet rationem finis.
SC4
Praeterea, omnia appetunt suam perfectionem.
Sed unumquodque ex hoc quod est perfectum, est bonum. Ergo omnia appetunt bonum.
CO
Respondeo. Dicendum, quod omnia bonum appetunt, non solum habentia cognitionem, sed etiam quae sunt
cognitionis expertia.
Ad cuius evidentiam sciendum est, quod quidam antiqui Philosophi posuerunt, effectus advenientes in natura, ex
necessitate praecedentium causarum provenire; non ita quod causae naturales essent hoc modo dispositae propter
convenientiam talium effectuum: quod Philosophus in II physic.
Ex hoc improbat quod secundum hoc, huiusmodi convenientiae et utilitates si non essent aliquo modo intentae,
casu provenirent, et sic non acciderent in maiori parte, sed in minori, sicut et cetera quae casu accidere dicimus;
unde necesse est dicere, quod omnes res naturales sunt ordinatae et dispositae ad suos effectus convenientes.
Dupliciter autem contingit aliquid ordinari vel dirigi in aliquid sicut in finem: uno modo per seipsum, sicut homo
qui seipsum dirigit ad locum quo tendit; alio modo ab altero, sicut sagitta quae a sagittante ad determinatum
locum dirigitur.
A se quidem in finem dirigi non possunt nisi illa quae finem cognoscunt. Oportet enim dirigens habere notitiam
eius in quod dirigit.
Sed ab alio possunt dirigi in finem determinatum etiam quae finem non cognoscunt sicut patet de sagitta.
Sed hoc dupliciter contingit.
Quandoque enim id quod dirigitur in finem, solummodo impellitur et movetur a dirigente, sine hoc quod aliquam
formam a dirigente consequatur per quam ei competat talis directio vel inclinatio; et talis inclinatio est violenta,
sicut sagitta inclinatur a sagittante ad signum determinatum.
Aliquando autem id quod dirigitur vel inclinatur in finem, consequitur a dirigente vel movente aliquam formam
per quam sibi talis inclinatio competat: unde et talis inclinatio erit naturalis, quasi habens principium naturale;
sicut ille qui dedit lapidi gravitatem, inclinavit ipsum ad hoc quod Deorsum naturaliter ferretur; per quem
modum generans est motor in gravibus et levibus, secundum Philosophum in Lib. VIII physic..
Et per hunc modum omnes res naturales, in ea quae eis conveniunt, sunt inclinata, habentia in seipsis aliquod
inclinationis principium, ratione cuius eorum inclinatio naturalis est, ita ut quodammodo ipsa vadant, et non
solum ducantur in fines debitos. Violenta enim tantummodo ducuntur, quia nil conferunt moventi; sed naturalia
etiam vadunt in finem, in quantum cooperantur inclinanti et dirigenti per principium eis inditum.
Quod autem dirigitur vel inclinatur in aliquid ab aliquo, in id inclinatur quod est intentum ab eo qui inclinat vel
dirigit; sicut in idem signum sagitta dirigitur quo sagittator intendit.
Unde, cum omnia naturalia naturali quadam inclinatione sint inclinata in fines suos a primo motore, qui est Deus,
oportet quod id in quod unumquodque naturaliter inclinatur, sit id quod est volitum vel intentum a Deo.
Deus autem, cum non habeat alium suae voluntatis finem nisi seipsum, et ipse sit ipsa essentia bonitatis: oportet
quod omnia alia naturaliter sint inclinata in bonum. Appetere autem nihil aliud est quam aliquid petere quasi
tendere in aliquid ad ipsum ordinatum.
Unde, cum omnia sint ordinata et directa a Deo in bonum, et hoc modo quod unicuique insit principium per quod
ipsummet tendit in bonum, quasi petens ipsum bonum; oportet dicere, quod omnia naturaliter bonum appetant.
Si enim essent omnia inclinata in bonum sine hoc quod haberent in se aliquod inclinationis principium, possent
dici ducta in bonum: sed non appetentia bonum; sed ratione inditi principii dicuntur omnia appetere bonum,
quasi sponte tendentia in bonum: propter quod etiam dicitur sapient., VII, vers. 1, quod divina sapientia disponit
omnia suaviter, quia unumquodque ex suo motu tendit in id in quod est divinitus ordinatum.
RA1
Ad primum igitur dicendum, quod verum et bonum quodammodo similiter se habent ad ens, et quodammodo
dissimiliter: quia secundum conversionem praedicationis similiter; sicut enim unumquodque ens est bonum, ita
et verum: sed secundum ordinem causae perficientis, dissimiliter: non enim verum habet ordinem causae
perficientis ad omnia entia, sicut bonum: quia scilicet perfectio veri attenditur secundum rationem speciei solum;
unde immaterialia sola possunt perfici vero, quia ipsa tantum recipere possunt rationem speciei sine esse
materiali; bonum vero cum sit perfectivum secundum rationem speciei et esse simul, potest perficere tam
materialia quam immaterialia. Et ideo omnia possunt appetere bonum, sed non omnia cognoscere verum.
RA2
Ad secundum dicendum, quod quidam dicunt, quod sicut omnibus appetitus naturalis inest, ita et cognitio
naturalis.

434

