Ad decimumtertium dicendum, quod res aliqua dupliciter potest cognosci: scilicet an est, et quid est. Quia vero
proprietates creaturarum, ex quibus cognitionem accipimus, maxime distant a proprietatibus divinis, inde est
quod de Deo cognoscere non possumus quid est; sed ex hoc ipso quod creaturae dependent a Deo, ex creaturis
inspectis cognoscere possumus, Deum esse. Sed quia praesentia a futuris non dependent, proprietates autem
habent similes, idcirco ex rebus praesentibus non possumus scire an aliqua futura sint.
Possumus autem scire, si futura, quid vel qualia sint.
RA14
Ad decimumquartum dicendum, quod Deus magis distat a creaturis quam una creatura ab alia quantum ad
modum essendi; non tamen quantum ad habitudinem quae est inter principium essendi et id quod habet esse ex
tali principio. Et ideo per creaturas cognoscimus Deum esse, sed non quid est.
E contrario autem est de cognitione futurorum contingentium per praesentia vel praeterita.
RA15
Ad decimumquintum dicendum, quod prophetia reducitur ad maxima bona, cum sit quoddam donum gratuitum.
Quamvis enim ea non recte vivatur ut immediato principio meritoriae operationis, tamen tota prophetia ad
rectitudinem vitae ordinatur. Nec iterum prophetia aliquis abutitur, ita quod abusus ipse sit prophetiae actus,
sicut aliquis abutitur potentia naturali. Qui enim prophetia utitur ad quaerendum lucrum, vel favorem hominum,
habet quidem actum prophetiae bonum, qui est cognoscere occulta et denuntiare; sed abusus huius boni est actus
cupiditatis, vel alterius vitii. Abutitur tamen aliquis prophetia etsi non ut principio actus, tamen ut obiecto; sicut
etiam et virtutibus abutuntur qui de eis superbiunt, quamvis virtutes inter maxima bona computentur.
RA16
Ad decimumsextum dicendum, quod non dicimus aliquid esse naturale a natura quolibet modo accepta, sed
secundum tertiam acceptionem, quam boetius, ibidem, ponit: prout scilicet natura est principium motus et quietis
in eo in quo est, per se, et non secundum accidens; alias oporteret dicere, omnes actiones et passiones et
proprietates esse naturales.
RA17
Ad decimumseptimum dicendum, quod communicare bonitatem suam est Deo naturale, id est naturae eius
conveniens, non quod ex necessitate naturae communicet, cum talis communicatio voluntate divina fiat
secundum ordinem sapientiae, quae sua dona omnibus distribuit ordinate. Creaturae etiam naturale est quod a
Deo recipiat bonitatem, non quamlibet, sed eam quae suae naturae debetur: sicut homini debetur esse rationale,
non lapidi aut asino. Unde si aliqua perfectio divinitus recipiatur in homine, non oportet quod sit homini
naturalis, quando debitum naturae humanae excedit.
RA18
Ad decimumoctavum dicendum, quod in anima humana est potentia passiva ad recipiendum lumen propheticum,
non naturalis, sed tantum potentia obedientiae, sicut est in natura corporali ad ea quae mirabiliter fiunt; unde non
oportet quod tali passivae respondeat potentia activa naturalis.
RA19
Ad decimumnonum dicendum, quod animalia bruta non possunt esse praescia futurorum quae ad ea pertinent
nisi illorum quae ex motu caeli dependent: ex cuius impressione movetur eorum imaginatio ad aliquid agendum,
quod competit significationi futurorum. Et magis talis impressio in brutis habet locum quam in hominibus, quia
bruta, ut Damascenus dicit, magis aguntur quam agant; unde impressiones caelestium corporum sequuntur
totaliter; non autem homo, qui est liberae voluntatis. Nec ex hoc debet dici brutum praescium futuri, quamvis ex
eius actu alicuius futuri significatio accipi possit; quia non agit ad significationem futuri, quasi rationem sui
operis cognoscens, sed magis a naturae instinctu ductum.
|a4 Articulus 4
TTA
Quarto quaeritur utrum ad prophetiam habendam requiratur dispositio naturalis.
TTB
Et videtur quod sic.
AG1
Omnis enim perfectio quae non recipitur in aliquo nisi secundum dispositionem recipientis, requirit aliquam
determinatam dispositionem in recipiente. Sed prophetia est talis perfectio, ut patet Amos, I, 2 super illud:
Dominus de sion rugiet, ubi dicit Glossa Hier.: naturale est, inquit, ut omnes qui volunt rem rei comparare, ex eis
rebus sumant comparationes quas sunt experti, et in quibus sunt nutriti; verbi gratia, nautae suos inimicos ventis,
damnum naufragio; sic pastores timorem suum rugitui leonis assimilant, inimicos dicunt leones, ursos vel lupos:
et sic iste, qui fuit pastor pecorum, timorem Dei rugitui leonis assimilat.
Ergo prophetia aliquam determinatam dispositionem praeexigit in natura humana.
AG2

270

