Ad sextum dicendum, quod idea practica et speculativa in Deo non distinguuntur quasi duae ideae; sed quia
secundum rationem intelligendi, practica addit super speculativam ordinem ad actum; sicut homo addit super
animal rationale; nec homo tamen et animal sunt duae res.
RA7
Ad septimum dicendum, quod pro tanto dicuntur eadem esse principia essendi et cognoscendi, quia quaecumque
sunt principia essendi, sunt etiam principia cognoscendi; non autem e converso, cum effectus interdum sint
principia cognoscendi causas. Unde nihil prohibet formas intellectus speculativi esse tantum principia
cognoscendi; formas autem intellectus practici esse principia essendi et cognoscendi simul.
RA8
Ad octavum dicendum, quod simplex notitia dicitur non ad excludendum respectum scientiae ad scitum, qui
inseparabiliter omnem scientiam comitatur, sed ad excludendum admixtionem eius quod est extra genus notitiae;
sicut est existentia rerum, quam addit scientia visionis; vel ordo voluntatis ad res scitas producendas, quem addit
scientia approbationis; sicut etiam ignis dicitur corpus simplex, non ad excludendum partes essentiales eius, sed
commixtionem extranei.
RA9
Ad nonum dicendum, quod verum et bonum se invicem circumincedunt, quia et verum est quoddam bonum, et
bonum omne est verum; unde et bonum potest considerari cognitione speculativa, prout consideratur veritas eius
tantum: sicut cum definimus bonum et naturam eius ostendimus; potest etiam considerari practice, si
consideretur ut bonum; hoc autem est, si consideretur in quantum est finis motus vel operationis. Et sic patet
quod non sequitur ideas vel similitudines aut rationes divini intellectus ad practicam tantum notitiam pertinere,
ex hoc quod respectus terminatur ad bonum.
RC1
Ad primum vero quod contra obiicitur, dicendum quod apud Deum non currunt tempora neque decurrunt, quia
ipse sua aeternitate, quae totum est simul, totum tempus includit; et sic eodem modo cognoscit praesentia,
praeterita et futura; et hoc est quod dicitur Eccli., XXIII, 29: Domino Deo nostro antequam crearentur nota sunt
omnia; sic et post perfectum cognoscit omnia. Et sic non oportet quod idea proprie accepta limites practicae
cognitionis excedat, ex hoc quod per eam etiam praeterita cognoscuntur.
RC2
Ad secundum dicendum, quod illa cognitio quam artifex creatus habet per formas operativas de suo artificio, si
cognoscit ipsum ut est producibile in esse, quamvis operari non intendat, non est usquequaque speculativa
cognitio, sed habitualiter practica; cognitio autem artificis qua cognoscit artificiata non ut sunt productibilia ab
ipso, quae est pure speculativa, non habet ideas respondentes sibi, sed forte rationes vel similitudines.
RC3
Ad tertium dicendum, quod est commune practicae et speculativae scientiae quod sit per principia et causas;
unde ex hac ratione non potest probari de aliqua scientia neque quod sit speculativa, neque quod sit practica.
|a4 Articulus 4
TTA
Quarto quaeritur utrum malum habeat ideam in Deo.
TTB
Et videtur quod sic.
AG1
Deus enim habet scientiam simplicis notitiae de malis. Sed idea aliquo modo respondet scientiae simplicis
notitiae, secundum quod large sumitur pro similitudine vel ratione.
Ergo malum habet ideam in Deo.
AG2
Praeterea, malum nihil prohibet esse in bono quod non est ei oppositum. Sed similitudo mali non opponitur
bono, sicut nec similitudo nigri albo, quia species contrariorum in anima non sunt contrariae. Ergo nihil prohibet,
in Deo, quamvis sit summum bonum, ponere ideam vel similitudinem mali.
AG3
Praeterea, ubicumque est aliqua communitas, ibi est aliqua similitudo. Sed ex hoc ipso quod aliquid est privatio
entis, suscipit entis praedicationem; unde dicitur in IV metaphysicorum, quod negationes et privationes dicuntur
entia. Ergo ex hoc ipso quod malum est privatio boni, habet aliquam similitudinem in Deo, qui est summum
bonum.
AG4
Praeterea, omne illud quod per seipsum cognoscitur, habet ideam in Deo. Sed falsum per seipsum cognoscitur,
sicut et verum; sicut enim prima principia sunt per se nota in sua veritate, ita eorum opposita sunt per se nota in
sua falsitate. Ergo falsum habet ideam in Deo. Falsum autem est quoddam malum, sicut et verum est intellectus
bonum, ut dicitur in VI ethicorum. Ergo malum habet ideam in Deo.
AG5
75

