Illa vero pars animae quae non utitur organo corporeo in opere suo, remanet non determinata, sed quodammodo
infinita, in quantum est immaterialis; et ideo eius virtus se extendit ad obiectum commune omnibus entibus.
Unde obiectum intellectus dicitur esse quid quod in omnibus generibus entium invenitur. Unde etiam
Philosophus dicit, quod intellectus est quo est omnia facere, et quo est omnia fieri.
Unde impossibile est quod in parte intellectiva distinguantur diversae potentiae ad diversas naturas obiectorum;
sed solummodo secundum diversam rationem obiecti, prout, scilicet, secundum diversam rationem in unam et
eamdem rem quandoque actus animae fertur.
Et sic bonum et verum in parte intellectiva diversificant intellectum et voluntatem: in verum enim intelligibile
fertur intellectus ut in formam, cum oporteat eo quod intelligitur, intellectum esse informatum; in bonum autem
fertur (voluntas) ut in finem.
Unde et a Philosopho in VI metaphys.
Dicitur verum esse in mente et bonum in rebus; cum forma sit intus, et finis extra. Non eadem ratione autem finis
et forma perficit: et sic bonum et verum non habent eamdem rationem obiecti.
Sic etiam et circa intellectum agens intellectus et possibilis distinguuntur. Non enim eadem ratione est obiectum
aliquid in quantum est in actu et in quantum est in potentia, aut in quantum agit et patitur: intelligibile enim actu,
est obiectum intellectus possibilis agens quasi in ipsum, prout eo exit de potentia in actum; intelligibile vero in
potentia est obiectum intellectus agentis, prout fit per intellectum agentem intelligibile actu.
Sic igitur patet qualiter in parte intellectiva potentiae distingui possunt. Ratio vero superior et inferior hoc modo
distinguuntur.
Sunt enim quaedam naturae anima rationali superiores, quaedam vero inferiores. Cum vero omne quod
intelligitur, intelligatur per modum intelligentis: rerum quae sunt supra animam, intellectus est in anima rationali
inferior ipsis rebus intellectis; earum vero quae sunt infra animam, inest animae intellectus superior ipsis rebus,
cum in ea res ipsae nobilius esse habeant quam in seipsis. Et sic ad utrasque res diversam habitudinem habet, et
ex hoc diversa sortitur officia.
Secundum enim quod ad superiores naturas respicit, sive ut earum veritatem et naturam absolute contemplans,
sive ut ab eis rationem et quasi exemplar operandi accipiens; superior ratio nominatur. Secundum vero quod ad
inferiora convertitur vel conspicienda per contemplationem, vel per actionem disponenda, inferior ratio
nominatur. Utraque autem natura, scilicet et superior et inferior, secundum communem rationem intelligibilis ab
anima humana apprehenduntur; superior quidem prout est immaterialis in seipsa, inferior autem prout a materia
per actum animae denudatur.
Unde patet quod ratio superior et inferior non nominant diversas potentias, sed unam et eamdem ad diversa
diversimode comparatam.
RA1
Ad primum igitur dicendum, quod, sicut dictum est in quaestione de mente, imago trinitatis in anima attenditur
quidem in potentiis ut in radice, sed completive in actibus potentiarum: et secundum hoc dicitur imago ad
superiorem et non ad inferiorem rationem pertinere.
RA2
Ad secundum dicendum, quod pars potentiae non semper potentiam distinctam designat; sed aliquando pars
potentiae accipitur secundum partem obiectorum, secundum quae virtualis quantitatis divisio attenditur; ut si
aliquis possit centum libras portare, dicetur potentiae illius partem habere qui non potest portare nisi
quinquaginta, cum tamen sit eadem potentia specie. Et per hunc modum superior et inferior rationis portio
dicuntur rationis portiones, secundum quod feruntur in partem obiectorum quae communiter accepta ratio
respicit.
RA3
Ad tertium dicendum, quod scientificum et rationativum vel opinativum non sunt idem quod ratio superior et
inferior: quia etiam circa naturas inferiores quas respicit ratio inferior, possunt accipi necessariae
considerationes, quae ad scientificum pertinent: alias physica et mathematica non essent scientiae; similiter etiam
et superior ratio ad actus humanos ex libero arbitrio dependentes, et per hoc contingentes, quodammodo
convertitur: alias rationi superiori non attribueretur peccatum, quod circa haec contingit. Et sic ratio superior non
ex toto separatur a rationativo vel opinativo.
Scientificum autem et rationativum diversae quidem potentiae sunt, quia quantum ad ipsam rationem
intelligibilis distinguuntur.
Cum enim actus alicuius potentiae non se extendat ultra virtutem sui obiecti, omnis operatio quae non potest
reduci in eamdem rationem obiecti, oportet quod sit alterius potentiae, quae habeat aliam obiecti rationem.
Obiectum autem intellectus est quid, ut dicitur in III de anima: et propter hoc, actio intellectus extenditur
quantum potest extendi virtus eius quod quid est. Per hanc autem statim ipsa principia prima cognita fiunt, ex
quibus cognitis ulterius ratiocinando pervenitur in conclusionum notitiam: et hanc potentiam quae ipsas
conclusiones in quod quid est nata est resolvere, Philosophus scientificum appellat.
Sunt autem quaedam in quibus non est possibile talem resolutionem fieri ut perveniatur usque ad quod quid est,
et hoc propter incertitudinem sui esse; sicut est in contingentibus in quantum contingentia sunt. Unde talia non
347

