Secundum est indivisibilitas appetitivae virtutis: unde quidam dicunt, quod quia Angelus simplex est, ad quod se
convertit, totaliter se convertit; quod intelligi oportet non de simplicitate essentiae, sed de simplicitate quae
divisionem potentiarum unius generis tollit.
Tertium est intellectiva cognitio; et hoc est quod quidam dicunt, quod Angeli irremediabiliter peccaverunt, quia
peccaverunt contra intellectum Deiformem.
RA1
Ad primum ergo dicendum, quod aliquid dicitur naturale dupliciter.
Uno modo cuius principium sufficiens habetur ex quo de necessitate illud consequitur, nisi aliquid impediat;
sicut terrae est naturale moveri Deorsum; et de hoc intelligit Philosophus, quod nihil quod est contra naturam, est
perpetuum.
Alio modo dicitur aliquid alicui naturale, quia habet naturalem inclinationem in illud, quamvis in se non habeat
sufficiens illius principium ex quo necessario consequatur; sicut mulieri dicitur naturale concipere filium, quod
tamen non potest nisi semine maris suscepto.
Id autem quod est contra hoc naturale, nihil prohibet esse perpetuum; sicut quod aliqua mulier perpetuo absque
prole remaneret.
Hoc autem modo libero arbitrio est naturale tendere in bonum; et contra naturam, peccare. Unde ratio non
sequitur.
Vel dicendum, quod quamvis menti rationali secundum suam institutionem consideratae peccatum sit contra
naturam, tamen secundum quod adhaesit peccato effectum est ei quasi naturale, ut Augustinus dicit in lib.
De perfectione iustitiae. Philosophus dicit tamen, IX ethicorum, quod quando homo de virtute in vitium transit,
fit quasi alius, eo quod quasi in aliam naturam transit.
RA2
Ad secundum dicendum, quod aliter est de natura corporali et spirituali.
Natura enim corporalis est determinata unius generis; et ideo non potest sibi aliquid effici naturale, nisi natura
eius totaliter corrumpatur; sicut aquae non potest fieri calor naturalis, nisi corrumpatur in ea species aquae; et
inde est quod redit ad naturam suam remoto prohibente.
Sed natura spiritualis est facta quantum ad secundum esse suum indeterminata, et omnium capax; sicut dicitur in
III de anima, quod anima est quodammodo omnia: et per hoc quod alicui adhaeret, efficitur unum cum eo; sicut
intellectus fit quodammodo ipsum intelligibile intelligendo, et voluntas ipsum appetibile amando.
Et sic, quamvis inclinatio voluntatis sit naturaliter ad unum, tamen contrarium potest per amorem ei effici
naturale in tantum quod non revertatur ad pristinum statum nisi aliqua causa hoc agente. Et hoc modo peccatum
efficitur quasi naturale ei qui peccato adhaeret; unde nihil prohibet liberum arbitrium perpetuo in peccato
remanere.
RA3
Ad tertium dicendum, quod per se causa peccati voluntas est, et per ipsam peccatum conservatur: quae quamvis a
principio ad utrumque se haberet aequaliter, tamen postquam se peccato subiecit, efficitur ei peccatum quasi
naturale; et ex hoc immutabiliter, quantum est de se, manet in illo.
RA4
Ad quartum dicendum, quod ista necessitas permanendi in peccato reducitur in Deum sicut in causam dupliciter:
uno modo ex parte iustitiae ipsius, ut dictum est, in corp.
Art., in quantum scilicet non apponit gratiam sanantem; alio modo in quantum talem naturam condidit quae et
peccare possit, et necessitatem in peccato remanendi ex conditione suae naturae haberet postquam peccato se
subderet.
RA5
Ad quintum dicendum, quod, cum peccatum sit menti rationali quasi naturale effectum, illa necessitas non erit
coactionis, sed quasi naturalis inclinationis.
RA6
Ad sextum dicendum, quod potestas servandi rectitudinem voluntatis cum habetur, inest omni habenti liberum
arbitrium, ut Anselmus dicit. Daemones autem et alii damnati eam servare non possunt, cum non habeant.
RA7
Ad septimum dicendum, quod liberum arbitrium, secundum quod dicitur liberum a coactione, non suscipit magis
et minus; sed considerata libertate a peccato et a miseria, dicitur in uno statu esse magis liberum quam in alio.
RA8
Ad octavum dicendum, quod effectus naturae semper est naturalis; et inde est quod eius actio et motus semper ad
quietem naturalem terminatur. Sed actio et motus voluntatis potest terminari ad effectum et quietem naturalem,
in quantum voluntas et ars adiuvant naturam; unde potest esse motus voluntarius, et effectus vel quies
consequens, erit naturalis et necessitatem habens; sicut ex percussione voluntaria sequitur mors naturalis et
necessaria.
RA9

507

