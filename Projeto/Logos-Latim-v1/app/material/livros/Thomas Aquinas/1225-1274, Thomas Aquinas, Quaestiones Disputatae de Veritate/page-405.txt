Ad hoc ergo quod Christus verus Deus et verus homo sit, oportet in ipso ponere omnia quae ad naturam divinam
pertinent; et iterum seorsum secundum rationem naturae in eadem persona omnia quae speciem hominis
constituunt.
Et ut non solum verus homo, sed etiam perfectus sit, oportet in eo ponere omnia quae nobis ad perfectionem
necessaria sunt, sicut habitus scientiarum et virtutum.
Sicut enim divinitas non potest esse actus corporis, ut ea corpus formaliter vivat, vel rationalis creatura fiat; ita
non potest esse actus animae rationalis, ut ea formaliter sit sciens vel virtuosus, sicut nos per habitum virtutis vel
scientiae.
Et ideo oportet in Christo ponere scientiam creatam, et virtutem creatam.
RA1
Ad primum igitur dicendum, quod scientia creata est quidem secundum quid anima Christi nobilior, in quantum
est actus eius; secundum quem modum et color eius corpore nobilior est, et quodlibet accidens suo subiecto,
prout comparatur ad ipsum sicut actus ad potentiam. Simpliciter tamen subiectum est nobilius accidente; et sic
anima Christi, propria scientia.
RA2
Ad secundum dicendum, quod quamvis operatio attribuatur hypostasi ut operanti, tamen attribuitur naturae ut
operationis principio.
Operatio autem non recipit speciem ab operante, sed a principio operationis; unde in uno operante sunt diversae
operationes secundum speciem propter diversa operationum principia, sicut in homine videre et audire.
Quamvis igitur in Christo non sit nisi una hypostasis, tamen sunt in eo duae naturae, et ideo etiam duae
operationes; et oportet Christum esse perfectum ad utramque operationem. Et sic non solum est in eo scientia
increata, quae sufficit ad operationem naturae increatae, sed etiam scientia creata, quae exigitur ad perfectam
operationem naturae creatae.
RA3
Ad tertium dicendum, quod calor, proprie loquendo, non agit, sed est medium quo ignis agit. Unde ita se habet
ad operationem calefactionis sicut se habet scientia creata ad actum considerationis.
RA4
Ad quartum dicendum, quod quamvis in consideratione scientiae sit aliquid quod est ab intrinseco, tamen talis
operatio non completur sine eo quod ab extrinseco est; et in hoc dissimilitudo attenditur.
RA5
Ad quintum dicendum, quod quamvis esse creatum sit imperfectum comparatum ad eminentiam divinae
operationis; unumquodque tamen in genere suo perfectum est, et sui generis perfectionem quamdam requirit.
Unde et natura creata in Christo quamdam perfectionem habuit creatam, quae fuit scientia creata.
RA6
Ad sextum dicendum, quod Christus semper est in actu considerationis secundum scientiam increatam; sed quia
ei duae operationes competunt secundum duas naturas, ideo per hoc non excluditur quin etiam habeat
considerationem scientiae creatae.
RA7
Ad septimum dicendum, quod si Christus haberet tantum scientiam increatam, esset quidem sapiens Deus, sed,
ut ita dixerim, non sapiens homo; unde ad hoc quod in humanitate sapiens esset, oportuit quod scientiam creatam
haberet.
RA8
Ad octavum dicendum, quod verbum apostoli intelligitur de perfectione quae imperfectioni opponitur: tunc enim
perfecto adveniente imperfectum tollitur. Perfectio autem divinae scientiae non opponitur imperfectioni scientiae
creatae, cum non sint circa idem; unde ratio non sequitur.
RA9
Ad nonum dicendum, quod quamvis verbum sit magis intraneum animae quam aliqua eius potentia, prout eam
sustinet et in esse conservat; tamen intellectus vel aliqua alia potentia est magis unum cum anima, quia non
solum in persona, sed in natura: secundum quod potentia est quaedam perfectio ipsius animae, non autem
verbum. Unde anima Christi non potest, formaliter loquendo, intelligere per verbum sicut per intellectum.
RA10
Ad decimum dicendum, quod quamvis verbum et scientia creata non sint melius quam solum verbum; tamen
anima unita verbo et perfecta scientia creata, est perfectior quam si verbo uniretur sine hoc quod scientiam
creatam haberet; quia scientia creata in aliqua habitudine se habet ad animam in qua non se habet verbum. Et
ideo ratio non sequitur.
|a2 Articulus 2
TTA
Secundo quaeritur utrum anima Christi videat verbum per aliquem habitum.
TTB
405

