Sed non est possibile simul apprehendere nocivum et conveniens, quia contingit unum solum intelligere,
secundum Philosophum.
Ergo in ratione superiori non potuit esse simul dolor et gaudium.
AG11
Praeterea maius posse habet in natura integra ratio supra sensualitatem quam in natura corrupta sensualitas supra
rationem. Sed in natura corrupta sensualitas trahit post se rationem.
Ergo multo fortius in Christo, in quo natura humana fuit integra, ratio trahebat post se sensualitatem. Sed tota
sensualitas erat particeps gaudii fruitionis, quod erat in ratione: ex quo videtur quod anima Christi totaliter expers
erat doloris.
AG12
Praeterea, maior est infirmitas contracta quam assumpta; et similiter potior est unio in persona quam unio per
gratiam. Sed in tribus pueris, qui habebant infirmitatem contractam, unio Dei per gratiam eorum corpora a
laesione ignis impassibilia servavit.
Ergo multo fortius in Christo, qui non habuit nisi infirmitatem assumptam, unio in persona verbi Dei et fruitio
ipsius conservavit rationem immunem a dolore passionis.
AG13
Praeterea, gaudium fruitionis in superiori ratione est per hoc quod ad Deum convertitur; dolor autem passionis
per hoc quod convertitur ad corpus: quia simplex, ad quod convertitur, totum convertitur. Ergo in ratione
superiori Christi non potuit esse simul gaudium fruitionis et dolor passionis.
AG14
Sed dicendum, quod in Christo fuit duplex status: scilicet viatoris, et comprehensoris; et secundum hos duos
status sic potuit inesse ei gaudium fruitionis et dolor passionis.
Sed contra: duplex status Christi nec aufert contrarietatem quae est inter gaudium et dolorem, nec subiectum
gaudii et doloris diversificat. Contraria autem non possunt esse in eodem subiecto. Ergo duplex status Christi
non facit quod simul possit inesse ei secundum superiorem rationem dolor et gaudium.
AG15
Praeterea, status viatoris et comprehensoris aut sunt contrarii, aut non. Si sunt contrarii, ergo simul inesse Christo
non possunt.
Si autem non sunt contrarii; cum contrariorum sint contrariae causae, videtur quod duplex status non possit esse
causa per quam Christo simul insint gaudium et dolor, quae sunt contraria.
AG16
Praeterea, quando una potentia intenditur in suo actu, alia ab actu retrahitur.
Multo ergo fortius, quando una potentia est intensa in uno actu, retrahitur ipsa ab alio.
Sed in ratione superiori fuit gaudium intensum.
Ergo per hoc omnino a dolore retrahebatur.
AG17
Sed dicendum, quod dolor erat materialis respectu gaudii: unde per dolorem gaudium non impediebatur. Sed
contra: dolor erat de passione corporis, gaudium erat de visione Dei. Ergo dolor passionis non erat materialis
respectu gaudii fruitionis; et sic dolor et gaudium in ratione superiori Christi simul esse non potuerunt.
SC1
Sed contra. Secundum proportionem causarum est proportio effectuum. Sed unio animae Christi ad corpus erat
causa doloris, unio autem eius ad divinitatem erat causa gaudii: haec autem duae uniones non se impediunt.
Ergo in Christo fuit simul dolor passionis et gaudium fruitionis.
SC2
Praeterea, Christus in eodem instanti fuit verus viator et comprehensor. Ergo habuit ea quae sunt viatoris et
comprehensoris. Sed comprehensoris est de divina fruitione intense gaudere, viatoris autem est corporales
dolores sentire. Ergo in Christo simul fuit dolor passionis et gaudium fruitionis.
CO
Respondeo. Dicendum, quod in Christo duo praedicta, scilicet gaudium fruitionis et dolor corporalis passionis, se
nullatenus impedierunt.
Ad cuius evidentiam sciendum est, quod secundum naturae ordinem, propter colligantiam virium animae in una
essentia, et animae et corporis in uno esse compositi, vires superiores et inferiores, et etiam corpus invicem in se
effluunt quod in aliquo eorum superabundat; et inde est quod ex apprehensione animae transmutatur corpus
secundum calorem et frigus, et quandoque usque ad sanitatem et aegritudinem, et usque ad mortem: contingit
enim aliquem ex gaudio vel tristitia vel amore mortem incurrere. Et inde est quod ex ipsa gloria animae fit
redundantia in corpus glorificandum; ut patet per auctoritatem Augustini supra inductam.
Et similiter est e converso, quod transmutatio corporis in animam redundat. Anima enim coniuncta corpori, eius
complexiones imitatur secundum amentiam vel docilitatem, et alia huiusmodi, ut dicitur in Lib. Sex
principiorum.

567

