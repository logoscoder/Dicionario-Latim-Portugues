RC2
Ad secundum dicendum, quod ille etiam qui non credit explicite omnes articulos, potest omnes errores vitare:
quia ex habitu fidei retardatur ne assentiat contrariis articulorum, quos etiam solum implicite novit; ut scilicet
cum sibi proponuntur, quasi insolita, suspecta habeat, et assensum differat quousque instruatur per eum cuius est
dubia in fide determinare.
RC3
Ad tertium dicendum, quod mandata Decalogi sunt de his quae naturalis ratio dictat; et ideo quilibet tenetur ea
explicite cognoscere, nec est similis ratio de articulis fidei, qui sunt supra rationem.
RC4
Ad quartum dicendum, quod diligere non distinguitur per implicite et explicite, nisi quatenus dilectio fidem
sequitur, eo quod dilectio terminatur ad rem ipsam quae est extra animam, quae in particulari subsistit. Cognitio
vero terminatur ad id quod est in apprehensione animae, quae potest apprehendere aliquid vel in universali vel in
particulari; et ideo non est simile de fide et caritate.
RC5
Ad quintum dicendum, quod aliquis simplex, qui accusatur de haeresi, non examinatur de omnibus articulis quia
teneatur omnes explicite credere, sed quia tenetur non assentire pertinaciter contrario alicuius articulorum.
RC6
Ad sextum dicendum, quod non est propter differentiam ex habitu fidei explicite credere quae aliis sufficit
implicite credere, sed propter officium diversum. Nam ille qui ponitur ut doctor fidei, debet explicite nosse ea
quae debet vel tenetur docere; et secundum quod est altior in officio, debet etiam perfectiorem scientiam habere
de his quae sunt fidei.
RC7
Ad septimum dicendum, quod minores non habent fidem implicitam in fide aliquorum hominum particularium;
sed in fide ecclesiae, quae non potest esse informis. Et praeterea, unus non dicitur habere fidem implicitam in
fide alterius propter hoc quod conveniat in modo credendi formate vel informiter, sed propter convenientiam in
credito.
|a12 Articulus 12
TTA
Duodecimo quaeritur utrum una sit fides modernorum et antiquorum.
TTB
Et videtur quod non.
AG1
Scientia enim universalis differt a scientia particulari. Sed antiqui cognoscebant ea quae sunt fidei, quasi in
universali, implicite credentes; moderni autem in particulari credentes explicite. Ergo non est eadem fides
modernorum et antiquorum.
AG2
Praeterea, fides est de enuntiabili. Sed non sunt eadem enuntiabilia quae nos credimus et illi crediderunt; ut
Christum nasciturum, et Christum natum. Ergo non est eadem fides nostra et antiquorum.
AG3
Praeterea, determinatum tempus in his quae sunt fidei, est de necessariis ad credendum: aliquis enim infidelis
reputatur ex hoc quod credit Christum nondum venisse, sed esse venturum. Sed in fide nostra et antiquorum sunt
tempora variata: nos enim credimus de praeterito quod ipsi credebant de futuro. Ergo non est eadem fides nostra
et antiquorum.
SC
Sed contra, Ephes., IV, 5: unus Dominus, una fides.
CO
Responsio. Dicendum quod hoc pro firmo est tenendum, unam esse fidem antiquorum et modernorum: alias non
esset una ecclesia.
Ad hoc autem sustinendum, quidam dixerunt, esse idem enuntiabile de praeterito quod nos credimus, et de futuro
quod antiqui crediderunt.
Sed hoc non videtur esse conveniens, ut variatis essentialibus compositionis partibus, eadem compositio maneat;
videmus etiam compositiones per alia accidentia verbi et nominis variari.
Unde alii dixerunt, quod enuntiabilia sunt diversa quae nos credimus et illi crediderunt; sed fides non est de
enuntiabili sed de re. Res autem est eadem, quamvis enuntiabilia sint diversa. Dicunt enim, quod hoc per se
convenit fidei ut credat resurrectionem Christi; sed hoc est quasi accidentale, ut credat eam esse vel fuisse. Sed
hoc etiam falsum apparet: quia credere, cum dicat assensum, non potest esse nisi de compositione, in qua verum
et falsum invenitur. Unde, cum dico, credo resurrectionem, oportet intelligi aliquam compositionem; et hoc
secundum aliquod tempus, quod anima semper adiungit in dividendo et componendo, ut dicitur in III de anima;
ut scilicet sensus (sit), credo resurrectionem, id est credo resurrectionem esse, vel fuisse, vel futuram esse.
338

