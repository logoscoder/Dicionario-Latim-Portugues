RA5
Ad quintum dicendum, quod quaelibet potentia praeeminet alteri in hoc quod est proprium sibi: sicut tactus
perfectius comparatur ad calorem, quem sentit per se, quam visus, qui sentit ipsum per accidens; et similiter
intellectus completius comparatur ad verum quam voluntas; et voluntas perfectius comparatur ad bonum quod
est in rebus, quam intellectus.
Unde, quamvis intellectus simpliciter sit nobilior voluntate, ad minus respectu aliquarum rerum; tamen
secundum rationem movendi, quae competit voluntati ex ratione propria obiecti, voluntas nobilior invenitur.
|a13 Articulus 13
TTA
Tertiodecimo quaeritur utrum intentio sit actus voluntatis.
TTB
Et videtur quod non.
AG1
Quia super illud Luc. XI, 34: lucerna corporis tui est oculus tuus, Glossa, id est intentio. Sed oculus in anima est
ratio vel intellectus. Ergo intentio pertinet ad rationem vel intellectum, et non ad voluntatem.
AG2
Sed dicendum, quod est voluntatis in ordine ad rationem, et pro tanto oculo comparatur.
Sed contra: actus superioris et prioris potentiae non dependet ab actu posterioris.
Sed voluntas est prior intellectu in agendo, quia voluntas movet intellectum, ut dictum est, art. Praeced.. Ergo
actus voluntatis non dependet a ratione. Si ergo intentio esset actus voluntatis, nullo modo ad rationem
pertineret.
AG3
Sed dicendum, quod secundum hoc actus voluntatis dependet a ratione in quantum ad volendum praeexigitur
cognitio voliti; et sic intentio, quamvis sit actus voluntatis, est aliquo modo rationis. Sed contra: nullus actus
voluntatis est qui cognitionem non praeexigat.
Ergo secundum hoc nullus actus deberet attribui simpliciter voluntati, nec velle nec amare, sed voluntati et
rationi simul; quod est falsum.
Ergo et primum; scilicet quod intentio sit actus voluntatis.
AG4
Praeterea, ipsum nomen intentionis importat relationem in finem. Sed referre aliquid in finem pertinet ad
rationem. Ergo intentio est rationis.
AG5
Sed dicendum, quod in intentione non solum est relatio in finem, sed actus voluntatis qui refertur in finem; et
utrumque per nomen intentionis significatur. Sed contra: actus ille relationi in finem prosternitur ut materiale
formali. Sed magis denominatur aliquid a formali quam a materiali. Ergo intentio magis denominatur ab eo quod
est rationis, quam ab eo quod est voluntatis; et sic magis debet poni actus rationis quam voluntatis.
AG6
Praeterea, sicut primus motor dirigit totam naturam, ita ratio dirigit voluntatem. Sed intentio in rebus naturalibus
magis proprie attribuitur primo motori quam ipsis rebus naturalibus; cum res naturales non dicantur aliquid
intendere nisi secundum quod sunt directae a primo motore. Ergo et in potentiis animae magis debet attribui
intentio rationi quam voluntati.
AG7
Praeterea, intentio, proprie loquendo, non est nisi cognoscentis. Sed voluntas non est cognoscens.
Ergo intentio non est voluntatis.
AG8
Praeterea, eorum quae nullo modo sunt unum, non potest esse actus unus. Sed voluntas et ratio nullo modo sunt
unum, cum ad diversa genera potentiarum animae pertineant; voluntas enim est in appetitivo, sed ratio in
intellectivo. Ergo ratio et voluntas non possunt habere unum actum; et ita, si intentio est actus rationis aliquo
modo, non erit actus voluntatis.
AG9
Praeterea, voluntas, secundum Philosophum in III ethic., cap. XXI, est finis tantum.
Sed finis est unus tantum in uno ordine. Ergo voluntas secundum suum actum comparatur tantum ad unum. Sed
ubi est unum tantum, ibi non est ordo. Cum ergo intentio ordinem importet, videtur quod nullo modo sit
voluntatis.
AG10
Praeterea, intentio nihil aliud esse videtur quam directio voluntatis in ultimum finem. Sed dirigere voluntatem est
rationis.
Ergo intentio ad rationem pertinet.
AG11
457

