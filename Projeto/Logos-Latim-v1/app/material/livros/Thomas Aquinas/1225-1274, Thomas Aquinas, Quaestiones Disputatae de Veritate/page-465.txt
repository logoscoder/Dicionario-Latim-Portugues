excludat; sed omnibus dat affluenter ut dicitur Iac. I, 5; quamvis quantum ad hoc eligere dicatur quod quibusdam
plura quam aliis dat ex ordine suae sapientiae.
RA2
Ad secundum dicendum, quod voluntas Dei non est causa contingens, eo quod illud quod vult, immutabiliter
vult; et ideo ex ipsa ratione suae immobilitatis res necessariae causari possunt; et praecipue cum nulla res creata
sit necessaria secundum se considerata, sed in se possibilis, et necessaria per aliud.
RA3
Ad tertium dicendum, quod voluntas est alicuius dupliciter: uno modo principaliter, et alio modo secundario.
Principaliter quidem voluntas est finis, qui est ratio volendi omnia alia; secundario autem est eorum quae sunt ad
finem, quae propter finem volumus.
Voluntas autem non habet habitudinem ad volitum quod est secundarium, sicut ad causam; sed tantummodo ad
volitum principale, quod est finis.
Sciendum est autem, quod voluntas et volitum aliquando distinguuntur secundum rem; et tunc volitum
comparatur ad voluntatem sicut realiter causa finalis. Si autem voluntas et volitum distinguuntur tantum ratione,
tunc volitum non erit causa finalis voluntatis nisi secundum modum significandi.
Voluntas ergo divina comparatur, sicut ad finem, ad bonitatem suam, quae secundum rem idem est quod sua
voluntas; distinguitur autem solum secundum modum significandi. Unde relinquitur quod voluntatis divinae
nihil sit causa realiter, sed solum secundum modum significandi.
Nec est inconveniens, in Deo significari aliquid per modum causae; sic enim divinitas significatur in Deo ut
habens se ad Deum per modum causae formalis.
Res vero creatae, quas Deus vult, non se habent ad divinam voluntatem ut fines, sed ut ordinata ad finem: propter
hoc enim Deus creaturas vult esse, ut in eis sua bonitas manifestetur, et ut sua bonitas, quae per essentiam
multiplicari non potest, saltem similitudinis participatione in plures effundatur.
RA4
Ad quartum dicendum, quod laus non debetur voluntati secundum quemlibet actum suum, si laus stricte
accipitur, ut Philosophus accipit; sed secundum quod voluntas comparatur ad ea quae sunt ad finem. Constat
enim quod actus voluntatis invenitur non solum in operibus virtutis, quae sunt laudabilia, sed etiam in actu
felicitatis, quae est honorabilium: constat enim quod felicitas delectationem habet. Et tamen etiam laus Deo
attribuitur, cum ad laudandum Deum in multis locis Scripturae invitemur; sed laus communius accipitur quam
Philosophus accipiat.
Vel potest dici, quod laus, etiam proprie accepta, Deo competit, in quantum sua voluntate ordinat creaturas in
seipsum sicut in finem.
RA6
Ad sextum dicendum, quod in Deo est voluntas affectionis, et voluntas effectionis: vult enim se velle, et vult se
agere quod agit; sed non oportet quod ubicumque est altera istarum, inveniatur meritum, sed solummodo in
natura imperfecta tendente in perfectionem.
RA7
Ad septimum dicendum, quod quando volitum est aliud a voluntate, volitum movet voluntatem realiter; sed
quando volitum est idem voluntati, tunc non movet nisi secundum modum significandi. Et quantum ad hunc
modum loquendi, secundum Commentatorem in Lib. VIII phys., verificatur dictum Platonis, qui dicebat, quod
primum movens movet seipsum, in quantum scilicet intelligit et vult seipsum. Nec tamen quia vult creaturas,
sequitur quod a creaturis movetur; quia creaturas non vult nisi ratione suae bonitatis, ut dictum est, in solut. Ad 3
argum..
RA8
Ad octavum dicendum, quod per eamdem naturam aliquid movetur ad terminum quem nondum obtinet, et in
termino quiescit quem iam obtinuit. Unde eiusdem potentiae est tendere in bonum cum nondum habetur, et
diligere ipsum, et delectari in eo postquam habetur; et utrumque horum pertinet ad potentiam appetitivam,
quamvis nominetur magis ab illo actu quo tendit in id quod non habet, ratione cuius dicitur quod appetitus est
imperfecti.
Sed voluntas indifferenter se habet ad utrumque: unde voluntas secundum propriam rationem competit Deo, non
autem appetitus.
RA9
Ad nonum dicendum, quod Deo non competit ad opposita se habere quantum ad ea quae sunt in essentia eius;
sed ad opposita se habet quantum ad effectus in creaturis, quos potest facere et non facere.
RA10
Ad decimum dicendum, quod Deus cum non operatur res, vult res esse; sed tamen non vult quod tunc sint: unde
obiectio procedit ex suppositione falsi.
RA11

465

