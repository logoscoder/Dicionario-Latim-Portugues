Et videtur quod non.
AG1
Videre enim per habitum est videre per medium. Sed anima Christi videt verbum sine medio. Ergo non videt per
habitum.
AG2
Praeterea, anima Christi in hoc beata est quod verbum videt. Beatitudo autem, sive felicitas, secundum
Philosophum in I ethic., cap. VII, non est secundum habitum, sed secundum actum. Ergo anima Christi non videt
verbum secundum habitum.
AG3
Praeterea, quanto aliquid est simplicius, tanto est Deo proximius: quanto autem est aliquid Deo proximius, tanto
est nobilius.
Cum igitur anima Christi maxime in hoc nobilitetur quod verbum perfecte videt; videtur quod in illa visione non
accidat ei aliqua compositio: quod esset, si per habitum aliquem sibi compositum intelligeret.
AG4
Praeterea, anima Christi est nobilior quam Angeli, et maxime quantum competit ad visionem verbi. Sed Angeli
non vident verbum per aliquos habitus, quia ut dicit maximus in commento super VII cap. Cael. Hierarch., non
convenit arbitrari, magnum dionysium habitudines in divinis intellectibus more accidentium, quemadmodum et
in nobis sunt, dixisse, et aliud in alio subiecto, et ac si qualitatem quamdam effectam; accidens enim omne illic
depulsum est. Ergo nec anima Christi videt verbum per aliquem habitum.
AG5
Praeterea, anima Christi non potest considerari nisi vel ut unita verbo, vel secundum suam naturam. Sed in
quantum est unita verbo, non competit sibi videre verbum aliquo habitu mediante, quia non unitur verbo aliquo
medio habitu. Similiter etiam nec sibi secundum propriam naturam hoc competit: sicut enim omne totum est
maius (sua) parte, ita etiam est qualibet parte sua melius et perfectius.
Sed aliqua pars animae, ut intellectus agens, efficit suam operationem nullo habitu mediante, quod videtur ad
nobilitatem eius pertinere; et ita multo fortius anima tota non operatur habitu mediante. Ergo nullo modo anima
Christi videt verbum per aliquem habitum.
AG6
Praeterea, sicut dicit Glossa Hebr., II, natura mentis humanae qualem Christus assumpsit, nihil post Deum est
melius. Sed aliquae creaturae etiam insensibiles sine habitu medio suas operationes producunt; quod ad
nobilitatem ipsarum pertinere videtur, cum in hoc sint Deo similes. Ergo multo fortius anima Christi habet suam
operationem absque aliquo habitu; et sic idem quod prius.
SC1
Sed contra. Nulla potentia passiva potest operari nisi perfecta per formam sui activi, cum nihil operetur nisi
secundum quod est in actu. Sed intellectus possibilis, quo anima Christi intelligebat, erat potentia passiva.
Ergo non poterat intelligere nisi per formam sui activi, hoc est intelligibilis, perfecta.
Sed habitus in intellectu non videntur aliud esse quam species intelligibilium in ipso.
Ergo anima Christi videbat Deum, et intelligebat alia aliquo medio habitu.
SC2
Praeterea, non decuit quod Dei filius potentiam intellectivam assumeret nisi perfectam.
Perficitur autem intellectiva potentia per habitum scientiae. Ergo habitualem scientiam assumpsit.
CO
Responsio. Dicendum, quod ad huius quaestionis evidentiam oportet scire quid est habitus, et ad quid habitibus
indigeamus.
Quantum igitur in primo aspectu apparet, habitus significare videtur aliquid potentiae superadditum, quo
perficitur ad suam operationem.
Indiget autem aliqua potentia aliquo superaddito, duplici ratione: et propter conditionem naturae, et propter
rationem ipsius potentiae.
Nec immerito; cum actio, quae a potentia procedit, a natura dependeat, quae est potentiae origo.
Ex parte quidem naturae indiget potentia aliquo superaddito ad operandum: quando scilicet operatio talis est
quae facultatem et conditionem naturae excedit; sicut conditionem naturae humanae excedit ut ad Deum quasi
sociali amore afficiatur, quasi haereditatis eius consors; unde ad hanc operationem indiget affectiva nostra
potentia habitu caritatis.
Ex parte autem potentiae, quando potentia est ad talia obiecta ordinata quorum nullatenus ex seipsa potest
perfecte actum habere; sicut potentia visiva est ordinata ad cognoscendum omnes colores: non fuit autem
possibile ut essent in organo visivo omnes colores in actu; et ideo aliter est ordinatum, ut scilicet potentiae
visivae possit superaddi similitudo cuiuslibet coloris, et sic in actum progrediatur visionis.
Sciendum tamen est, quod illud quod additur potentiae, quandoque recipitur in ea per modum habitus,
quandoque autem per modum passionis.

406

