Sed contra est quod Balaam propheta fuisse dicitur qui tamen malus fuit.
SC2
Praeterea, Matth., VII, 22, ex persona damnatorum dicitur: Domine, nonne in nomine tuo prophetavimus et
virtutes etc.; ergo prophetia potest esse in hominibus malis.
SC3
Praeterea, quicumque non habet caritatem, est malus. Sed prophetia potest esse in aliquo non habente caritatem,
ut patet I ad cor.
C. XIII, 2: si habuero omnem scientiam et noverim mysteria omnia, caritatem autem non habuero etc.. Ergo
prophetia potest esse in aliquo peccatore.
CO
Responsio. Dicendum, quod bonitas hominis in caritate consistit, per quam homo Deo unitur. Quaecumque ergo
sine caritate esse possunt, communiter inveniri possunt in bonis et malis. In hoc enim praecipue divina bonitas
commendatur, quod tam bonis quam malis utitur ad suum propositum implendum; et ideo utrisque, tam bonis
quam malis, illa dona largitur quae ad caritatem, necessariam dependentiam non habent.
Prophetia autem non habet aliquam necessariam colligantiam cum caritate, propter duo.
Primo, quia prophetia est in intellectu, caritas autem in affectu. Intellectus autem est prior affectu; et sic
prophetia et aliae intellectus perfectiones non dependent a caritate. Et hac ratione fides et prophetia et scientia et
omnia huiusmodi in bonis et malis esse possunt.
Secundo, quia prophetia datur alicui ad utilitatem ecclesiae, et non propter seipsum.
Contingit autem aliquem utiliter quantum ad aliquid ecclesiae deservire qui in se ipso bonus non est, quasi Deo
per caritatem coniunctus; unde prophetia et operatio miraculorum et ecclesiastica ministeria et omnia huiusmodi,
quae ad utilitatem ecclesiae conferuntur, inveniuntur quandoque sine caritate, quae sola homines bonos facit.
Sciendum tamen est, quod inter peccata quibus caritas amittitur, quaedam sunt quae usum prophetiae impediunt,
quaedam quae non.
Quia enim carnalia peccata mentem a spiritualitate omnino retrahunt; ex hoc ipso quod aliquis carnalibus
peccatis est subditus, ineptus ad prophetiam redditur, ad cuius revelationem summa spiritualitas mentis
requiritur.
Peccata vero spiritualia spiritualitatem mentis non ita impediunt. Et ideo contingit esse aliquem prophetam
spiritualibus vitiis subditum, non autem carnalibus; vel etiam immensis saeculi sollicitudinibus, quibus mens a
sua spiritualitate retrahatur.
Et ideo dicit Rabbi Moyses, quod hoc est signum quod aliquis sit falsus propheta, quando voluptatibus et
sollicitudinibus saeculi detinetur. Et hoc consonat ei quod habetur Matth. VII, 15: attendite a falsis prophetis; et
infra: a fructibus eorum cognoscetis eos; quod de manifestis oportet intelligi, ut ibidem dicit Glossa, quae
maxime sunt peccata carnalia; spiritualia enim vitia interius latent.
RA1
Ad primum ergo dicendum, quod sapientia se transfert in animam dupliciter. Uno modo ut ipsamet Dei sapientia
animam inhabitet; et sic hominem sanctum facit et Dei amicum.
Alio modo solum quantum ad effectum; et sic non oportet quod sanctum faciat vel Dei amicum; et sic transfert
se in mentem malorum quos prophetas constituit.
RA2
Ad secundum dicendum, quod quamvis prophetia sit spiritus sancti donum, non tamen cum dono prophetiae
spiritus sanctus datur, sed solummodo cum dono caritatis; unde ratio non sequitur.
RA3
Ad tertium dicendum, quod prophetia non contingit male uti, ita quod ipse prophetiae actus, inquantum a
prophetia egreditur, sit malus. Cum enim aliquis prophetiae actum ad aliquod malum ordinat, tunc quidem ipse
prophetiae actus bonus est, et a spiritu sancto, sed ordinatio illius actus in finem indebitum non est a spiritu
sancto, sed a perversa hominis voluntate.
RA4
Ad quartum dicendum, quod intentio Philosophi est dicere, quod ea quae divinitus dantur, dependent ex
voluntate datoris, quae non potest esse irrationabilis; unde, si praescientia futurorum quae est in somniis, a Deo
immitteretur, appareret in ista immissione aliqua discretio. Nunc autem non apparet, cum in quibuslibet talis
divinatio fiat, quod ostendit divinationem somniorum esse a natura. In dono autem prophetiae invenimus
discretionem, quia non omnibus datur, etiam qui sic vel sic dispositi sint; sed illis solis quos divina voluntas
elegerit: qui tamen simpliciter non sint boni vel optimi quantum ad seipsos; sunt tamen boni quantum ad hoc
quod per eos prophetae officium exerceatur, secundum quod competere iudicat sapientia divina.
RA5
Ad quintum dicendum, quod in hoc Deus optimus ostenditur, quod non solum bonis sed etiam malis novit bene
uti; unde nihil summae bonitati derogatur, si per malos prophetas bonum prophetae officium administrari facit.
RA6

273

