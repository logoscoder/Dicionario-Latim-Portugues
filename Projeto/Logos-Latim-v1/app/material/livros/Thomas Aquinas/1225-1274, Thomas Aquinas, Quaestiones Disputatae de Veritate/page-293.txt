Praeterea, in omni cognitione quae est per similitudinem, ubi est expressior similitudo, est perfectior cognitio.
Sed figurae imaginatae in prophetia sunt similitudines rerum de quibus fit revelatio prophetiae. Ergo ubi est
perfectior imaginaria visio, est altior gradus prophetiae.
AG4
Praeterea, cum lumen propheticum descendat ab intellectu in imaginationem; quanto est perfectius lumen in
intellectu prophetae, tanto est perfectior imaginaria visio. Ergo diversi gradus imaginariae visionis demonstrant
diversos gradus intellectualis.
Sed ubi est perfectior intellectualis visio, est perfectior prophetia. Ergo et secundum imaginariam visionem
gradus prophetiae distinguuntur.
AG5
Sed dicebat, quod diversitas visionis imaginariae non distinguit speciem prophetiae; et ideo nec secundum ipsam
gradus prophetiae distinguuntur. Sed contra, omne calidum elementare est eiusdem speciei; et tamen apud
medicos distinguitur calidum in primo et in secundo aut tertio et quarto gradu.
Ergo distinctio graduum non requirit speciei distinctionem.
AG6
Praeterea, magis et minus non diversificant speciem. Sed etiam intellectualis visio non distinguitur in prophetis
nisi secundum lumen propheticum perfectius et minus perfecte receptum.
Ergo differentia visionis intellectualis non diversificat speciem prophetiae; ergo nec gradus secundum
responsionem praedictam; et sic non essent in prophetia aliqui gradus si nec secundum visionem intellectivam,
nec secundum imaginariam distinguuntur. Relinquitur ergo gradus prophetiae distingui secundum imaginariam
visionem.
SC1
Sed contra. Visio imaginaria non facit prophetam, sed solum intellectualis. Ergo nec secundum visionem
imaginariam gradus prophetiae distinguuntur.
SC2
Praeterea, illud quod distinguitur per se, distinguitur penes id quod est ei formale. Sed in prophetia intellectualis
visio est formalis, imaginaria vero quasi materialis. Ergo gradus prophetiae distinguuntur secundum
intellectualem, et non secundum imaginariam visionem.
SC3
Praeterea, imaginariae visiones etiam in eodem propheta pluries variantur, quia quandoque hoc modo
revelationem accipit, quandoque illo. Ergo non videtur quod secundum imaginariam visionem possint prophetiae
gradus distingui.
SC4
Praeterea, sicut se habet scientia ad res scitas, ita prophetia ad res prophetatas. Sed scientiae distinguuntur
secundum res scitas, ut dicitur in III de anima. Ergo et prophetia secundum res prophetatas, et non secundum
imaginariam visionem.
SC5
Praeterea, secundum Glossam in principio Psalterii, prophetia consistit in dictis et factis, somnio et visione. Non
ergo debent magis prophetiae gradus distingui secundum imaginariam visionem, ad quam pertinet visio et
somnium, quam secundum dicta et facta.
SC6
Praeterea, etiam miracula ad prophetiam requiruntur; unde Moyses cum a Domino mitteretur, signum petivit,
Exod. III, 13; et in Psal. Lxxiii, 9, dicitur: signa nostra non vidimus; iam non est propheta etc.. Ergo non magis
debent distingui gradus prophetiae secundum imaginariam visionem quam secundum signa.
CO
Responsio. Dicendum, quod quando ad aliquid constituendum duo concurrunt, quorum unum est alio
principalius, in eo quod ex eis constituitur, potest comparationis gradus attendi et secundum id quod est
principale, et secundum id quod est secundarium.
Sed excessus eius quod est principale, ostendit eminentiam simpliciter; excessus vero eius quod est secundarium,
ostendit eminentiam secundum quid, et non simpliciter, nisi secundum quod excessus, in eo quod est
secundarium, est signum excessus in eo quod est principalius.
Sicut ad meritum humanum concurrit caritas quasi principale, et opus exterius quasi secundarium; meritum
autem, simpliciter loquendo, scilicet respectu praemii essentialis, iudicatur maius, quod ex maiori caritate
procedit; magnitudo vero operis facit maius meritum secundum quid respectu alicuius praemii accidentalis, non
autem simpliciter, nisi inquantum demonstrat magnitudinem caritatis, secundum id quod Gregorius dicit: amor
Dei magna operatur si est.
Cum ergo ad prophetiam concurrat intellectualis visio quasi principalis et imaginaria quasi secundaria, gradus
prophetiae est simpliciter eminentior iudicandus ex eo quod visio intellectualis est eminentior. Ex eminentia vero
imaginariae visionis ostenditur eminentior gradus prophetiae secundum quid, et non simpliciter, nisi inquantum
perfectio imaginariae visionis demonstrat perfectionem intellectualis.
293

