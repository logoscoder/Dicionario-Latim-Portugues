AG4
Praeterea, potentia rationalis se habet ad opposita, secundum Philosophum. Sed synderesis est rationalis potentia.
Ergo se habet ad opposita: ergo potest bonum facere, et peccare.
AG5
Praeterea, contraria nata sunt fieri circa idem.
Sed virtus et peccatum sunt contraria. Cum igitur in synderesi sit actus virtutis, quia instigat ad bonum, erit etiam
in ea actus peccati.
AG6
Praeterea, sicut se habet intellectus principiorum in speculativis, ita synderesis in operativis.
Sed omnis operatio rationis speculativae ex principiis primis oritur. Ergo et omnis operatio practicae rationis ex
synderesi initium sumit. Ergo sicut synderesi attribuitur operatio rationis practicae quae est secundum virtutem,
ita attribuetur ei operatio rationis quae est secundum peccatum.
AG7
Praeterea, poena respondet culpae. Sed anima tota punietur in damnatis, etiam secundum synderesim.
Ergo etiam synderesis peccat.
SC1
Sed contra. Bonum potest esse magis purum quam malum: quia aliquod bonum est cui non admiscetur aliquid de
malo; nihil autem est adeo malum, quod non habeat aliquid de bono permixtum. Sed in nobis est aliquid quod
semper inclinat ad malum, scilicet fomes. Ergo et aliquid erit quod semper inclinat ad bonum.
Hoc nihil videtur esse nisi synderesis.
Et sic synderesis numquam peccat.
SC2
Praeterea, quod naturaliter inest, semper inest.
Sed naturale est synderesi quod remurmuret malo. Ergo ipsa nunquam in malum consentit; ergo non peccat.
CO
Responsio. Dicendum, quod natura in omnibus suis operibus bonum intendit, et conservationem eorum quae per
operationem naturae fiunt; et ideo in omnibus naturae operibus semper principia sunt permanentia et
immutabilia, et rectitudinem conservantia: principia enim manere oportet, ut dicitur in I phys.. Non enim posset
esse aliqua firmitas vel certitudo in his quae sunt a principiis, nisi ipsa principia essent firmiter stabilita.
Et inde est quod omnia mutabilia reducuntur ad aliquid primum immobile. Inde etiam est quod omnis
speculativa cognitio derivatur ab aliqua certissima cognitione circa quam error esse non potest, quae est cognitio
primorum principiorum universalium, ad quae omnia illa cognita examinantur, et ex quibus omne verum
approbatur, et omne falsum respuitur.
In quibus si aliquis error posset accidere nulla certitudo in tota cognitione sequenti inveniretur.
Unde et in operibus humanis, ad hoc quod aliqua rectitudo in eis esse possit, oportet esse aliquod principium
permanens, quod rectitudinem immutabilem habeat, ad quod omnia humana opera examinentur; ita quod illud
principium permanens omni malo resistat, et omni bono assentiat.
Et haec est synderesis, cuius officium est remurmurare malo, et inclinare ad bonum; et ideo concedimus quod in
ea peccatum esse non potest.
RA1
Ad primum igitur dicendum, quod synderesis nunquam praecipitatur in universali. Sed in ipsa applicatione
universalis principii ad aliquod particulare potest accidere error, propter falsam deductionem, vel alicuius falsi
assumptionem. Et ideo non dixit quod synderesis simpliciter praecipitetur; sed quod conscientia praecipitatur,
quae universale iudicium synderesis ad particularia opera applicat.
RA2
Ad secundum dicendum, quod quando in aliquo syllogismo conclusio falsa inducitur ex duabus propositionibus
quarum una est vera et alia falsa, peccatum conclusionis non attribuitur propositioni verae, sed falsae. Et ideo in
illo arbitrio quo occisores apostolorum arbitrabantur se obsequium praestare Deo, peccatum non proveniebat ex
universali iudicio synderesis, quod est Deo esse obsequendum, sed ex falso iudicio rationis superioris, quae
arbitrabatur occisionem apostolorum esse beneplacitam Deo. Et ideo non oportet concedere quod per actum
synderesis ad peccandum inclinarentur.
RA3
Ad tertium dicendum, quod vertex sicut est suprema pars corporis, ita vertex animae dicitur suprema pars
animae; unde secundum diversas distinctiones partium animae vertex animae diversimode accipitur.
Distinguendo partem intellectivam a sensitiva, tota intellectiva pars vertex animae dici potest. Ulterius
distinguendo intellectivam partem in rationem superiorem et inferiorem, ratio superior vertex dicetur. Ulterius
distinguendo rationem in naturale iudicium et rationis deliberationem, naturale iudicium dicetur esse vertex.
Cum igitur anima dicitur usque ad verticem constuprari, intelligendum est secundum quod vertex nominat
superiorem rationem, non autem prout nominat synderesim.
RA4
361

