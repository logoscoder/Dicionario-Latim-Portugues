Unde, sicut praedestinationis divinae est effectus quod iste salvetur, ita et quod per orationes talis vel per talia
merita salvetur.
Et hoc est quod Gregorius dicit in I libro dialogorum ea quae sancti viri orando efficiunt, ita praedestinata sunt,
ut precibus obtineantur; propter quod, ut dicit boetius in libro V de consolatione: preces, cum rectae sunt,
inefficaces esse non possunt.
RA1
Ad primum igitur dicendum, quod nihil est quod ordinem praedestinationis possit infringere, et ideo impediri
non potest; sed multa sunt quae ordini praedestinationis subiacent ut causae mediae; et ista dicuntur iuvare
praedestinationem, modo praedicto.
RA2
Ad secundum dicendum, quod ex quo praedestinatum est quod talis orationibus talibus salvetur, non possunt
orationes removeri nisi praedestinatione remota; sicut nec salus humana, quae est praedestinationis effectus.
RA3
Ad tertium dicendum, quod ratio illa procedit quod oratio non iuvet praedestinationem quasi causa; et hoc
concedendum est.
RA4
Ad quartum dicendum, quod effectus praedestinationis, qui sunt gratia et gloria, non se habent per modum
perfectionis primae, sed per modum perfectionis secundae. Membra autem corporis naturalis, quamvis non
iuventur ab invicem in perfectionibus primis consequendis, iuvantur tamen invicem, quantum ad perfectiones
secundas; et est etiam aliquod membrum in corpore quod primo formatum iuvat ad formationem aliorum
membrorum, scilicet cor; unde ratio procedit ex falso.
RC1
Ad primum autem in contrarium concedimus.
RC2
Ad secundum dicendum, quod Paulus nunquam fuit reprobatus secundum dispositionem divini consilii, quod est
immutabile; sed solum secundum dispositionem divinae sententiae quae accipitur secundum inferiores causas,
quae quandoque mutantur. Unde non sequitur quod oratio fuerit praedestinationis causa, sed quod iuverit solum
ad praedestinationis effectum.
RC3
Ad tertium dicendum, quod quamvis praedestinatio et gratia finalis convertantur, tamen non oportet quod
quidquid est causa gratiae finalis, quocumque modo, sit etiam causa praedestinationis, sicut patet ex supra dictis.
RC4
Ad quartum dicendum, quod quamvis traianus esset in loco reproborum, non tamen erat simpliciter reprobatus;
praedestinatum enim erat quod precibus Gregorii salvaretur.
RC5
Quintum concedimus.
|q7 Quaestio 7
Prologus
PR1
Primo utrum liber vitae sit quid creatum.
PR2
Secundo utrum liber dicatur essentialiter vel personaliter in divinis.
PR3
Tertio utrum liber vitae approprietur filio.
PR4
Quarto utrum liber vitae idem sit quod praedestinatio.
PR5
Quinto utrum liber vitae dicatur respectu vitae increatae.
PR6
Sexto utrum liber vitae dicatur respectu vitae naturae in creaturis.
PR7
Septimo utrum liber vitae dicatur simpliciter respectu vitae gratiae.
PR8
Octavo utrum possit dici liber mortis, sicut dicitur liber vitae.
|a1 Articulus 1
TTA
Quaestio est de libro vitae.
Et primo quaeritur utrum liber vitae sit quid creatum.
137

