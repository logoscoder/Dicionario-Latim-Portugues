Appetibile vero non movet appetitum nisi apprehensum. In quantum ergo ex appetibili apprehenso per sensum
movetur vis appetitiva inferior, eius motus sensualis dicitur, et ipsa potentia sensualitas nominatur.
Hic autem appetitus sensibilis medius est inter appetitum naturalem, et appetitum superiorem rationalem, qui
voluntas nominatur.
Quod quidem ex hoc inspici potest, quod in quolibet appetibili duo possunt considerari: scilicet ipsa res quae
appetitur, et ratio appetibilitatis, ut delectatio vel utilitas, vel aliquid huiusmodi.
Appetitus ergo naturalis tendit in ipsam rem appetibilem sine aliqua apprehensione rationis appetibilitatis: nihil
enim est aliud appetitus naturalis quam quaedam inclinatio rei, et ordo ad aliquam rem sibi convenientem, sicut
lapidem ferri ad locum Deorsum.
Quia vero res naturalis in suo esse naturali determinata est; et una est eius inclinatio ad aliquam rem
determinatam: unde non exigitur aliqua apprehensio, per quam secundum rationem appetibilitatis distinguatur res
appetibilis a non appetibili.
Sed haec apprehensio praeexigitur in instituente naturam, qui unicuique naturae dedit inclinationem propriam
sibi convenientem.
Appetitus autem superior, qui est voluntas, tendit directe in rationem appetibilitatis absolute; sicut voluntas
ipsam bonitatem appetit primo et principaliter, vel utilitatem, aut aliquid huiusmodi; hanc vero rem vel illam
appetit secundario, in quantum est praedictae rationis particeps; et hoc ideo quia natura rationalis est tantae
capacitatis quod non sufficeret ei inclinatio ad unam rem determinatam, sed indiget rebus pluribus et diversis: et
ideo inclinatio eius est in aliquid commune, quod in pluribus invenitur, et sic per apprehensionem illius
communis tendit in rem appetibilem, in qua huiusmodi rationem appetendam esse cognoscit.
Appetitus vero inferior sensitivae partis, qui sensualitas dicitur, tendit in ipsam rem appetibilem prout invenitur
in ea id quod est ratio appetibilitatis: non enim tendit in ipsam rationem appetibilitatis, quia appetitus inferior
non appetit ipsam bonitatem vel utilitatem aut delectationem, sed hoc utile vel hoc delectabile: et in hoc
appetitus sensibilis est infra appetitum rationalem; sed quia non tendit tantum in hanc rem aut tantum in illam,
sed in omne id quod est sibi utile vel delectabile, ideo est supra appetitum naturalem; et propter hoc
apprehensione indiget, per quam delectabile a non delectabili distinguat.
Et huius distinctionis signum evidens est, quod appetitus naturalis habet necessitatem respectu ipsius rei in quam
tendit, sicut grave necessario appetit locum Deorsum. Appetitus autem sensitivus non habet necessitatem in rem
aliquam, antequam apprehendatur sub ratione delectabilis vel utilis; sed apprehenso quod est delectabile, de
necessitate fertur in illud: non enim potest brutum animal inspiciens delectabile, non appetere illud. Sed voluntas
habet necessitatem respectu ipsius bonitatis et utilitatis: de necessitate enim vult homo bonum, sed non habet
necessitatem respectu huius vel illius rei quantumcumque apprehendatur ut bona vel utilis quod ideo est, quia
unaquaeque potentia habet quamdam necessariam habitudinem ad suum proprium obiectum.
Unde datur intelligi quod obiectum appetitus naturalis est haec res in quantum talis res; appetitus vero sensibilis
haec res in quantum est conveniens vel delectabilis: sicut aqua, in quantum est conveniens gustui, et non in
quantum est aqua; obiectum vero proprium voluntatis est ipsum bonum absolute.
Et sic differt apprehensio sensus et intellectus: nam sensus est apprehendere hoc coloratum, intellectus autem
ipsam naturam coloris.
Sic ergo patet quod appetitus alius est secundum speciem voluntas et sensualitas, sicut et alia ratione appetitur
ipsa bonitas et haec res bona: nam bonitas appetitur per seipsam, sed haec res bona, in quantum participat
aliquid.
Et ideo, sicut participantia dicuntur per participationem, ut haec res bona per bonitatem, ita appetitus superior
regit appetitum inferiorem, et intellectus eodem modo iudicat de his quae sensus apprehendit.
Sic ergo sensualitatis proprium obiectum est res bona vel conveniens sentienti: quod quidem contingit dupliciter.
Uno modo, quia est conveniens ad ipsum esse sentientis, sicut cibus et potus, et alia huiusmodi; alio modo quia
est conveniens sensui ad sentiendum, sicut color pulcher est conveniens visui ad videndum, et sonus moderatus
auditui ad audiendum, et sic de aliis.
Et sic magister complete sensualitatem notificat: per hoc enim quod dicit, quod est quaedam vis animae inferior,
designatur eius distinctio ab appetitu superiori; per hoc autem quod dicit, ex qua motus, qui intenditur in corporis
sensus, ostenditur eius habitudo ad ea quae sunt convenientia sensui ad sentiendum; per hoc autem quod dicit,
atque appetitus rerum ad corpus pertinentium, ostenditur eius habitudo ad ea quae sunt convenientia ad
conservandum esse sentientis.
RA1
Ad primum ergo dicendum, quod aliquid pertinet ad sensualitatem tripliciter.
Uno modo sicut quod est de essentia sensualitatis; et sic ad sensualitatem pertinent solae appetitivae vires. Alio
modo sicut id quod praeexigitur ad sensualitatem; et sic vires sensitivae apprehensivae ad sensualitatem
pertinent.
Alio modo sicut id quod sensualitati obsequitur; et sic motivae exequentes ad sensualitatem pertinent.
Et sic verum est quod omnia quae sunt nobis communia et bestiis, ad sensualitatem pertinent aliqualiter, quamvis
non omnia sint de essentia sensualitatis.
524

