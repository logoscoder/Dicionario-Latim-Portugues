Praeterea, Gregorius dicit in homil. Pentecostes: amor Dei non est otiosus: nam operatur magna, si est; si vero
desinit operari, amor non est. Sed Christus habuit perfectam caritatem in primo instanti suae creationis. Ergo in
eo fuit aliquis actus dilectionis; et ita fuit in eo meritum in illo instanti.
SC10
Praeterea, illud quod est posterius natura, non potest esse prius tempore, sed forte simul. Meritum autem est
prius natura quam praemium. Christus autem in primo instanti suae conceptionis habuit praemium, quia fuit
verus comprehensor. Ergo saltem in eodem instanti habuit meritum.
CO
Respondeo. Dicendum, quod circa hoc est duplex opinio.
Quidam enim dicunt, quod Christus in primo instanti suae conceptionis non meruit, sed statim post primum
instans mereri incepit.
Alii vero dicunt, quod in ipso primo instanti meruit: quae quidem opinio videtur esse rationabilior.
Nam quidquid perfectionis spiritualis est possibile alicui creaturae, totum creditur animae Christi esse collatum
in primo instanti suae creationis.
Quod enim in aliquo instanti meritum esse non possit, hoc dupliciter potest contingere: uno modo ex parte
operantis; alio modo ex parte actus.
Ex parte quidem operantis potest hoc contingere propter defectum duplicis facultatis: scilicet gratuitae, sicut si
dicamus, quod in illo instanti quo aliquis mortaliter peccat, non potest mereri, quia gratiam non habet: et iterum
ex defectu facultatis naturalis, sicut puer in primo instanti quo incipit esse, mereri non potest, quia non habet
usum liberi arbitrii. Neutrum autem horum potest dici in proposito.
Christus enim in primo instanti habuit facultatem gratiae, utpote gratia plenus, et facultatem naturae, utpote
plenarie usum liberi arbitrii habens; alias non potuisset esse comprehensor.
Ergo non fuit ex parte operantis Christi aliquid quominus posset in primo suae conceptionis instanti mereri.
Similiter nec ex parte actus meritorii.
Quod enim aliquis actus in aliquo instanti esse non possit, potest contingere dupliciter.
Uno modo per hoc quod in actu illo successio invenitur, et sic in instanti compleri non potest. Secundo per hoc
quod actus praesupponit quaedam quae non possunt praecedere instans aliquod determinatum; sicut non potest
esse quod ignis primo instanti suae generationis, si est extra locum suum generatus, sit in proprio loco, quia
motus praeexigitur, qui non potest esse ante primum instans generationis.
Neutro autem istorum modorum impeditur quin Christus in primo instanti meruerit.
Primo quidem, quia motus liberi arbitrii, in quo meritum consistit, non habet successionem, sed est simplex et
instantaneus.
Secundo vero, quia ad motum voluntatis non praeexigitur nisi actus apprehensivae virtutis: qui quidem motus in
eodem instanti est cum actu voluntatis, eo quod bonum apprehensum movet voluntatem. Simul autem est motio
moventis et motus mobilis.
Ipsa vero apprehensio boni in Christo non praeexigebat aliquam inquisitionem ad hoc quod esset de bono certum
iudicium; quia secundum certitudinem Christus statim de omnibus verum iudicium habuit.
Patet igitur quod nihil prohibet Christum in primo instanti meruisse. Et ideo concedendum, quod in primo suae
conceptionis instanti meruit.
RA1
Ad primum ergo dicendum, quod deliberatio duo importat: scilicet perceptionem rationis cum certitudine iudicii
de eo de quo fit deliberatio; et sic potest esse in instanti in eo in quo non est dubitatio de agendis: et sic fuit in
Christo. Potest etiam dicere discussionem sive inquisitionem; et sic importat discursum quemdam, unde non
potest esse in instanti: et tali deliberatione Christus non indigebat, quia non erat dubitatio de agendis.
RA2
Ad secundum dicendum, quod voluntas rationalis naturae naturaliter ordinatur in bonum, non autem in malum;
et ideo in primo instanti suae creationis, nisi aliquid impediat, potest ferri in bonum, non autem in malum, in
quod non fertur nisi per errorem, qui incidit in conferendo vel inquirendo. Unde praeexigitur tempus collationis
ad malum, non autem ad bonum.
RA3
Ad tertium dicendum, quod ratio illa procedit in motibus successivis, non autem in instantaneis.
Cuius ratio est, quia quando duo motus sunt ordinati, idem instans quod est finis primi motus, potest esse
principium secundi; sicut in eodem instanti quo completur generatio ignis extra suum locum naturalem, incipit
motus localis eiusdem, nisi sit aliquid impediens.
Si ergo principium secundi motus et terminus eiusdem sunt idem, sicut accidit in motibus instantaneis; tunc
principium motus secundi est in eodem instanti cum termino motus primi; sicut illuminatio et visio in eodem
instanti terminantur. Si vero terminus secundi motus non potest esse in eodem instanti cum principio eiusdem,
sicut accidit in omnibus motibus successivis; tunc impossibile erit quod terminus secundi motus sit in eodem
instanti cum termino primi motus.

636

