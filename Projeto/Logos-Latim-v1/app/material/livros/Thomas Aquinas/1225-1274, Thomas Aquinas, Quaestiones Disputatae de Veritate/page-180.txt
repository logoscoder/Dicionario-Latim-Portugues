Unde tertius modus assignatur a quibusdam, scilicet qui dicunt, quod Angeli habent penes se formas universales
totius ordinis universi a creatione sibi inditas, quas applicant ad hoc vel illud singulare, et sic ex universalibus
formis singularia cognoscunt.
Sed hic modus etiam non videtur conveniens, quia non potest aliquid ad alterum applicari nisi illud alterum sit
aliquo modo praecognitum; sicut nos universalem cognitionem singularibus applicamus, quae in cognitione
nostra sensitiva praeexistunt. In Angelis autem non est alia cognitio quam intellectiva, in qua singularium
cognitio praeexistat, ut sic universales formae intellectus ipsorum possint singularibus applicari. Unde patet quod
applicatio universalis ad particulare, praeexigit cognitionem intellectualem singularium in Angelis, et non est
causa ipsius.
Et ideo quarto modo probabilius dicitur quod formae quae sunt in intellectu Angeli, sunt efficaces ad causandum
cognitionem non solum universalium, sed etiam particularium nulla applicatione praesupposita; quamvis non sit
ita de formis nostri intellectus, quae se habent ad res dupliciter: uno modo ut causae rerum, sicut formae practici
intellectus; alio modo ut causatae a rebus, sicut formae intellectus speculativi, quo naturalia speculamur.
Per formas autem practici intellectus artifex non operatur nisi formam; unde forma illa est similitudo solius
formae. Et quia omnis forma, inquantum huiusmodi, est universalis, ideo per formam artis non habet artifex
cognitionem de artificiato nisi universalem; sed cognitionem illius in singulari acquirit per sensum, sicut et
quilibet alius.
Si autem per formas artis faceret materiam et formam, tunc forma illa esset exemplar formae et materiae; et sic
per illam formam cognosceretur res artificiata non solum in universali, sed etiam in singulari, quia principium
singularitatis est materia.
Formae autem quae sunt in intellectu speculativo, fiunt in nobis quodammodo ex actione ipsarum rerum. Omnis
autem actio est a forma; et ideo, quantum ex virtute est agentis, non fit aliqua forma a rebus in nobis nisi quae sit
similitudo formae. Sed per accidens contingit ut sit etiam similitudo materialium dispositionum, inquantum
recipitur in organo materiali, quod materialiter recipit, et sic retinentur aliquae conditiones materiae.
Ex quo contingit quod sensus et imaginatio singularia cognoscunt. Sed quia intellectus omnino immaterialiter
recipit, ideo formae quae sunt in intellectu speculativo, sunt similitudines rerum secundum formas tantum.
Rationes vero ideales in Deo existentes, sunt effectivae rerum non solum quantum ad formam, sed et quantum ad
materiam, et ideo sunt similitudines rerum quantum ad utrumque. Et propter hoc per eas cognoscitur res a Deo
non solum in natura universali ex parte formae, sed etiam in sua singularitate ex parte materiae.
Sicut autem ab intellectu divino effluunt res naturales secundum formam et materiam ad essendum ex utraque,
ita effluunt formae intellectus angelici ad cognoscendum utrumque; et ideo Angeli per formas innatas
cognoscunt res in sua singularitate et universalitate, inquantum sunt similes formis factivis, scilicet ideis in
mente divina existentibus, quamvis ipsae non sint rerum factivae.
RA1
Ad primum igitur dicendum, quod verbum boetii intelligitur de intellectu nostro, qui accipit formas ex rebus, non
autem de angelico, qui accipit formas immediate a Deo; et hoc ratione iam dicta.
RA2
Ad secundum dicendum, quod quia in intellectu Angeli formae immaterialius recipiuntur quam in intellectu
nostro, iam sunt efficaciores; et sic se extendunt ad repraesentandum rem non solum quantum ad principia
formalia, sed etiam secundum materialia.
RA3
Ad tertium dicendum, quod inter cognoscens et cognitum non exigitur similitudo quae est secundum
convenientiam in natura, sed secundum repraesentationem tantum. Constat enim quod forma lapidis in anima est
longe alterius naturae quam forma lapidis in materia; sed inquantum repraesentat eam, sic est principium ducens
in cognitionem eius. Unde, quamvis formae quae sunt in intellectu Angeli, sint immateriales secundum sui
naturam, nihil tamen prohibet quin per eas assimiletur rebus non solum secundum formam, sed etiam secundum
materiam.
RA4
Ad quartum dicendum, quod non oportet formam, quae est principium essendi rem, esse principium cognoscendi
rem secundum essentiam suam, sed solum secundum suam similitudinem. Forma enim qua lapis est, non est in
anima, sed similitudo eius. Unde non oportet quod forma intellectus angelici, qua singulare cognoscit, sit
individuata, sed solum quod sit formae individuatae similitudo.
RA5
Ad quintum dicendum, quod formae in intellectu angelico sunt immaterialiter, et tamen sunt similitudines rerum
materialium, sicut et ideae in Deo existentes, quae sunt multo immaterialiores; et sic per eas possunt singularia
cognosci.
RA6
Ad sextum dicendum, quod una species potest esse propria ratio diversorum inquantum est superexcedens, ut ex
supra dictis patet. Per unum autem medium adaequatum non possunt diversa distincte cognosci.
RA7
180

