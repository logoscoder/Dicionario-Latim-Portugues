Quantum igitur ad actualem cognitionem, qua aliquis se in actu considerat animam habere, sic dico, quod anima
cognoscitur per actus suos. In hoc enim aliquis percipit se animam habere, et vivere, et esse, quod percipit se
sentire et intelligere, et alia huiusmodi vitae opera exercere; unde dicit Philosophus in IX ethicorum: sentimus
autem quoniam sentimus; et intelligimus quoniam intelligimus; et quia hoc sentimus, intelligimus quoniam
sumus.
Nullus autem percipit se intelligere nisi ex hoc quod aliquid intelligit: quia prius est intelligere aliquid quam
intelligere se intelligere; et ideo anima pervenit ad actualiter percipiendum se esse, per illud quod intelligit, vel
sentit.
Sed quantum ad habitualem cognitionem, sic dico, quod anima per essentiam suam se videt, id est ex hoc ipso
quod essentia sua est sibi praesens est potens exire in actum cognitionis sui ipsius; sicut aliquis ex hoc quod
habet habitum alicuius scientiae, ex ipsa praesentia habitus, est potens percipere illa quae subsunt illi habitui. Ad
hoc autem quod percipiat anima se esse, et quid in seipsa agatur attendat, non requiritur aliquis habitus; sed ad
hoc sufficit sola essentia animae, quae menti est praesens: ex ea enim actus progrediuntur, in quibus actualiter
ipsa percipitur.
Sed si loquamur de cognitione animae, cum mens humana speciali aut generali cognitione definitur, sic iterum
distinguendum videtur. Ad cognitionem enim duo concurrere oportet: scilicet apprehensionem, et iudicium de re
apprehensa: et ideo cognitio, qua natura animae cognoscitur, potest considerari et quantum ad apprehensionem,
et quantum ad iudicium.
Si igitur consideretur quantum ad apprehensionem, sic dico, quod natura animae a nobis cognoscitur per species
quas a sensibus abstrahimus. Anima enim nostra in genere intellectualium tenet ultimum locum, sicut materia
prima in genere sensibilium, ut patet per Commentatorem in III de anima.
Sicut enim materia prima est in potentia ad omnes formas sensibiles, ita et intellectus possibilis noster ad omnes
formas intelligibiles; unde in ordine intelligibilium est sicut potentia pura, ut materia in ordine sensibilium. Et
ideo, sicut materia non est sensibilis nisi per formam supervenientem, ita intellectus possibilis non est
intelligibilis nisi per speciem superinductam.
Unde mens nostra non potest se intelligere ita quod seipsam immediate apprehendat; sed ex hoc quod
apprehendit alia, devenit in suam cognitionem; sicut et natura materiae primae cognoscitur ex hoc ipso quod est
talium formarum receptiva. Quod patet intuendo modum quo Philosophi naturam animae investigaverunt.
Ex hoc enim quod anima humana universales rerum naturas cognoscit, percipit quod species qua intelligimus, est
immaterialis; alias esset individuata, et sic non duceret in cognitionem universalis. Ex hoc autem quod species
intelligibilis est immaterialis, perceperunt quod intellectus est res quaedam non dependens a materia; et ex hoc
ad alias proprietates cognoscendas intellectivae animae processerunt. Et hoc est quod Philosophus dicit in III de
anima, quod intellectus est intelligibilis, sicut alia intelligibilia: quod exponens Commentator dicit quod
intellectus intelligit per intentionem in eo, sicut alia intelligibilia: quae quidem intentio nihil aliud est quam
species intelligibilis.
Sed haec intentio est in intellectu ut intelligibilis actu; in aliis autem rebus non, sed ut intelligibilis in potentia.
Si vero consideretur cognitio quam de natura animae habemus quantum ad iudicium quo sententiamus ita esse, ut
deductione praedicta apprehenderamus; sic notitia animae habetur inquantum intuemur inviolabilem veritatem,
ex qua perfecte quantum possumus definimus, non qualis sit uniuscuiusque hominis mens, sed qualis esse
sempiternis rationibus debeat, ut Augustinus dicit Lib. IX de trinitate: hanc autem inviolabilem veritatem
(intuemur) in sui similitudine, quae est menti nostrae impressa inquantum aliqua naturaliter cognoscimus ut per
se nota, ad quae omnia alia examinamus, secundum ea de omnibus iudicantes.
Sic ergo patet quod mens nostra cognoscit seipsam quodammodo per essentiam suam, ut Augustinus dicit:
quodam vero modo per intentionem, sive per speciem, ut Philosophus et Commentator dicunt; quodam vero
intuendo inviolabilem veritatem, ut item Augustinus dicit.
Unde et sic ad utrasque rationes respondendum est.
RA1
Ad primum igitur dicendum, quod intellectus noster nihil actu potest intelligere antequam a phantasmatibus
abstrahat; nec etiam potest habere habitualem notitiam aliorum a se, quae scilicet in ipso non sunt, ante
abstractionem praedictam, eo quod species aliorum intelligibilium non sunt ei innatae. Sed essentia sua sibi
innata est, ut non eam necesse habeat a phantasmatibus acquirere; sicut nec materiae essentia acquiritur ab
agente naturali, sed solum eius forma, quae ita comparatur ad materiam naturalem sicut forma intelligibilis ad
materiam sensibilem, ut Commentator dicit in III de anima. Et ideo mens antequam a phantasmatibus abstrahat,
sui notitiam habitualem habet, qua possit percipere se esse.
RA2
Ad secundum dicendum, quod nullus unquam erravit in hoc quod non perciperet se vivere, quod pertinet ad
cognitionem qua aliquis singulariter cognoscit quid in anima sua agatur; secundum quam cognitionem dictum
est, quod anima per essentiam suam cognoscitur in habitu. Sed error apud multos accidit circa cognitionem
naturae ipsius animae in specie; et quantum ad hoc, haec pars obiectionum verum concludit.
RA3
229

