Similiter etiam secundum ipsius sententiam in VI ethicorum, virtutum habitus ante earum consummationem
praeexistunt in nobis in quibusdam naturalibus inclinationibus, quae sunt quaedam virtutum inchoationes, sed
postea per exercitium operum adducuntur in debitam consummationem.
Similiter etiam dicendum est de scientiae acquisitione; quod praeexistunt in nobis quaedam scientiarum semina,
scilicet primae conceptiones intellectus, quae statim lumine intellectus agentis cognoscuntur per species a
sensibilibus abstractas, sive sint complexa, sicut dignitates, sive incomplexa, sicut ratio entis, et unius, et
huiusmodi, quae statim intellectus apprehendit. In istis autem principiis universalibus omnia sequentia
includuntur, sicut in quibusdam rationibus seminalibus.
Quando ergo ex istis universalibus cognitionibus mens educitur ut actu cognoscat particularia, quae prius in
universali et quasi in potentia cognoscebantur, tunc aliquis dicitur scientiam acquirere.
Sciendum tamen est, quod in rebus naturalibus aliquid praeexistit in potentia dupliciter.
Uno modo in potentia activa completa; quando, scilicet, principium intrinsecum sufficienter potest perducere in
actum perfectum, sicut patet in sanatione: ex virtute enim naturali quae est in aegro, aeger ad sanitatem
perducitur.
Alio modo in potentia passiva; quando, scilicet, principium intrinsecum non sufficit ad educendum in actum,
sicut patet quando ex aere fit ignis; hoc enim non poterat fieri per aliquam virtutem in aere existentem.
Quando igitur praeexistit aliquid in potentia activa completa, tunc agens extrinsecum non agit nisi adiuvando
agens intrinsecum, et ministrando ei ea quibus possit in actum exire; sicut medicus in sanatione est minister
naturae, quae principaliter operatur, confortando naturam, et apponendo medicinas, quibus velut instrumentis
natura utitur ad sanationem.
Quando vero aliquid praeexistit in potentia passiva tantum, tunc agens extrinsecum est quod educit principaliter
de potentia in actum; sicut ignis facit de aere, qui est potentia ignis, actu ignem.
Scientia ergo praeexistit in addiscente in potentia non pure passiva, sed activa; alias homo non posset per
seipsum acquirere scientiam.
Sicut ergo aliquis dupliciter sanatur: uno modo per operationem naturae tantum, alio modo a natura cum
adminiculo medicinae; ita etiam est duplex modus acquirendi scientiam: unus, quando naturalis ratio per seipsam
devenit in cognitionem ignotorum; et hic modus dicitur inventio; alius, quando naturali rationi aliquis exterius
adminiculatur, et hic modus dicitur disciplina.
In his autem quae fiunt a natura et arte, eodem modo ars operatur, et per eadem media, quibus et natura. Sicut
enim natura in eo qui ex frigida causa laborat, calefaciendo induceret sanitatem, ita et medicus; unde et ars
dicitur imitari naturam. Et similiter etiam contingit in scientiae acquisitione, quod eodem modo docens alium ad
scientiam ignotorum deducit sicuti aliquis inveniendo deducit seipsum in cognitionem ignoti.
Processus autem rationis pervenientis ad cognitionem ignoti inveniendo est ut principia communia per se nota
applicet ad determinatas materias, et inde procedat in aliquas particulares conclusiones, et ex his in alias; unde et
secundum hoc unus alium dicitur docere quod istum decursum rationis, quem in se facit ratione naturali, alteri
exponit per signa et sic ratio naturalis discipuli, per huiusmodi sibi proposita, sicut per quaedam instrumenta,
pervenit in cognitionem ignotorum.
Sicut igitur medicus dicitur causare sanitatem in infirmo natura operante, ita etiam homo dicitur causare
scientiam in alio operatione rationis naturalis illius: et hoc est docere; unde unus homo alium docere dicitur, et
eius esse magister. Et secundum hoc dicit Philosophus, I posteriorum, quod demonstratio est syllogismus faciens
scire.
Si autem aliquis alicui proponat ea quae in principiis per se notis non includuntur, vel includi non manifestantur,
non faciet in eo scientiam, sed forte opinionem, vel fidem; quamvis hoc etiam aliquo modo ex principiis innatis
causetur. Ex ipsis enim principiis per se notis considerat, quod ea quae ex eis necessario consequuntur, sunt
certitudinaliter tenenda; quae vero eis sunt contraria, totaliter respuenda; aliis autem assensum praebere potest,
vel non praebere.
Huiusmodi autem rationis lumen, quo principia huiusmodi nobis sunt nota, est nobis a Deo inditum, quasi
quaedam similitudo increatae veritatis in nobis resultans. Unde, cum omnis doctrina humana efficaciam habere
non possit nisi ex virtute illius luminis; constat quod solus Deus est qui interius et principaliter docet, sicut
natura interius et principaliter sanat; nihilominus homo et sanare et docere proprie dicitur modo praedicto.
RA1
Ad primum ergo dicendum, quod quia Dominus praeceperat discipulis ne vocarentur magistri, ne posset intelligi
hoc esse prohibitum absolute. Glossa exponit qualiter haec prohibitio sit intelligenda. Prohibemur enim hoc
modo hominem vocare magistrum, ut ei principalitatem magisterii attribuamus, quae Deo competit; quasi in
hominum sapientia spem ponentes, et non magis de his quae ab homine audimus, divinam veritatem consulentes,
quae in nobis loquitur per suae similitudinis impressionem, qua de omnibus possumus iudicare.
RA2
Ad secundum dicendum, quod cognitio rerum in nobis non efficitur per cognitionem signorum, sed per
cognitionem aliarum rerum magis certarum, scilicet principiorum, quae nobis per aliqua signa proponuntur, et

250

