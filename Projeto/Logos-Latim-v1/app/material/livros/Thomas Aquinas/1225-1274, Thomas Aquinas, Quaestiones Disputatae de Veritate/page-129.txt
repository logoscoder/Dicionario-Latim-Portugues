producunt. Cum igitur effectus praedestinationis, qui est salus humana, non necessario, sed contingenter ex
causis proximis eveniat, videtur quod ordo praedestinationis non sit certus.
AG3
Praeterea, si aliqua causa habet certum ordinem ad aliquem effectum, effectus ille ex necessitate proveniet, nisi
aliquid possit resistere virtuti causae agentis; sicut dispositiones in corporibus inferioribus inventae resistunt
interdum actioni caelestium corporum, ut non producant proprios effectus, quos necessario producerent, nisi
esset aliquid resistens. Sed praedestinationi divinae nihil potest resistere: voluntati enim eius quis resistit? ut
dicitur Rom. IX, 19. Ergo si habet certum ordinem ad effectum suum, effectus eius necessario producetur.
AG4
Sed dicebat, quod certitudo praedestinationis ad effectum, est cum praesuppositione causae secundae. Sed
contra, omnis certitudo quae est cum suppositione alicuius, non est certitudo absoluta, sed conditionalis; sicut
non est certum quod sol causet fructum in planta, nisi cum hac conditione, si virtus generativa in planta fuerit
bene disposita, propter hoc quod certitudo solis ad effectum praedictum praesupponit plantae virtutem quasi
causam secundam. Si igitur certitudo divinae praedestinationis sit cum praesuppositione secundae causae, non
erit certitudo absoluta, sed conditionalis tantum; sicut in me est certitudo quod socrates movetur si currit, et quod
iste salvabitur, si praeparabit se; et ita non erit in divina praedestinatione alia certitudo de salvandis quam apud
me; quod est absurdum.
AG5
Praeterea, iob XXXIII, 24, dicitur: conteret multos et innumerabiles, et stare faciet alios pro eis: quod exponens
Gregorius dicit: locum vitae, aliis cadentibus, alii sortiuntur. Sed locus vitae est ad quem praedestinatio ordinat.
Ergo a praedestinationis effectu praedestinatus deficere potest; et sic non est certa praedestinatio.
AG6
Praeterea, secundum Anselmum, eadem est veritas praedestinationis et propositionis de futuro.
Sed propositio de futuro non habet veritatem certam et determinatam, sed variari potest, ut patet per
Philosophum in Lib. Periher., et in II Perigeneseos, ubi dicit, quod futurus quis incedere, non incedet. Ergo nec
veritas praedestinationis certitudinem habet.
AG7
Praeterea, aliquis praedestinatus quandoque est in peccato mortali, sicut patet de Paulo, quando ecclesiam
persequebatur. Potest autem in peccato mortali perseverare usque ad mortem, vel tunc statim tunc interfici;
quorum utrolibet posito, praedestinatio effectum suum non consequetur. Ergo possibile est praedestinationem
non consequi effectum suum.
AG8
Sed dicebat, quod cum dicitur praedestinatus potest in peccato mortali mori, si accipiatur subiectum prout stat
sub forma praedestinationis, sic est composita, et falsa; si autem accipiatur prout consideratur sine tali forma, sic
est divisa, et vera.
Sed contra, in formis illis quae non possunt removeri a subiecto, non differt utrum aliquid attribuatur subiecto
sub forma considerato, vel sine forma; utroque enim modo haec est falsa: corvus niger potest esse albus. Sed
praedestinatio est talis forma quae non potest a praedestinato removeri.
Ergo praedicta distinctio in proposito locum non habet.
AG9
Praeterea, si aeternum coniungatur temporali et contingenti, totum erit temporale et contingens: sicut patet de
creatione, quae est temporalis, quamvis claudat in sua ratione essentiam Dei aeternam et effectum temporalem;
et similiter missio, quae importat processionem aeternam et effectum temporalem. Sed praedestinatio, quamvis
importet aliquid aeternum, tamen importat etiam cum hoc effectum temporalem.
Ergo totum hoc quod est praedestinatio, est temporale et contingens; et ita non videtur certitudinem habere.
AG10
Praeterea, quod potest esse et non esse, non habet aliquam certitudinem. Sed praedestinatio Dei de salute alicuius
potest esse et non esse; sicut enim potuit ab aeterno praedestinare et non praedestinare, ita et nunc potest
praedestinasse et non praedestinasse; cum in aeternitate non differant praesens, praeteritum et futurum. Ergo
praedestinatio non habet certitudinem.
SC1
Sed contra. Est quod dicitur Roman. VIII, 29: quos praescivit et praedestinavit, etc. Glossa: praedestinatio est
praescientia et praeparatio beneficiorum Dei, qua certissime liberantur quicumque liberantur.
SC2
Praeterea, illud cuius est immobilis veritas, oportet esse certum. Sed veritas praedestinationis est immobilis, ut
Augustinus dicit in Lib. De praedestinatione sanctorum. Ergo praedestinatio habet certitudinem.
SC3
Praeterea, cuicumque convenit praedestinatio, ab aeterno ei convenit. Sed quod est ab aeterno, invariabile est.
Ergo praedestinatio est invariabilis, et ita certa.
SC4
129

