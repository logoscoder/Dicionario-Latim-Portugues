Praeterea, maior est distantia creaturae ad Deum quam entis creati ad non ens, cum ens creatum non excedat non
ens nisi secundum quantitatem suae entitatis, quae non est infinita. Sed enti et non enti nihil potest esse
commune nisi secundum aequivocationem tantum, ut dicitur in VI metaph.: ut, puta, si id quod vocamus
hominem, alii vocent non hominem. Ergo nec Deo et creaturae potest esse aliquid commune nisi secundum
aequivocationem puram.
AG6
Praeterea, in omnibus analogiis ita est, quod vel unum ponitur in definitione alterius, sicut ponitur substantia in
definitione accidentis, et actus in definitione potentiae; vel aliquid idem ponitur in definitione utriusque, sicut
sanitas animalis ponitur in definitione sani, quod dicitur de urina et cibo, quorum alterum est conservativum,
alterum significativum sanitatis. Sed creatura et Deus non hoc modo se habent, neque quod unum in definitione
ponatur alterius, neque quod aliquid idem in definitione utriusque ponatur, etiam dato quod Deus definitionem
haberet. Ergo videtur quod nihil secundum analogiam dici possit de Deo, et creaturis; et ita restat quod aequivoce
pure dicatur quidquid de eis communiter dicitur.
AG7
Praeterea, magis differt substantia et accidens quam duae species substantiae. Sed idem nomen impositum ad
significandum duas species substantiae secundum propriam utriusque rationem, aequivoce pure de his dicitur,
sicut hoc nomen canis impositum caelesti, latrabili, et marino. Ergo multo fortius, si unum nomen imponatur
substantiae et accidenti. Sed nostra scientia est accidens, divina autem, est substantia. Ergo nomen scientiae de
utraque pure aequivoce dicitur.
AG8
Praeterea, scientia nostra non est nisi quaedam imago divinae scientiae. Sed nomen rei non convenit imagini nisi
aequivoce, unde animal aequivoce dicitur de vero animali et picto secundum Philosophum in praedicamentis;
ergo et nomen scientiae pure aequivoce dicitur de scientia Dei et nostra.
SC1
Sed contra. Est quod Philosophus dicit in V metaph., quod illud est perfectum simpliciter in quo omnium
generum perfectiones inveniuntur; et hoc est Deus, ut Commentator ibidem dicit. Sed perfectiones aliorum
generum non dicerentur inveniri in ipso, nisi aliqua similitudo esset perfectionis ipsius ad aliorum generum
perfectiones. Ergo creaturae ad eum est aliqua similitudo; non ergo pure aequivoce dicitur scientia, vel quidquid
aliud dicitur, de creatura et Deo.
SC2
Praeterea, genes. I, 26 dicitur: faciamus hominem ad imaginem et similitudinem nostram. Ergo est aliqua
similitudo creaturae ad Deum, et sic idem quod prius.
CO
Responsio. Dicendum, quod impossibile est dicere aliquid univoce praedicari de creatura et Deo. In omnibus
enim univocis communis est ratio nominis utrique eorum de quibus nomen univoce praedicatur; et sic quantum
ad illius nominis rationem univoca in aliquo aequalia sunt, quamvis secundum esse unum altero possit esse prius
vel posterius, sicut in ratione numeri omnes numeri sunt aequales, quamvis secundum naturam rei unus altero
naturaliter prior sit.
Creatura autem quantumcumque imitetur Deum, non tamen potest pertingere ad hoc ut eadem ratione aliquid sibi
conveniat qua convenit Deo: illa enim quae secundum eamdem rationem sunt in diversis, sunt eis communia
secundum rationem substantiae sive quidditatis, sed sunt discreta secundum esse.
Quidquid autem est in Deo, hoc est suum proprium esse; sicut enim essentia in eo est idem quod esse, ita scientia
est idem quod esse scientem in eo; unde, cum esse quod est proprium unius rei non possit alteri communicari,
impossibile est ut creatura pertingat ad eamdem rationem habendi aliquid quod habet Deus, sicut impossibile est
quod ad idem esse perveniat.
Similiter etiam esset in nobis: si enim in socrate non differret homo et hominem esse, impossibile esset quod
homo univoce diceretur de eo et Platone, quibus est esse diversum; nec tamen potest dici quod omnino
aequivoce praedicetur quidquid de Deo et creaturis dicitur, quia nisi esset aliqua convenientia creaturae ad Deum
secundum rem, sua essentia non esset creaturarum similitudo; et ita cognoscendo suam essentiam non
cognosceret creaturas.
Similiter etiam nec nos ex rebus creatis in cognitionem Dei pervenire possemus; nec nominum quae creaturis
aptantur, unum magis de eo dicendum esset quam aliud; quia in aequivocis non differt quodcumque nomen
imponatur, ex quo nulla rei convenientia attenditur.
Unde dicendum est, quod nec omnino univoce, nec pure aequivoce, nomen scientiae de scientia Dei et nostra
praedicatur; sed secundum analogiam, quod nihil est dictu quam secundum proportionem. Convenientia autem
secundum proportionem potest esse dupliciter: et secundum haec duo attenditur analogiae communitas.
Est enim quaedam convenientia inter ipsa quorum est ad invicem proportio, eo quod habent determinatam
distantiam vel aliam habitudinem ad invicem, sicut binarius cum unitate, eo quod est eius duplum; convenientia
etiam quandoque attenditur non duorum ad invicem inter quae sit proportio sed magis duarum ad invicem

54

