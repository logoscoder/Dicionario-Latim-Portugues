Praeterea, forma intellectus est simplicior intellectu, sicut perfectio perfectibili.
Sed intellectus Angeli est immaterialis. Ergo et formae ipsius sunt immateriales. Sed formae non sunt individuae
nisi sint materiales.
Ergo formae illae, sunt universales; et ita non sunt principium cognoscendi particulare.
AG11
Praeterea, mensura, quia est principium cognoscendi mensuratum, debet esse homogenea mensurato, ut dicitur in
X metaph..
Ergo et species, quae est principium cognoscendi, debet esse homogenea rei quae per ipsam cognoscitur. Sed
forma intellectus angelici non est homogenea singulari, cum sit immaterialis. Ergo per eam non potest Angelus
singularia cognoscere.
AG12
Praeterea, potestas gloriae excedit potestatem naturae. Ergo cognitio intellectus humani glorificati excedit
cognitionem Angeli naturalem. Sed intellectus hominis glorificati non cognoscit singularia quae hic sunt, quia ut
dicit Augustinus in libro de cura pro mortuis agenda, nesciunt mortui, etiam sancti, quid agant vivi, etiam eorum
filii. Ergo nec Angeli singularia cognoscere possunt cognitione naturali.
AG13
Praeterea, si Angelus singularia cognoscit; aut hoc est per species singulares, aut per universales. Sed non per
singulares, quia oporteret quod tot essent apud ipsum species, quot sunt singularia. Singularia autem sunt in
potentia infinita. Quod praecipue apparet, si ponatur quod mundus in posterum non deficiat ab hoc statu; quod
constat Deo esse possibile. Et sic essent infinitae formae in intellectu Angeli; quod est impossibile. Similiter nec
per universales, quia sic non haberet distinctam cognitionem de singularibus, et hoc esset cognoscere singularia
imperfecte, quod non est Angelis attribuendum. Ergo Angeli nullo modo singularia cognoscunt.
SC1
Sed contra. Nullus custodit illud quod ignorat. Sed Angeli custodiunt singulares homines, ut patet in Psal. Xc,
11: Angelis suis Deus etc.; ergo ipsi singularia cognoscunt.
SC2
Praeterea, amor non est nisi cogniti, ut patet per Augustinum in libro de Trin..
Sed Angeli, cum habeant caritatem, amant singulares homines, etiam quantum ad sensibilia corpora, quae sunt
ex caritate diligenda. Ergo et eos cognoscunt.
SC3
Praeterea, Philosophus dicit in libro posteriorum, quod sciens universale, scit particulare, sed non convertitur.
Sed Angeli sciunt universales rerum causas. Ergo et singularia cognoscunt.
SC4
Praeterea, quidquid potest virtus inferior potest et superior, ut boetius dicit in lib.
De consol.. Sed vis sensitiva et imaginativa hominis singularia cognoscit. Ergo multo fortius vis intellectiva
ipsius Angeli.
CO
Responsio. Dicendum, quod quidam circa hoc erraverunt, dicentes, Angelos singularia non cognoscere. Sed haec
positio et a fide est aliena, quia removet ministeria Angelorum circa homines, et etiam rectae rationi repugnat;
quia si Angeli ignorant ea quae nos cognoscimus, ad minus quantum ad hoc imperfectior est eorum cognitio:
sicut et Philosophus dicit in I de anima, quod accideret Deum insipientissimum esse, si discordiam nesciret,
quam alii sciunt.
Unde hoc errore excluso, quatuor modi inveniuntur assignati a diversis, quibus Angeli singularia cognoscant.
Quidam enim dicunt quod singularia cognoscunt, singularium species ab eis abstrahendo, sicut et nos ea per
sensus cognoscimus.
Sed ista positio est omnino irrationabilis.
Primo, quia Angeli non habent cognitionem a rebus acceptam, ut patet per dionysium, et per Augustinum in II
super Gen. Ad litteram, et ex his quae supra dicta sunt.
Secundo, quia dato quod a rebus acciperent, formae tamen receptae essent in intellectu angelico immaterialiter
per modum intellectus recipientis: et sic eadem difficultas remaneret qualiter per eas possent singularia cognosci,
quae ex materia individuantur.
Alius modus est quem Avicenna ponit in sua metaphysica, dicens, quod Deus et Angeli singularia cognoscunt
universaliter, et non singulariter; ut intelligatur aliquid singulariter cognosci quando cognoscitur prout est hic et
nunc et secundum omnes conditiones individuantes; universaliter vero quando cognoscitur secundum principia et
causas universales; sicut singulariter cognoscit aliquis hanc eclypsim cum eam sensu percipit, universaliter vero
cum ex motibus caelestibus eam praenuntiat. Et sic ab Angelis singularia universaliter cognoscuntur, inquantum
cognitis causis omnibus universalibus, nihil remanet ignoratum in singularibus effectibus.
Sed hic modus cognitionis non videtur sufficere.
Ponimus enim, Angelos singularia cognoscere etiam secundum ea quae ad eorum singularitatem pertinent, sicut
quod cognoscunt singulares hominum actus, et alia huiusmodi quae spectant ad officium custodiae.
179

