damnatorum miseria fore perpetua demonstratur Matth. XXV, 46, ubi dicitur: ibunt hi in supplicium aeternum,
iusti autem in vitam aeternam; quod etiam Origenes sapere videbatur.
Unde simpliciter concedendum est, quod ipsorum Daemonum liberum arbitrium ita est obfirmatum in malo quod
ad bene volendum redire non potest.
Cuius quidem rationem ex illa parte oportet accipere unde causatur liberatio a peccato; ad quam duo concurrunt:
divina gratia principaliter operans, et humana voluntas gratiae cooperans: quia, secundum Augustinum, qui
creavit te sine te, non iustificabit te sine te.
Causa igitur confirmationis in malo, partim quidem accipienda est ex Deo, partim ex libero arbitrio.
Ex Deo quidem, non sicut faciente vel conservante malitiam, sed sicut non largiente gratiam; quod quidem eius
iustitia deposcit: iustum est enim ut qui bene velle dum possent noluerunt, ad hanc miseriam deducantur ut bene
velle omnino non possint.
Ex parte vero liberi arbitrii causa reversibilitatis a peccato vel irreversibilitatis accipienda est secundum ea
quibus homo incidit in peccatum. Cum autem naturaliter insit cuilibet creaturae appetitus boni, nullus ad
peccandum inducitur nisi sub aliqua specie apparentis boni. Quamvis enim fornicator in universali sciat
fornicationem esse malum, tamen cum in fornicationem consentit, aestimat fornicationem esse sibi bonum ut
nunc ad agendum.
In qua quidem aestimatione tria pensanda sunt.
Quorum primum est ipse impetus passionis, puta concupiscentiae vel irae, per quam intercipitur iudicium
rationis, ne actu iudicet in particulari quod in universali habitu tenet, sed sequatur passionis inclinationem, ut
consentiat in illud in quod passio tendit quasi per se bonum.
Secundum est inclinatio habitus: qui quidem cum sit quasi quaedam natura habentis, ut Philosophus dicit, quod
consuetudo est altera natura, et tullius in rhetoricis, quod virtus consentit rationi in modum naturae; pari ratione
vitii habitus quasi natura quaedam inclinat in id quod est sibi conveniens; unde fit ut habenti habitum luxuriae
bonum videatur id quod luxuriae convenit, quasi connaturale. Et hoc est quod Philosophus dicit in III ethicorum,
quod qualis intus unusquisque est, talis et finis videtur ei.
Tertium vero est falsa aestimatio rationis in particulari eligibili: quae quidem provenit vel ex altero
praedictorum, scilicet impetu passionis, aut inclinatione habitus; vel iterum ex ignorantia universali, sicut cum
quis est in hoc errore, quod fornicatio non sit peccatum.
Contra primum igitur horum liberum arbitrium remedium habet, quod possit peccatum deserere. Ille enim in quo
est impetus passionis, habet rectam existimationem de fine, qui est quasi principium in operabilibus, ut
Philosophus dicit in VI ethicor..
Unde, sicut homo per veram existimationem quam habet de principio, potest a se repellere, si quos errores circa
conclusiones patitur, ita per hoc quod recte circa finem disponitur, potest a se repellere omnem impetum
passionum; unde dicit Philosophus in VII ethic., quod incontinens, qui propter passionem peccat, est poenituus et
sanabilis.
Similiter habet remedium contra inclinationem habitus. Nullus enim habitus omnes potentias animae corrumpit;
et ita, cum una potentia est corrupta per habitum, ex hoc quod remanet aliquid rectitudinis in aliis potentiis,
homo inducitur ad meditandum et agendum ea quae sunt contraria illi habitui; sicut si aliquis habet
concupiscibilem per habitum luxuriae corruptam, ex ipsa irascibili incitatur ad aliquid arduum aggrediendum,
cuius exercitatio mollitiem luxuriae tollit; sicut dicit Philosophus in praedicamentis, quod pravus ad meliores
exercitationes deductus proficiet, ut melior sit.
Contra tertium etiam remedium habet: quia homo illud quod accipit, quasi rationabiliter accipit, id est per viam
inquisitionis et collationis.
Unde, quando ratio in aliquo errat, ex quocumque error ille contingat, potest tolli per contrarias ratiocinationes;
et inde est quod homo a peccato potest tolli et desistere.
In Angelo vero peccatum ex passione esse non potest: quia, secundum Philosophum in VII ethic., passio non est
nisi in sensibili parte animae, quam Angeli non habent.
Unde in peccato Angeli sola duo concurrunt: scilicet inclinatio habitualis in peccatum et falsa aestimatio virtutis
cognitivae de particulari eligibili.
Cum autem in Angelis non sit multitudo appetitivarum potentiarum, sicut est in hominibus; quando appetitus
eorum tendit in aliquid, totaliter inclinatur in illud, ut non sit ei aliqua inclinatio inducens in contrarium.
Quia vero rationem non habent, sed intellectum, quidquid aestimant, per modum intelligibilem accipiunt. Quod
autem accipitur intelligibiliter, accipitur irreversibiliter; ut cum quis accipit, omne totum esse maius sua parte.
Unde Angeli aestimationem quam semel accipiunt, deponere non possunt, sive sit vera, sive sit falsa.
Patet igitur ex praedictis, quod causa confirmationis Daemonum in malo ex tribus dependet, ad quae omnes
rationes a doctoribus assignatae reducuntur.
Primum est et principale divina iustitia: unde pro causa obstinationis eorum assignatur, quod quia per alium non
ceciderunt, nec per alium resurgere debent; vel si quid aliud est huiusmodi quod ad congruitatem divinae iustitiae
pertineat.

506

