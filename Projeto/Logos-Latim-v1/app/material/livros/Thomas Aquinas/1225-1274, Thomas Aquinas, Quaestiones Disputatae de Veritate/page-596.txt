Haec autem oportet esse duo instantia, quia gratia et culpa non simul insunt: inter quaelibet autem duo instantia
est tempus medium, ut probatur in VI phys.. Ergo erit aliquod tempus in quo homo neque culpam neque gratiam
habet; et sic non est necessaria gratia, ut videtur, ad remissionem culpae.
AG11
Praeterea, Augustinus dicit, quod quia Deus nos amat, ideo nobis sua dona dat, et non e converso. Donum ergo
gratiae praesupponit amorem divinum. Sed amor iste divinus quo Deus pater diligit unigenitum suum et membra
eius, non est hominis existentis in culpa. Ergo culpae remissio praecedit gratiam ordine naturae; et sic gratia non
requiritur ad peccatorum remissionem.
AG12
Praeterea, per circumcisionem remittebatur in lege veteri peccatum originale, ut patet per bedam. Circumcisio
autem gratiam non conferebat, quia cum minima gratia sufficiat ad resistendum cuilibet tentationi, homo in statu
legis habuit unde concupiscentiam posset vincere; et sic lex vetus non occidebat occasionaliter, ut dicitur Roman.
VII, vers. 8, 11, et sic non fuit necessaria mors Christi: quia si ex lege est iustitia, Christus gratis mortuus est, ut
dicitur Galat. II, 21.
Hoc autem est inconveniens. Ergo inconveniens videtur quod circumcisio gratiam conferret: potest ergo remissio
peccatorum fieri sine gratia.
SC1
Sed contra. Est quod dicitur in Psalmo LXXVII, 39: recordatus est quia caro sunt, spiritus vadens et non rediens;
Glossa hieron.: per se vadens in peccatum, et non rediens per se a peccato; ideo Deus per gratiam revocat
homines, quia per se redire non possunt.
SC2
Praeterea, Rom. III, 24, dicitur: iustificati gratis per gratiam ipsius.
CO
Respondeo. Dicendum, quod remissio peccatorum nullo modo sine gratia gratum faciente esse potest.
Ad cuius evidentiam sciendum est, quod cum in peccato sint duo, scilicet aversio et conversio; remissio et
retentio peccati non respiciunt conversionem, sed magis aversionem et id quod ad aversionem sequitur: et ideo
cum aliquis desinit habere voluntatem peccandi, non ex hoc ipso est sibi peccatum remissum, etiamsi in
contrariam transeat voluntatem.
Unde Augustinus in Lib. De nuptiis et concupiscentia: si a peccato desistere, hoc esset non habere peccatum,
sufficeret ut hoc nos moneret Scriptura: fili, peccasti, non adiicias iterum. Non autem sufficit, sed addidit: et de
pristinis deprecare, ut tibi remittantur.
Secundum hoc ergo peccatum remitti dicitur quod aversio et ea quae consequuntur ipsam ex actu peccati
praeteriti, sanantur.
Sunt autem tria ex parte aversionis, sese concomitantia, ratione quorum sine gratia remissio peccatorum fieri non
potest: scilicet aversio, offensa, et reatus.
Aversio namque intelligitur a bono incommutabili, quod quis poterat habere, respectu cuius se impotentem fecit;
alias aversio non esset culpabilis. Non ergo potest praedicta aversio removeri, nisi fiat coniunctio ad bonum
incommutabile, a quo per peccatum discessit.
Haec autem coniunctio non est nisi per gratiam, per quam Deus mentes inhabitat, et mens ipsi Deo per amorem
caritatis inhaeret.
Unde ad sanandam praedictam aversionem requiritur gratiae et caritatis infusio; sicut ad sanationem caecitatis
requiritur restitutio potentiae visivae.
Offensa etiam, quae ex peccato sequitur, sine gratia aboleri non potest; sive accipiatur offensa ex parte hominis,
in quantum homo peccando Deum offendit; sive ex parte Dei, secundum quod peccatori est offensus, secundum
illud Ps. V, 7: odisti omnes qui operantur iniquitatem.
Quicumque enim rem aliquam digniorem indigniori postponit, iniuriam ei facit; et tanto amplius, quanto res est
dignior. Quicumque autem in re temporali finem sibi constituit (quod facit omnis mortaliter peccans), ex hoc
ipso quantum ad effectum suum praeponit creaturam creatori, diligens plus creaturam quam creatorem; finis
enim est quod maxime diligitur.
Cum ergo Deus in infinitum creaturam excedat, erit peccantis mortaliter contra Deum infinita offensa ex parte
dignitatis eius cui per peccatum quodammodo iniuria fit, dum ipse Deus contemnitur, et eius praeceptum.
Unde ad hanc offensam abolendam non sufficiunt vires humanae, sed requiritur munus divinae gratiae.
Ipse etiam Deus dicitur peccatori offensus, vel eum odire, non odio quod opponitur amori quo diligit omnia; sic
enim nihil odit eorum quae fecit, ut dicitur sapient.
Cap. XI, 25; sed quod opponitur amori quo diligit sanctos, bona aeterna eis praeparando.
Huius autem amoris effectus est donum gratiae gratum facientis, ut in quaestione de gratia dictum est. Unde
offensa qua Deus homini offenditur, non removetur nisi per hoc quod gratiam dat.
Reatus etiam peccati non solum est obligatio ad poenam sensibilem, sed praecipue ad poenam damni, quae est
carentia gloriae.
Unde reatus non tollitur quamdiu homini non datur unde possit ad gloriam pervenire.
596

