Praeterea, Richardus de sancto victore dicit quod verbum est manifestativum sensus alicuius sapientis. Sed filius
verissime manifestat sensum patris. Ergo nomen verbi propriissime in Deo dicitur.
SC4
Praeterea, verbum, secundum Augustinum in XV de Trinit., nihil est aliud quam cogitatio formata. Sed divina
consideratio nunquam est formabilis, sed semper formata, quia semper est in suo actu. Ergo propriissime dicitur
verbum in divinis.
SC5
Praeterea, inter modos unius, illud quod est simplicissimum, primo et maxime proprie dicitur unum. Ergo et
similiter in verbo, quod est maxime simplex, propriissime dicitur verbum. Sed verbum quod est in Deo, est
simplicissimum. Ergo propriissime dicitur verbum.
SC6
Praeterea, secundum grammaticos, haec pars orationis quae verbum dicitur, ideo sibi commune nomen
appropriat, quia est perfectio totius orationis, quasi praecipua pars ipsius; et quia per verbum manifestantur aliae
partes orationis, secundum quod in verbo intelligitur nomen. Sed verbum divinum est perfectissimum inter
omnes res, et est etiam manifestativum rerum. Ergo propriissime verbum dicitur.
CO
Responsio. Dicendum, quod nomina imponuntur a nobis secundum quod cognitionem de rebus accipimus. Et
quia ea quae sunt posteriora in natura, sunt ut plurimum prius nota nobis, inde est quod frequenter secundum
nominis impositionem, aliquod nomen prius in aliquo duorum invenitur in quorum altero per nomen significata
res prius existit; sicut patet de nominibus quae dicuntur de Deo et creaturis, ut ens, bonum, et huiusmodi, quae
prius fuerunt creaturis imposita, et ex his ad divinam praedicationem translata, quamvis esse et bonum per prius
inveniatur in Deo.
Et ideo, quia verbum exterius, cum sit sensibile, est magis notum nobis quam interius secundum nominis
impositionem, per prius vocale verbum dicitur verbum quam verbum interius, quamvis verbum interius
naturaliter sit prius, utpote exterioris causa et efficiens et finalis.
Finalis quidem, quia verbum vocale ad hoc a nobis exprimitur, ut interius verbum manifestetur: unde oportet
quod verbum interius sit illud quod significatur per exterius verbum. Verbum autem quod exterius profertur,
significat id quod intellectum est, non ipsum intelligere, neque hoc intellectum qui est habitus vel potentia, nisi
quatenus et haec intellecta sunt: unde verbum interius est ipsum interius intellectum.
Efficiens autem, quia verbum prolatum exterius, cum sit significativum ad placitum, eius principium est
voluntas, sicut et ceterorum artificiatorum; et ideo, sicut aliorum artificiatorum praeexistit in mente artificis
imago quaedam exterioris artificii, ita in mente proferentis verbum exterius, praeexistit quoddam exemplar
exterioris verbi.
Et ideo, sicut in artifice tria consideramus, scilicet finem artificii, et exemplar ipsius, et ipsum artificium iam
productum, ita et in loquente triplex verbum invenitur: scilicet id quod per intellectum concipitur, ad quod
significandum verbum exterius profertur: et hoc est verbum cordis sine voce prolatum; item exemplar exterioris
verbi, et hoc dicitur verbum interius quod habet imaginem vocis; et verbum exterius expressum, quod dicitur
verbum vocis. Et sicut in artifice praecedit intentio finis, et Deinde sequitur excogitatio formae artificiati, et
ultimo artificiatum in esse producitur; ita verbum cordis in loquente est prius verbo quod habet imaginem vocis,
et postremum est verbum vocis.
Verbum igitur vocis, quia corporaliter expletur, de Deo non potest dici nisi metaphorice: prout scilicet ipsae,
creaturae, a Deo productae verbum eius dicuntur, aut motus ipsarum, inquantum designant intellectum divinum,
sicut effectus causam. Unde, eadem ratione, nec verbum quod habet imaginem vocis, poterit dici de Deo proprie,
sed metaphorice tantum; ut sic dicantur verbum Dei ideae rerum faciendarum. Sed verbum cordis, quod nihil est
aliud quam id quod actu consideratur per intellectum, proprie de Deo dicitur, quia est omnino remotum a
materialitate et corporeitate et omni defectu; et huiusmodi proprie dicuntur de Deo, sicut scientia et scitum,
intelligere et intellectum.
RA1
Ad primum ergo dicendum, quod cum verbum interius sit id quod intellectum est, nec hoc sit in nobis nisi
secundum quod actu intelligimus, verbum interius semper requirit intellectum in actu suo, qui est intelligere.
Ipse autem actus intellectus motus dicitur, non quidem imperfecti, ut describitur in III phys.; sed motus perfecti,
qui est operatio ut dicitur in III de anima; et ideo Damascenus dixit, verbum interius esse motum mentis, ut
tamen accipiatur motus pro eo ad quod motus terminatur, id est operatio pro operato, sicut intelligere pro
intellecto.
Nec hoc requiritur ad rationem verbi quod actus intellectus, qui terminatur ad verbum interius, fiat cum aliquo
discursu, quem videtur cogitatio importare; sed sufficit qualitercumque aliquid actu intelligatur.
Quia tamen apud nos ut frequentius per discursum interius aliquid dicimus, propter hoc Damascenus et
Anselmus definientes verbum, utuntur cogitatione loco considerationis.
RA2

83

