TTB
Et videtur quod plus mereatur qui facit ex solo iudicio rationis.
AG1
Meritum enim peccato opponitur. Sed plus peccat qui ex sola electione facit peccatum, quam qui peccat ex
passione instigatus: primus enim dicitur peccare ex certa malitia, secundus ex infirmitate. Ergo plus meretur qui
facit aliquod bonum ex solo iudicio rationis quam qui facit cum aliqua passione misericordiae.
AG2
Sed dicendum, quod ad hoc quod aliquid sit meritorium, vel actus virtutis, non solum requiritur bonum quod fit,
sed modus quo bene fiat, quod non potest esse sine affectione misericordiae. Sed contra: ad hoc quod aliquis
actus bene fiat, tria requiruntur, secundum Philosophum in II ethic.: scilicet voluntas eligens actum, ratio
medium in actu constituens, relatio habitus in finem debitum.
Haec autem omnia possunt esse sine passione misericordiae in eo qui dat eleemosynam.
Ergo sine ea potest esse non tantum id quod fit, sed bene fieri. Probatio mediae. Omnia enim tria praedicta fiunt
per actum voluntatis et rationis. Sed actus voluntatis et rationis non dependet a passione: quia ratio et voluntas
movent inferiores vires in quibus sunt passiones; motio autem motoris non dependet a motu mobilis. Ergo tria
praedicta possunt esse sine passione.
AG3
Praeterea, ad actum virtutis discretio rationis exigitur: unde Gregorius dicit in moralibus, quod nisi ceterae
virtutes ea quae appetunt, prudenter agant, virtutes esse nequaquam possunt. Passiones autem omnes impediunt
iudicium vel discretionem rationis: unde dicit Sallustius in catilinario: omnes homines, qui de rebus dubiis
consultant, ab ira, amore, odio, misericordia vacui esse debent: non enim animus facile verum praevidet, ubi
afficiunt ista. Ergo huiusmodi passiones diminuunt de laude virtutis, et ita de merito.
AG4
Praeterea, concupiscibilis non minus impedit iudicium rationis quam irascibilis. Sed passio irascibilis actui
virtutis adiuncta turbat iudicium rationis; unde dicit Gregorius, quod ira per zelum turbat iudicium rationis. Ergo
etc..
AG5
Praeterea, virtus est dispositio perfecti ad optimum, ut dicitur in Lib. VII physic..
Ergo id magis est virtuosum in nobis per quod magis appropinquamus perfectis. Sed Deo et Angelis magis
assimilantur operantes ex iudicio rationis sine passione: Deus enim punit sine ira, et relevat passionem
misericordiae sine misericordiae passione. Ergo magis est virtuosum facere bonum sine his passionibus.
AG6
Praeterea, virtutes purgati animi sunt ceteris digniores. Sed sicut dicit Macrobius super somnium scipionis,
virtutes purgati animi faciunt passiones penitus oblivisci. Ergo actus virtutis, sine passione factus, est laudabilior,
et magis meritorius.
AG7
Praeterea, quanto amor caritatis in nobis est magis a carnali amore depuratus, tanto est laudabilior: non enim
carnalis, sed spiritualis inter nos debet esse dilectio, ut Augustinus dicit in regula.
Sed passio amoris cum quadam carnalitate est. Ergo actus caritatis sine passione amoris est laudabilior: et eadem
ratio est de aliis passionibus.
AG8
Praeterea, tullius dicit in libro de offic.: benevolentiam non ardore quidem amoris, sed stabilitate mentis esse
decet. Ardor autem ad passionem pertinet. Ergo passio diminuit laudem actus virtutis.
SC1
Sed contra. Est quod Augustinus dicit, libro XIV de civitate Dei: dum huius vitae infirmitatem gerimus, si
passiones omnino nullas habeamus, tunc non recte vivimus: vituperabat enim et detestabatur apostolus quosdam,
quos etiam esse dixit sine affectione.
Culpavit illos satis Psalmista, de quibus ait in Psalmo LXVIII: sustinui qui simul contristaretur, et non fuit. Et sic
videtur quod sine passionibus non possumus recte vivere.
SC2
Praeterea, Augustinus dicit, libro IX de Civit. Dei: irasci peccanti, ut corrigatur; contristari pro afflicto, ut
liberetur; timere periclitanti, ne pereat: nescio, utrum quisquam sana consideratione reprehendat. Nam et
misericordiam stoicorum est solere culpare; et ita longe melius, et humanius, et piorum sensibus accommodatius
locutus est cicero ubi ait: nulla de virtutibus tuis nec admirabilior nec gratior misericordia est. Et sic idem quod
prius.
CO
Respondeo. Dicendum, quod passiones animae in duplici ordine se possunt habere ad voluntatem: vel ut
praecedentes, vel ut consequentes: ut praecedentes quidem, in quantum passiones impellunt voluntatem ad
aliquid volendum; ut consequentes vero, prout ex ipsa vehementia voluntatis per quamdam redundantiam

558

