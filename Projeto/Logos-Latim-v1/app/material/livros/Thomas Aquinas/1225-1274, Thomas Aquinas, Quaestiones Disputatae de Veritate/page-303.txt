Sed contra. Est quod Augustinus dicit, XII Sup. Genes. Ad litt., et habetur in Glossa II Cor. C. XII: in illa specie
quae Deus est, nemo Deum videns vivet vita ista qua mortaliter vivitur in istis sensibus corporeis.
Sed nisi ab hac vita quisque quodammodo moriatur, sive omnino exiens de corpore, sive ita aversus et alienatus
a corporeis sensibus, ut merito nesciat utrum in corpore an extra corpus sit; in illam non rapitur et subvehitur
visionem.
SC2
Praeterea, II Cor., V, 13, super illud: sive mente excedimus, Deo etc., dicit Glossa: excessum mentis dicit quod
mente levatur ad intelligenda caelestia, ita ut quodammodo a memoria labantur inferiora. In hoc mentis excessu
fuerunt omnes sancti quibus arcana Dei mundum istum excedentia revelata sunt. Ergo quicumque videt Deum
per essentiam, oportet quod avertatur a consideratione inferiorum; et ita per consequens ab usu sensuum, quibus
nonnisi inferiora considerantur.
SC3
Praeterea, in Psal. Dicitur: ibi beniamin adolescentulus in mentis excessu, Glossa: beniamin, id est Paulus, in
mentis excessu, mente scilicet alienata a sensibus corporis, ut quando raptus fuit usque ad tertium caelum, sed
per tertium caelum intelligitur visio Dei per essentiam, ut dicit august., XII super genes.
Ad litteram. Ergo visio Dei per essentiam requirit alienationem a sensibus corporis.
SC4
Praeterea, efficacior est operatio intellectus qui ad videndam Dei essentiam elevatur, quam quaecumque
imaginationis operatio.
Sed aliquando homo propter vehementiam imaginationis abstrahitur a corporeis sensibus.
Ergo multo fortius oportet quod abstrahatur ab eis, quando in divinam provehitur visionem.
SC5
Praeterea, bernardus dicit: delicata est divina consolatio, non dabitur admittentibus alienam. Ergo, eadem ratione,
divina visio non compatitur secum alterius rei visionem; et ita nec usum sensuum.
SC6
Praeterea, ad videndum Deum per essentiam requiritur summa cordis munditia; ut habetur Matth., V, 8: beati
mundo corde etc.. Sed cor dupliciter immundatur: scilicet peccato et phantasiis materialibus: ut patet per hoc
quod dicit dionysius, VII cap. Caelestis hierarchiae: puras esse eas, scilicet caelestes essentias, extimandum est,
non ut immundis maculis et inquinationibus liberatas, in quo tangitur immunditia peccati, quod nunquam in
beatis Angelis fuit: neque ut materialium receptivas phantasiarum, in quo tangitur immunditia quae est per
phantasias; ut patet per Hugonem de s. Victore.
Oportet igitur mentem videntis Deum per essentiam non solum a sensibus exterioribus, sed ab interioribus
phantasmatibus abstrahi.
SC7
Praeterea, I ad Cor. XIII, 10, dicitur: cum venerit quod perfectum est, evacuabitur quod ex parte est. Sed
perfectum ibi nominatur visio Dei per essentiam; et imperfectum visio specularis et aenigmatica, quae est per
sensibilia. Ergo, quando quis elevatur ad visionem Dei per essentiam, abstrahitur a visione sensibilium.
CO
Responsio. Dicendum, quod, sicut ex auctoritate Augustini patet, homo in hoc mortali corpore constitutus non
potest Deum per essentiam videre, nisi a sensibus corporeis alienetur. Cuius ratio ex duobus potest sumi.
Primo quidem ex hoc quod est commune intellectui et aliis potentiis animae. Hoc enim in omnibus animae
potentiis invenimus, quod quando una potentia in suo actu intenditur, alia vel debilitatur in suo actu, vel ex toto
abstrahitur; sicut patet in illo in quo operatio visus fortissime intenditur, quod auditus eius non percipit ea quae
dicuntur, nisi forte sua vehementia ad se trahant sensum audientis.
Cuius ratio est, quia ad actum alicuius cognoscitivae potentiae requiritur intentio, ut probat Augustinus in Lib.
De Trinit..
Intentio autem unius non potest ferri ad multa simul, nisi forte illa multa hoc modo sint ad invicem ordinata, ut
accipiantur quasi unum; sicut nec alicuius motus vel operationis possunt esse duo termini non ad invicem
ordinati. Unde, cum sit una anima, in qua omnes potentiae cognoscitivae fundantur unius et eiusdem intentio
requiritur ad omnium potentiarum cognoscitivarum actus: et ideo, cum totaliter anima intendit ad actum unius,
abstrahitur homo ab actu alterius potentiae.
Ad hoc autem quod intellectus elevetur ad videndam divinam essentiam, oportet quod tota intentio in hac visione
colligatur, cum hoc sit vehementissimum intelligibile, ad quod intellectus pertingere non potest, nisi toto
conamine in illud tendat: et ideo oportet, quod quando mens ad divinam visionem elevatur, quod omnino
abstrahatur homo a corporeis sensibus.
Secundo vero potest eiusdem ratio assignari ex eo quod est intellectui proprium. Cum enim cognitio de rebus
habeatur secundum quod sunt in actu, et non secundum quod sunt in potentia, ut dicitur in IX metaph., intellectus
qui summam cognitionis tenet, proprie immaterialium est, quae sunt maxime in actu. Unde omne intelligibile vel
est in se a materia immune, vel est actione intellectus a materia abstractum: et ideo, quanto intellectus purior est
a materialium quasi contactu, tanto perfectior est.
303

