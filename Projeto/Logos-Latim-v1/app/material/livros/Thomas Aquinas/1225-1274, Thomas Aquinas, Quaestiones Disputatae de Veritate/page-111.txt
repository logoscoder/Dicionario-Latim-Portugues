Praeterea, illud quod attribuitur alicui ratione suae dignitatis, non convenit ei quod similem dignitatem non
habet. Sed, sicut dicit Hieronymus, magna est dignitas animarum, quarum unaquaeque habet Angelum ad sui
custodiam deputatum. Haec autem dignitas in corporalibus creaturis non invenitur. Ergo providentiae et
gubernationi Angelorum commissa non sunt.
AG7
Praeterea, horum corporalium effectus et debiti cursus frequenter impediuntur. Sed hoc non esset si mediantibus
Angelis gubernarentur: quia aut defectus isti acciderent eis volentibus; quod esse non potest, cum essent ad
contrarium constituti, scilicet ad gubernandum naturam in suo debito ordine; aut accideret eis nolentibus, quod
iterum esse non potest, quia sic beati non essent, si aliquid eis nolentibus accideret.
Ergo corporales creaturae mediantibus spiritualibus non gubernantur.
AG8
Praeterea, quanto aliqua causa est nobilior et potentior, tanto habet perfectiorem effectum. Causae autem
inferiores tales effectus producunt, qui possunt conservari in esse, etiam remota operatione causae producentis,
sicut cultellus remota operatione fabri.
Ergo multo fortius effectus divini per seipsos subsistere poterunt absque alicuius causae providentis
gubernatione; et ideo non indigent quod per Angelos gubernentur.
AG9
Praeterea, divina bonitas ad sui manifestationem totum condidit universum, secundum illud Prov., XVI, 4:
universa propter semetipsum operatus est Dominus. Magis autem manifestatur divina bonitas, ut etiam
Augustinus dicit, in diversitate naturarum quam in numerositate eorum quae eamdem naturam habent: et propter
hoc non fecit omnes creaturas rationales vel per se existentes, sed quasdam irrationales, et quasdam existentes in
alio, sicut accidentia.
Ergo videtur quod ad maiorem sui manifestationem non solum condiderit creaturas quae indigent alieno
regimine, sed etiam aliquas quae nullo regimine indigeant; et sic idem quod prius.
AG10
Praeterea, duplex est creaturae actus: scilicet primus et secundus. Primus autem est forma, et esse quod forma
dat; quorum forma dicitur primo primus, et esse secundo primus: secundus autem actus est operatio. Sed res
corporales secundum actum primum sunt immediate a Deo. Ergo et actus secundi immediate causantur a Deo.
Sed nullus gubernat aliquem nisi inquantum est causa operationis eius aliquo modo. Ergo huiusmodi corporalia
non gubernantur mediantibus spiritualibus.
AG11
Praeterea, duplex est modus gubernationis: unus per influentiam luminis sive cognitionis, sicut magister regit
scholas, et rector civitatem; alius per influentiam motus, sicut gubernator navim. Sed spirituales creaturae non
gubernant corporalia per influentiam cognitionis aut luminis quia haec corporalia non sunt cognitionis receptiva;
similiter nec per influentiam motus, quia movens oportet esse coniunctum mobili, ut probatur VII phys.:
substantiae autem spirituales his inferioribus corporibus non sunt coniunctae. Ergo nullo modo corporales
substantiae (spiritualibus) mediantibus gubernantur.
AG12
Praeterea, secundum sententiam Augustini, Deus mundum simul creavit secundum omnes partes suas perfectum,
ut in hoc eius potentia magis ostendatur; sed similiter etiam magis commendabilis ostenderetur sua providentia,
si omnia immediate gubernaret. Ergo non gubernat creaturas corporales spiritualibus mediantibus.
AG13
Praeterea, boetius dicit in III de consol.: Deus per se solum cuncta disponit. Non ergo corporalia disponuntur per
spiritualia.
SC1
Sed contra. Est quod Gregorius dicit in IV dialog.: in hoc mundo visibili nihil nisi per creaturam invisibilem
disponi potest.
SC2
Praeterea, Augustinus dicit in III de Trinit.: omnia corporalia quodam ordine per spiritum vitae reguntur.
SC3
Praeterea, Augustinus, in Lib. Lxxxiii quaestionum, dicit, quod Deus quaedam facit per seipsum, sicut illuminare
animas, et beatificare eas; alia per servientem sibi creaturam integerrimis legibus pro meritis ordinatam usque ad
passerum administrationem, et usque ad feni decorem, usque etiam ad numerum capillorum nostrorum divina
providentia pertendente. Sed creatura Deo ministrans integerrimis legibus ordinata, est creatura angelica. Ergo
Deus per eam gubernat corporalia.
SC4
Praeterea, Num., XXII, 21 super illud: surrexit Balaam mane, et strata etc., dicit Origenes in Glossa: opus est
mundo Angelis, qui sunt super bestias et praesunt animalium nativitati, virgultorum, plantationumque, et
ceterorum incrementis.
SC5
111

