Sed contra. Est quod beata virgo in statu viae confirmata fuit in bono; nam de ea, ut dicit Augustinus, cum de
peccatis agitur, mentio fieri non debet.
SC2
Praeterea, apostoli per adventum spiritus sancti confirmati fuerunt in bono, ut videtur per hoc quod dicitur in
psalm. Lxxiv, vers. 4: ego confirmavi columnas eius; quod Glossa de apostolis exponit.
CO
Respondeo. Dicendum, quod aliquis potest confirmari in bono dupliciter.
Uno modo simpliciter; ita scilicet, quod habeat in se sufficiens suae firmitatis principium, quod omnino peccare
non possit. Et sic beati sunt confirmati in bono ratione prius dicta, in art. Praeced..
Alio modo dicuntur aliqui confirmati in bono per hoc quod eis datur aliquod munus gratiae, quo ita inclinantur in
bonum quod non de facili possunt a bono deflecti; non tamen per hoc ita retrahuntur a malo, quin omnino
peccare non possint, nisi divina providentia custodiente. Sicut dicitur de immortalitate Adae, qui ponitur
immortalis, non quod omnino aliquo sibi intrinseco protegi posset ab omni exteriori mortifero, utpote ab
incisione gladii et aliis huiusmodi; a quibus tamen divina providentia conservabatur. Et hoc modo aliqui in statu
viae possunt confirmari in bono, et non primo: quod sic patet.
Non enim potest aliquis omnino impeccabilis reddi, nisi omnis origo peccati auferatur.
Origo autem peccati est vel ex rationis errore, quae in particulari decipitur circa finem boni, et circa utilia, quae
in universali naturaliter appetit; vel ex hoc quod iudicium rationis intercipitur propter aliquam passionem
inferiorum virium.
Quamvis autem alicui viatori concedi possit ut ratio nullatenus erret circa finem boni, et circa utilia in particulari,
per dona sapientiae et consilii, tamen non posse intercipi iudicium rationis, excedit statum viae, propter duo.
Primo et principaliter, quia rationem esse semper in actu rectae contemplationis in statu viae, ita quod omnium
operum ratio sit Deus, est impossibile. Secundo, quia in statu viae non contingit inferiores vires ita rationi esse
subditas, ut actus rationis nullatenus propter eas impediatur, nisi in Domino Jesu Christo, qui simul viator et
comprehensor fuit.
Sed tamen per gratiam viae ita potest homo bono astringi, quod non nisi valde de difficili peccare possit, per hoc
quod ex virtutibus infusis inferiores vires refrenantur, et voluntas in Deum fortius inclinatur, et ratio perficitur in
contemplatione veritatis divinae, cuius continuatio ex fervore amoris proveniens hominem retrahit a peccato.
Sed totum quod deficit ad confirmationem, completur per custodiam divinae providentiae in illis qui confirmati
dicuntur; ut scilicet quandocumque occasio peccati se ingerit, eorum mens divinitus excitetur ad resistendum.
RA1
Ad primum ergo dicendum, quod affectus pervenit ad finem, non solum quando finem perfecte possidet, sed
etiam quodammodo quando ipsum intense desiderat; et per hunc modum aliquo modo in statu viae aliquis potest
confirmari in bono.
RA2
Ad secundum dicendum, quod dona gratiae non sequuntur ordinem naturae de necessitate; et ideo, quamvis
humana natura non sit angelica dignior, tamen alicui homini collata est maior gratia quam alicui Angelo, sicut
beatae virgini, et homini Christo. Confirmatio autem in bono beatae virgini competebat, quia mater erat divinae
sapientiae, in quam nihil inquinatum incurrit, ut dicitur Sap. VII, 25. Similiter apostolos decuit, quia erant quasi
fundamentum et basis totius ecclesiastici aedificii; unde eos firmos esse oportuit.
RA3
Ad tertium dicendum sicut ad primum.
RA4
Ad quartum dicendum, quod ratione illa potest haberi, quod non est aliquis in statu viae omnino confirmatus,
sicut nec omnino perfectus; sed aliquo modo potest dici confirmatus, sicut et perfectus.
RA5
Ad quintum dicendum, quod posse peccare non facit ad meritum, sed ad meriti manifestationem, in quantum
ostendit opus bonum esse voluntarium; et ideo inter laudes viri iusti ponitur, quia laus est virtutis manifestatio.
RA6
Ad sextum dicendum, quod corruptio corporis materialiter facit ad meritum, in quantum ea aliquis patienter
utitur; et ideo homini in statu merendi existenti per gratiam non aufertur.
RC
Ad alia quae sunt in oppositum, patet solutio ex dictis.
|a10 Articulus 10
TTA
Decimo quaeritur utrum liberum arbitrium alicuius creaturae possit esse obstinatum in malo, vel immutabiliter
firmatum.
TTB
Et videtur quod non.
503

