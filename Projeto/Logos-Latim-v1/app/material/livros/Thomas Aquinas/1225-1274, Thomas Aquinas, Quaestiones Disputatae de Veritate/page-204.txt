Praeterea, formae intellectus angelici ordinantur ad cognitionem rerum, sicut rationes rerum in Deo ad earum
productionem, cum sint similes eis. Sed per rationes ideales producitur res, et quidquid est in re, vel intus vel
extra. Ergo et Angelus per formam intellectus sui cognoscit Angelum, et omne id quod est intrinsecum Angelo;
et ita cognoscit conceptum eius; et sic idem quod prius.
AG9
Praeterea, duplex est locutio in nobis: interior scilicet et exterior. Exterior autem in Angelis non ponitur; alias
oporteret quod voces formarent dum unus alii loqueretur: locutio autem interior non est nisi cogitatio ut patet per
Anselmum, et Augustinum.
Ergo in Angelis non potest poni locutio praeter cogitationem.
AG10
Praeterea, Avicenna dicit, quod in nobis causa locutionis est multitudo desideriorum, quam constat ex multis
defectibus provenire, quia desiderium est rei non habitae, ut Augustinus dicit. Cum ergo in Angelis non sit
ponere defectuum multitudinem, non erit in eis ponere locutionem.
AG11
Praeterea, unus Angelus non potest alterius cogitationem cognoscere per essentiam ipsius cogitationis, cum non
sit per essentiam intellectui eius praesens. Ergo oportet quod per aliquam speciem eam cognoscat. Sed Angelus
per seipsum sufficit ad cognoscendum omnia quae naturaliter sunt in alio Angelo per species innatas. Ergo,
eadem ratione, per easdem species cognoscet omnia quae voluntate fiunt in alio Angelo. Et ita non videtur quod
in Angelis sit ponenda locutio ad hoc quod conceptus unius alteri innotescat.
AG12
Praeterea, nutus et signa non fiunt ad auditum, sed ad visum; locutio autem fit ad auditum: Angeli autem
conceptus suos mutuo sibi indicant nutibus et signis, ut dicitur I Cor. XIII, 1, in Glossa super id: si linguis
hominum etc.. Ergo non communicat per locutionem.
AG13
Praeterea, locutio est motus quidam cognitivae virtutis. Sed motus cognitivae terminatur ad animam, et non ad id
quod est extra. Ergo per locutionem non ordinatur Angelus ad alium, ut ei suum conceptum demonstret.
AG14
Praeterea, in omni locutione, oportet manifestari aliquid ignotum per notum, sicut nos manifestamus conceptus
nostros per sonos sensibiles. Sed hoc in Angelis non potest poni: quia Angeli natura, quae est alteri Angelo
naturaliter nota, est infigurabilis, ut dicit dionysius; et sic non potest in ea aliquid fieri quo demonstretur id quod
est in ea ignotum. Ergo locutio in Angelis esse non potest.
AG15
Praeterea, Angeli sunt quaedam spiritualia lumina. Sed lux, ex hoc ipso quod videtur, seipsam totaliter
manifestat. Ergo, ex hoc ipso quod Angelus videtur, totaliter cognoscitur omne id quod in ipso est; et sic locutio
in eis locum non habet.
SC1
Sed contra. Est quod dicitur I corinth.
Cap. XIII, 1: si linguis hominum loquar et Angelorum etc.. Sed frustra esset lingua, nisi esset locutio. Ergo
Angeli loquuntur.
SC2
Praeterea, quod potest virtus inferior, potest et superior, secundum boetium.
Sed homo potest conceptum suum alteri homini revelare.
Ergo similiter et Angelus potest. Hoc autem est eum loqui. Ergo in eis est locutio.
SC3
Praeterea, Damascenus, dicit, quod Angeli sermone prolato sine voce tradunt sibi invicem voluntates et consilia
et intelligentias. Sermo autem non est nisi per locutionem. Ergo in Angelis est locutio.
CO
Responsio. Dicendum, quod in Angelis aliquem modum locutionis ponere oportet.
Cum enim Angelus secreta cordis non cognoscat specialiter et directe, ut in praecedenti quaest. De cognitione
Angelorum, habitum est, oportet quod unus alteri manifestet suum conceptum; et haec est locutio Angelorum. In
nobis enim locutio dicitur ipsa manifestatio interioris verbi quod mente concipimus.
Quomodo autem Angeli suos conceptus aliis manifestent, oportet accipere ex similitudine rerum naturalium, eo
quod formae naturales sunt quasi imagines immaterialium, ut boetius dicit.
Invenimus autem formam aliquam existere in materia tripliciter.
Uno modo imperfecte; medio scilicet modo inter potentiam et actum, sicut formae quae sunt in fieri. Alio modo
in actu perfecto, perfectione dico, qua habens formam est perfectum in seipso. Tertio modo in actu perfecto,
secundum quod habens formam potest communicare etiam alteri perfectionem: aliquid enim est in se lucidum,
quod alia illuminare non potest.
Similiter etiam intelligibilis forma in intellectu existit tripliciter: primo quasi mediocriter inter potentiam et
actum: quando scilicet est ut in habitu; secundo, ut in actu perfecto quantum ad ipsum intelligentem, et hoc est
204

