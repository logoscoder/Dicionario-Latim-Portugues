Audacia enim timori opponitur. Utraque vero passio est respectu mali: quia hoc quod timor fugit, audacia
aggreditur. Ergo contrarietas passionum animae non est secundum bonum et malum.
AG2
Praeterea, spes desperationi opponitur.
Utraque vero est respectu boni, quod spes consequi expectat, desperatio autem de consecutione diffidit. Ergo
contrarietas passionum animae non est secundum bonum et malum.
AG3
Praeterea, Damascenus in II, et Gregorius Nyssenus, distinguunt passiones animae per praesens et futurum, et
per bonum et malum: ut de bono futuro sit spes vel desiderium; de bono praesenti voluptas vel delectatio sive
laetitia; de malo futuro timor, de praesenti tristitia. Sed praesens et futurum per accidens se habent ad bonum et
malum. Ergo differentia passionum animae per se non attenditur secundum bonum et malum.
AG4
Praeterea, Augustinus, XIV de civitate Dei, distinguit inter tristitiam et dolorem, quod tristitia est animae, dolor
vero corporum: quod ad rationem boni et mali non pertinet. Ergo idem quod prius.
AG5
Praeterea, exultatio, gaudium, laetitia et delectatio, iucunditas et hilaritas differentiam quamdam habent; alias
inutiliter duo istorum coniungerentur, ut patet isa. XXXV, 10: gaudium et laetitiam obtinebunt. Cum ergo omnia
ista respectu boni dicantur, videtur quod bonum et malum passiones animae non diversificent.
AG6
Praeterea, Damascenus in libro II, distinguit quatuor species tristitiae, quae sunt accidia, athos, invidia,
misericordia, praeter quas est poenitentia: quae omnia respectu mali dicuntur. Ergo idem quod prius.
AG7
Praeterea, ipse distinguit sex species timoris, scilicet segnitiem, erubescentiam, verecundiam, admirationem,
stuporem et agoniam, quae ad praedictam differentiam non pertinent.
Ergo idem quod prius.
AG8
Praeterea, dionysius, IV cap. De divin.
Nomin., zelum amori connumerat, quorum utrumque est passio respectu boni; et sic idem quod prius.
SC1
Sed contra. Est, quod actus distinguuntur per obiecta. Passiones autem animae sunt actus appetitivae virtutis,
cuius obiectum est bonum et malum. Ergo per bonum et malum distinguuntur.
SC2
Praeterea, secundum Philosophum in libro I ethicorum, passiones animae sunt ad quas sequitur gaudium et
tristitia. Sed gaudium et tristitia distinguuntur secundum bonum et malum. Ergo bonum et malum distinguunt
animae passiones.
CO
Respondeo. Dicendum, quod in passionibus animae triplex distinctio invenitur.
Prima quidem est qua differunt quasi genere, utpote ad diversas potentias animae pertinentes; sicut distinguuntur
passiones concupiscibilis a passionibus irascibilis.
Ratio huius distinctionis passionum sumitur ex ipsa ratione distinguendi potentias.
Cum enim supra dictum sit, in quaestione de sensualitate, art. II, quod obiectum concupiscibilis est delectabile
secundum sensum, irascibilis vero aliquod arduum vel arctum; illae passiones ad concupiscibilem pertinent in
quibus importatur ordo ad delectabile sensus absolute, vel ad eius contrarium; illae vero ad irascibilem, quae
ordinantur ad aliquod arduum circa huiusmodi.
Et sic apparet differentia inter desiderium et spem: nam desiderium dicitur, secundum quod appetitus movetur in
aliquid delectabile; spes autem dicit quamdam elevationem appetitus in aliquod bonum, quod aestimatur arduum
vel difficile. Et similiter est de aliis.
Secunda vero distinctio passionum animae est qua distinguuntur quasi species in eadem potentia existentes.
Quae quidem distinctio in passionibus concupiscibilis secundum duo attenditur.
Uno modo secundum contrarietatem obiectorum; et sic distinguitur gaudium, quod est respectu boni, a tristitia,
quae est respectu mali.
Alio modo secundum quod ad idem obiectum vis concupiscibilis ordinatur secundum diversos gradus
consideratos in processu appetitivi motus.
Ipsum enim delectabile primo appetenti coniungitur aliqualiter secundum quod apprehenditur ut simile vel
conveniens: et ex hoc sequitur passio amoris, qui nihil est aliud quam formatio quaedam appetitus ab ipso
appetibili: unde amor dicitur esse quaedam unio amantis et amati.
Id autem quod sic aliqualiter coniunctum est, quaeritur ulterius ut realiter coniungatur: ut amans scilicet
perfruatur amato; et sic nascitur passio desiderii: quod quidem cum adeptum fuerit in re, generat gaudium.
Sic ergo primum quod est in motu concupiscibilis est amor; secundum, desiderium; et ultimum, gaudium.

548

