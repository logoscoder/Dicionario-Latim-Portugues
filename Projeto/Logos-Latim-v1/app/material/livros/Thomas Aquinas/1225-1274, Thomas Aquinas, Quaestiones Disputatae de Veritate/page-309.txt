Ad secundum dicendum, quod ratio illa procedit contra intellectum verborum apostoli primo positum, quo
intelligitur apostolum dubitasse non de conditione rapti, id est utrum anima corpori fuerit unita; sed de modo
raptus, id est utrum fuerit raptus corporaliter, vel spiritualiter tantum.
RA3
Ad tertium dicendum, quod per synecdochen quandoque pars hominis homo nominatur, et praecipue anima, quae
est hominis eminentior pars. Quamvis et possit intelligi, eum quem raptum dicit, non tunc fuisse hominem
quando raptus fuit, sed post annos quattuordecim, quando scilicet hoc dicebat apostolus: scio hominem in
Christo; non autem raptum dicit hominem usque ad tertium caelum.
RA4
Ad quartum dicendum, quod dato quod fuerit in illo statu anima apostoli a corpore separata, illa tamen separatio
non fuit per aliquem naturalem modum; sed per virtutem divinam ipsam animam a corpore abstrahentem, non ad
hoc quod simpliciter separata remaneret, sed ad tempus. Et pro tanto raptus dici potuit, etsi non omnis mortuus
raptus dici possit.
RA5
Ad quintum dicendum, quod sicut Augustinus dicit XII super Genesim ad litteram, apostolo arrepto a carnis
sensibus in tertium caelum et Paradisum, hoc ipsum certe defuit ad plenam perfectamque cognitionem rerum
quae Angelis inest, quod sive in corpore sive extra corpus esset, nesciebat. Hoc itaque non deerit cum receptis
corporibus in resurrectione mortuorum corruptibile hoc induerit incorruptionem. Et sic patet quod, licet eius
visio quantum ad aliquid similis fuerit visioni beatorum, tamen etiam quantum ad aliquid fuit imperfectior.
RA6
Ad sextum dicendum, quod Paulus non fuit raptus ad videndum Deum, ut esset beatus simpliciter; sed ut esset
testis beatitudinis sanctorum, et divinorum mysteriorum, quae ei revelata sunt. Unde illa tantum vidit in visione
verbi propter quae cognoscenda rapiebatur, non autem omnia, sicut erit in beatis, praecipue post resurrectionem.
Tunc enim, ut Augustinus praemissis verbis subiungit, omnia erunt evidentia, sine ulla falsitate, sine ulla
ignorantia.
|q14 Quaestio 14
Prologus
PR1
Primo quid sit credere.
PR2
Secundo quid sit fides.
PR3
Tertio utrum fides sit virtus.
PR4
Quarto in quo sit fides sicut in subiecto.
PR5
Quinto utrum fidei forma sit caritas.
PR6
Sexto utrum fides informis sit virtus.
PR7
Septimo utrum sit idem habitus fidei informis et formatae.
PR8
Octavo utrum obiectum fidei proprium sit veritas prima.
PR9
Nono utrum fides possit esse de rebus scitis.
PR10
Decimo utrum necessarium sit homini habere fidem.
PR11
Undecimo utrum sit necessarium explicite credere.
PR12
Duodecimo utrum una sit fides modernorum et antiquorum.
|a1 Articulus 1
TTA
Quaestio est de fide.
Et primo quaeritur quid sit credere.
AG1
Dicitur autem ab Augustino in libro de praedestinatione sanctorum, et habetur in Glossa II corinth. Cap. III, 5,
super illud: non quod sufficientes simus etc., quod credere est cum assensione cogitare.
309

