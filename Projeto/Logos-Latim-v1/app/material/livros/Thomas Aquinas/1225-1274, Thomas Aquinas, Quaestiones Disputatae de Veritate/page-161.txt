cognoscat, oportet quod pertingat ad perfectum modum cognitionis illius causae, et sic quod illam causam
comprehendat; quod est impossibile de essentia divina respectu intellectus creati, ut ex dictis patet. Unde
impossibile est quod aliquis intellectus creatus videndo divinam essentiam omnia cognoscat quae ex ea causari
possunt.
Possibile tamen est ut aliquis intellectus creatus essentiam Dei videns, omnia cognoscat quae Deus scit scientia
visionis, ut de anima Christi ab omnibus tenetur.
De aliis autem videntibus Deum per essentiam, est duplex opinio.
Quidam enim dicunt, quod omnes Angeli et animae beatorum videndo essentiam Dei, necesse est ut omnia
cognoscant, sicut qui videt speculum, videt omnia quae in speculo relucent. Sed hoc dictis sanctorum repugnare
videtur, et praecipue dionysii, qui in cap.
VI ecclesiasticae hierarchiae expresse dicit, inferiores Angelos per superiores ab ignorantia purgari; et sic oportet
ponere, quaedam superiores Angelos cognoscere quae inferiores ignorant, quamvis omnes communiter Deum
contemplentur.
Et ideo dicendum est, quod res non sunt in essentia divina sicut actu distinctae; sed magis in eo omnia sunt
unum, ut dionysius dicit, per modum quo multi effectus uniuntur in una causa. Imagines autem in speculo
resultantes sunt ibi in actu distinctae; et ideo modus quo res omnes sunt in essentia divina similior est modo quo
sunt effectus in causa, quam modo quo sunt imagines in speculo.
Non est autem necessarium quod quicumque cognoscit causam, cognoscat omnes effectus eius qui possunt ex
ipsa produci, nisi comprehendat ipsam; quod non contingit alicui intellectui creato, respectu divinae essentiae.
Unde in solo Deo necesse est ut ex hoc quod essentiam suam videt, omnia cognoscat quae facere potest. Unde et
eorum effectuum qui ex ipsa producti sunt, tanto aliquis plures cognoscit videndo essentiam Dei, quanto plenius
eam videt.
Et ideo animae Christi, quae super omnes creaturas perfectius Deum videt, attribuitur quod omnia cognoscat,
praesentia, praeterita et futura; aliis autem non, sed quod unusquisque secundum mensuram qua videt Deum,
videt plures vel pauciores effectus ex ipso.
RA1
Ad primum igitur dicendum, quod sicut magister in II senten. Dicit, cum dicitur: Angeli in verbo vident omnia
antequam fiant; hoc non intelligitur de omnibus Angelis, sed forte de superioribus; nec illi etiam omnia perfecte
vident, sed forte in communi, et quasi implicite tantum, aliqua sciunt. Vel potest dici, quod de una re
cognoscibili possunt intelligi plures rationes, sicut de triangulo plures demonstrationes fiunt; et potest esse quod
aliquis scit triangulum quid est, qui nescit omnia quae de triangulo sciri possunt. Aliud igitur est scire omnes res,
aliud autem scire omnia intelligibilia de rebus.
Satis autem probabile videtur quod omnes videntes Deum per essentiam omnes creaturas cognoscant ad minus
secundum species suas, et hoc est quod Isidorus dicit, quod sciunt in verbo omnia antequam fiant; fieri enim rei
est non intelligibilis rationis.
Non autem oportet quod Angelus sciens rem aliquam sciat omnes rationes intelligibiles de ipsa; et si forte sciat
omnes proprietates naturales quae comprehensione essentiae cognoscuntur, non tamen scit eam secundum omnes
rationes quibus substat ordini divinae providentiae, qua una res ordinatur ad varios eventus.
Et de his rationibus inferiores Angeli a supremis illuminantur. Et hoc est quod dicit dionysius, cap. IV de divin.
Nomin., quod superiores Angeli docent inferiores rerum scibiles rationes.
RA2
Ad secundum dicendum, quod ratio illa procedit quando visus similitudini coniungitur secundum totum posse
ipsius similitudinis; tunc enim necesse est ut visus cognoscat omne id ad quod similitudo visus se extendit.
Sic autem intellectus creatus non coniungitur divinae essentiae; et ideo ratio non sequitur.
RA3
Ad tertium dicendum, quod hoc quod Angelus videns Deum non videat omnia, contingit ex defectu intellectus
ipsius, qui non unitur essentiae divinae secundum totum posse eius. Hic autem defectus puritati eius non
repugnat, ut supra dictum est.
RA4
Ad quartum dicendum, quod anima secundum potentiam naturalem non se extendit ad plura intelligibilia quam
ad ea quae possunt manifestari per lumen intellectus agentis; quae sunt formae abstractae a sensibilibus.
Et similiter potentia intellectus angelici naturalis est ad omnia illa cognoscenda quae manifestantur lumine suo
naturali, quod non est sufficiens manifestativum omnium quae in Dei sapientia latent.
Et praeterea, illorum etiam quae anima naturaliter cognoscere potest, cognitionem non accipit nisi per medium
sibi proportionatum; unde uno et eodem medio apprehenso, aliquis in cognitionem alicuius conclusionis devenit
in quam alius tardioris ingenii devenire non potest. Et similiter ex essentia Dei visa superior Angelus multa
cognoscit quae inferior cognoscere non potest; in eorum tamen cognitionem reducitur per medium sibi magis
proportionatum, sicut per lumen superioris Angeli. Unde necesse est quod unus Angelus alium illuminet.
RA5

161

