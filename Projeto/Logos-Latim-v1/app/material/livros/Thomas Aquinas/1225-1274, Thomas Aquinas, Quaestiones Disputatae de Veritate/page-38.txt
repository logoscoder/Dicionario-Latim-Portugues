Praeterea, si Deus cognoscit creaturas, aut cognoscit eas pluribus, aut uno. Si pluribus: ergo eius scientia
plurificatur etiam ex parte cognoscentis, quia id quod cognoscitur, in cognoscente est. Si autem uno: et per unum
non potest haberi de multis cognitio distincta et propria, videtur quod Deus non habeat propriam cognitionem de
rebus.
AG3
Praeterea, sicut Deus est causa rerum, eo quod eis esse influit; ita ignis est causa calidorum ex hoc quod eis
calorem influit. Sed si ignis seipsum cognosceret, cognoscendo calorem suum non cognosceret alia, nisi in
quantum sunt calida. Ergo Deus cognoscendo essentiam suam, non cognoscit alia, nisi in quantum sunt entia.
Sed istud non est habere cognitionem propriam de rebus, sed maxime universalem. Ergo Deus non habet
propriam cognitionem de rebus.
AG4
Praeterea, cognitio propria de re aliqua haberi non potest nisi per speciem, quae nihil plus vel minus contineat
quam in re sit; sicut enim viridis color imperfecte cognosceretur per speciem deficientem ab ipso, scilicet nigri,
ita imperfecte cognosceretur per speciem superexcedentem, scilicet albi, in quo perfectissime natura coloris
invenitur; unde et albedo est mensura omnium colorum, ut dicitur in X metaph.. Sed quantum essentia divina
superat creaturam, tantum creatura deficit a Deo. Cum ergo divina essentia nullo modo proprie et complete
possit cognosci mediante creatura, nec creatura poterit proprie cognosci mediante essentia divina. Sed Deus non
cognoscit creaturam nisi per essentiam suam. Ergo non habet propriam cognitionem de creaturis.
AG5
Praeterea, omne medium quod facit propriam cognitionem de re, potest assumi ut medium demonstrationis ad
concludendum illud. Sed essentia divina non hoc modo se habet ad creaturam; alias creaturae essent
quandocumque fuit essentia divina. Ergo Deus cognoscens creaturas per essentiam suam, non habet propriam
cognitionem de rebus.
AG6
Praeterea, si Deus cognoscit creaturam, aut cognoscit eam in propria natura, aut in idea. Si in propria natura: tunc
propria natura creaturae est medium quo Deus cognoscit creaturam. Sed medium cognoscendi est perfectio
cognoscentis. Ergo natura creaturae erit perfectio divini intellectus; quod est absurdum.
Si vero cognoscit creaturam in idea: cum idea sit magis remota a re quam essentialia vel accidentalia rei,
minorem cognitionem habebit de re quam illa quae est per essentialia vel accidentalia eius. Sed omnis propria
cognitio de re habetur vel per essentialia vel per accidentalia eius; quia etiam accidentia magnam partem
conferunt ad cognoscendum quod quid est, ut dicitur in I de anima. Ergo Deus non habet propriam cognitionem
de rebus.
AG7
Praeterea, per medium universale non potest haberi propria cognitio de aliquo particulari; sicut per animal non
potest haberi propria cognitio de homine. Sed essentia divina est medium maxime universale, quia communiter
se habet ad omnia cognoscenda.
Ergo Deus per essentiam non potest habere propriam cognitionem de creaturis.
AG8
Praeterea, cognitio disponitur secundum medium cognoscendi. Ergo propria cognitio non habebitur nisi per
proprium medium. Sed essentia divina non potest esse proprium medium cognoscendi hanc creaturam; quia si
esset proprium (huic) iam alteri non esset medium cognoscendi; quod enim est huic et alteri, est commune
utrique, et non proprium alteri. Ergo Deus per essentiam suam creaturas cognoscens, non habet propriam
cognitionem de eis.
AG9
Praeterea, dionysius dicit VII cap. De divinis nominibus quod Deus cognoscit materialia immaterialiter, et multa
unite, sive distincta indistincte. Sed talis est divina cognitio qualiter Deus res cognoscit. Ergo Deus habet
indistinctam cognitionem de rebus; et ita, non proprie cognoscit hoc aut illud.
SC1
Sed contra. Nullus potest discernere inter illa de quibus non habet propriam cognitionem.
Sed Deus hoc modo creaturas cognoscit, quod inter eas discernit; cognoscit enim hanc non esse illam; alias non
daret singulis secundum suam capacitatem, nec redderet unicuique secundum opus suum, iuste de actibus
hominum iudicando. Ergo Deus habet propriam cognitionem de rebus.
SC2
Praeterea, nihil imperfectum est Deo attribuendum. Sed cognitio qua cognoscitur aliquid in communi et non in
speciali, est imperfecta, cum aliquid ei desit. Ergo divina cognitio non est in communi tantum de rebus, sed
etiam in speciali.
SC3
Praeterea, secundum hoc accideret, Deum, qui est felicissimus, esse insipientissimum, si non cognosceret de
rebus hoc quod nos cognoscimus; quod etiam pro inconvenienti habet Philosophus in Lib. De anima, et in III
metaph..
38

