Praeterea, secundum philos. In IV metaph., perfectum est unumquodque quando potest alterum sibi simile
facere: et loquitur de perfectione naturae. Maior autem est perfectio gratiae quam naturae. Ergo habens
perfectionem gratiae potest alterum in gratia constituere.
AG25
Praeterea, actio formae attribuitur habenti formam; sicut calefacere, qui est actus caloris, attribuitur igni. Sed
iustificare est actus iustitiae. Ergo attribuenda est iusto. Iustificatio autem non est nisi per gratiam. Ergo et iustus
potest dare gratiam.
SC1
Sed contra. Est quod Augustinus dicit, Lib. XV de Trin.: quod sancti viri non possunt dare spiritum sanctum. Sed
in dono gratiae datur spiritus sanctus. Ergo homo sanctus non potest gratiam dare.
SC2
Praeterea, si habens gratiam alteri gratiam dare potest: hoc non est creando in eo gratiam ex nihilo, quia creare
solius Dei est; nec iterum de gratia quam ipse habet, aliquid largiendo, quia sic sua gratia minueretur, et esset
minus acceptus Deo ex hoc quod facit opus Deo acceptum: quod est inconveniens.
Ergo nullo modo homo alteri gratiam dare potest.
SC3
Praeterea, Anselmus probat in Lib. Cur Deus homo, quod reparatio humani generis non poterat fieri per
Angelum, quia sic esset suae salutis debitor Angelo, et nullo modo posset ad Angeli aequalitatem pervenire. Sed
salus hominis est per gratiam. Ergo idem inconveniens sequeretur, si Angelus homini gratiam daret. Multo autem
minus homo homini gratiam dat. Ergo nulla creatura potest gratiam dare.
SC4
Praeterea, secundum Augustinum, maius est iustificare impium quam creare caelum et terram. Sed per gratiam
iustificatur impius. Cum igitur creare caelum et terram nulla creatura possit, nec gratiam conferre poterit.
SC5
Praeterea, omnis actio est per aliquam coniunctionem agentis ad patiens. Sed mentem, in qua est gratia, nulla
creatura illabitur.
Ergo nulla creatura potest gratiam conferre.
CO
Respondeo. Dicendum, quod simpliciter concedendum est, quod nulla creatura potest creare gratiam effective;
quamvis aliqua creatura possit aliquod ministerium adhibere ordinatum ad gratiae susceptionem. Cuius ratio
triplex est.
Prima sumitur ex conditione ipsius gratiae.
Gratia enim, ut dictum est, art. 1 huius quaest., est quaedam perfectio elevans animam ad quoddam esse
supernaturale: nullus autem effectus supernaturalis potest esse ab aliqua creatura, duplici ratione.
Primo quidem, quia eius solius est rem ultra statum naturae promovere, cuius est gradus naturae statuere et
limitare; quod solius Dei constat esse.
Secundo, quia nulla virtus creata agit nisi praesupposita potentia materiae, vel alicuius loco materiae. Potentia
autem naturalis creaturae non se extendit ultra perfectiones naturales; unde nullam supernaturalem operationem
aliqua creatura efficere potest. Et inde est quod miracula sola divina virtute agente fiunt, quamvis ad miraculi
expulsionem aliqua creatura cooperetur vel orando vel qualitercumque aliter ministerium adhibendo.
Et propter hoc nulla creatura effective gratiam causare potest.
Secunda ratio sumitur ex operatione gratiae.
Nam per gratiam voluntas hominis immutatur: ipsa enim est quae praeparat hominis voluntatem ut bonum velit,
secundum Augustinum.
Voluntatem autem immutare solius Dei est, quamvis aliquo modo aliquis possit intellectum alterius immutare.
Quod ideo est, quia cum principium alicuius actus sit potentia et obiectum, dupliciter actus alicuius potentiae
potest immutari.
Uno modo ex parte potentiae, dum aliquis in ipsa potentia operatur: quod solius Dei est respectu potentiarum
quae non sunt organis affixae, scilicet intellectus et voluntatis; in aliis enim potentiis aliqualiter potest alius
operari per accidens, secundum quod habet in organa actionem.
Alio modo ex parte obiecti, adhibendo scilicet obiectum quod potentiam moveat.
Voluntatem autem non movet obiectum de necessitate, nisi quod est naturaliter volitum, ut beatitudo, vel aliquid
huiusmodi, quod voluntati a solo Deo proponitur. Alia vero obiecta voluntatem non ex necessitate movent.
Sed intellectum movent ex necessitate non solum prima principia naturaliter cognita, sed conclusiones, quae non
sunt naturaliter notae, propter necessariam habitudinem earum ad principia; quae scilicet necessaria habitudo non
invenitur ex parte voluntatis aliorum bonorum respectu boni naturaliter desiderati, cum multipliciter, saltem
secundum existimationem, ad illud bonum naturaliter desideratum perveniri possit.
Unde intellectum sufficienter aliqua creatura potest movere ex parte obiecti, non autem voluntatem. Ex parte
vero potentiae, nec intellectum nec voluntatem.

577

