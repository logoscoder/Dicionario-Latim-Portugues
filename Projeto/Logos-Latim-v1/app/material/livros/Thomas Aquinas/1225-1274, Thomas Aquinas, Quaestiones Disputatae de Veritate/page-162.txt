Ad quintum dicendum, quod affectus terminatur ad res ipsas; sed intellectus non solum sistit in rebus, sed res in
multas intentiones dividit; unde illae intentiones sunt intellectae, non autem sunt dilectae; sed possunt esse
dilectionis principium, sive ratio; dilectum autem proprie est res ipsa. Et quia Angeli videntes Deum per
essentiam, omnes cognoscunt creaturas, possunt omnes amare. Quia vero non omnes rationes intelligibiles in eis
apprehendunt, non ex omnibus rationibus quibus res diligi possunt, eas diligunt.
RA6
Ad sextum dicendum, quod quamvis Deus distet ab intellectu angelico sicut infinitum a finito, non tamen
cognoscunt eum secundum modum suae infinitatis, quia non cognoscunt eum infinite; et ideo non oportet quod
omnia infinita quae ipse cognoscit, cognoscant.
RA7
Ad septimum dicendum, quod Deus alicui viatori revelare posset tot, quod plura de creaturis intelligeret quam
intellectus comprehensoris; et similiter Deus posset cuilibet comprehensori inferiori revelare omnia quae
superior intelligit, aut etiam plura. Sed nunc de hoc non quaerimus; sed solum de hoc an ex hoc quod essentiam
Dei videt aliquis intellectus creatus, sequatur quod omnia cognoscat.
RA8
Ad octavum dicendum, quod verbum Gregorii potest intelligi de his quae pertinent ad substantiam beatitudinis.
Vel potest dici, quod Gregorius loquitur quantum ad sufficientiam medii, quia ipsa essentia divina est sufficiens
medium demonstrativum rerum omnium. Unde per hoc vult habere quod non est mirum si, ea visa, futura
cognoscuntur; sed quod non omnia cognoscantur, est ex defectu intellectus eam non comprehendentis.
RA9
Ad nonum dicendum, quod ex illa auctoritate habetur, quod ex quo anima videt divinam essentiam, omnis
creatura est ei angusta, id est nulla creatura occultatur ei propter eminentiam ipsius creaturae. Sed alia ratio
occultationis esse potest: quia scilicet non coniungitur ei medium proportionatum sibi, per quod illam creaturam
cognoscere possit.
RA10
Ad decimum dicendum, quod ratio illa procederet, si oculus corporalis lucem corporalem secundum totum eius
posse in se susciperet; quod patet in proposito non esse.
RA11
Ad undecimum dicendum, quod intellectus cognitione sua tangens Deum, cognoscit ipsum totum, sed non
totaliter; et ideo cognoscit omne id quod actu in ipso est. Non tamen oportet quod cognoscat habitudinem eius ad
omnes suos effectus; quod est cognoscere ipsum, secundum quod est ratio omnium suorum effectuum.
RA12
Ad duodecimum dicendum, quod quamvis nulla cognitio creaturae sit de substantia beatitudinis quasi
beatificans, tamen aliqua creaturae cognitio pertinet ad beatitudinem quasi necessaria ad aliquem actum beati;
sicut ad beatitudinem Angeli pertinet ut cognoscat omnes qui suo officio committuntur; et similiter ad sanctorum
beatitudinem pertinet ut cognoscant eos qui eorum beneficia implorant, vel etiam alias creaturas de quibus
laudare debent Deum.
Vel dicendum, quod si etiam nullo modo ad beatitudinem pertineret creaturae cognitio, non tamen sequitur quod
omnis cognitio creaturae aequaliter se habeat ad visionem beatitudinis. Cognita enim causa aliqua, in promptu
est ut aliqui effectus cognoscantur in ipsa, aliqui vero magis lateant; sicut patet quod ex principiis
demonstrationis statim aliquae conclusiones eliciuntur, quaedam vero non nisi per multa media; et ad haec
cognoscenda non potest quilibet per se, sed oportet quod ab alio manuducatur. Similiter est etiam cognitio
rationum intelligibilium de effectibus respectu essentiae divinae; quia quaedam sunt latentiores, quaedam
manifestiores; et ideo ex visione divinae essentiae quaedam cognoscuntur, quaedam non.
RA13
Ad decimumtertium dicendum, quod aliquid est in potentia ad alterum dupliciter.
Uno modo in potentia naturali; et sic intellectus creatus est in potentia ad omnia illa cognoscenda quae suo
lumine naturali manifestari possunt; et nihil horum Angelus beatus ignorat; ex horum enim ignorantia remaneret
intellectus Angeli imperfectus.
Quaedam vero potentia est obedientiae tantum, sicut dicitur aliquid esse in potentia ad illa quae supra naturam
Deus in eo potest facere; et si talis potentia non reducatur ad actum, non erit potentia imperfecta: et ideo
intellectus Angeli beati non est imperfectus, si non cognoscit omnia quae Deus potest ei revelare.
Vel dicendum, quod si aliqua potentia ad duas perfectiones ordinatur, quarum prima sit propter secundam, non
erit imperfecta potentia, si habeat secundam sine prima; sicut si habet sanitatem sine adminiculis medicinae,
quae sanitatem faciunt. Omnis enim cognitio creaturae ordinatur ad cognitionem Dei. Et ideo ex quo intellectus
creatus cognoscit Deum, etiam dato per possibile quod nullam creaturam sciret, non esset imperfectus.
Nec etiam intellectus videns Deum, qui plures creaturas cognoscit, ex cognitione creaturarum (perfectior est);
sed ex hoc quod perfectius Deum cognoscit: unde dicit Augustinus, in libro confessionum: infelix homo qui scit
omnia illa, scilicet creata, te autem nescit: beatus autem qui te scit, etiam si illa nesciat. Si autem te et illa novit,
non propter illa beatior, sed propter te solum beatus.
162

