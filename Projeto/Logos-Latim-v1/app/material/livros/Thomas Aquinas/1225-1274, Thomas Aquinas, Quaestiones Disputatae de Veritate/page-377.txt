Praeterea, bernardus dicit, quod Deus in statu viae potest quidem totus diligi, sed non totus videri. Videretur
autem totus si per essentiam videretur, cum eius essentia sit simplex.
Ergo cum Adam esset in statu viae, Deum per essentiam videre non potuit.
SC3
Praeterea, anima oppressa mole carnis, distinctam rerum cognitionem amittit; unde boetius dicit in Lib. De
consolat.
Quod summam retinens, singula perdit.
Sed in statu innocentiae anima hominis aliquatenus per corpus deprimebatur, licet non tantum sicut post
peccatum. Ergo retardabatur a visione essentiae divinae, ad quam requiritur perfectissima dispositio mentis.
SC4
Praeterea, esse viatorem et comprehensorem simul, soli Christo est proprium. Sed Adam in statu innocentiae
viator erat; quod patuit ex hoc quod peccare potuit; ergo non fuit comprehensor, et ita Deum per essentiam non
vidit.
CO
Responsio. Dicendum, quod quidam dixerunt, quod Deum per essentiam videre non solum contingit in patria,
sed etiam in via, quamvis non ita perfecte in via sicut in patria.
Secundum hoc homo in statu innocentiae mediam visionem habuit inter visionem beatorum et visionem
hominum post peccatum; quia minus perfecte vidit quam beati, perfectius autem quam homo post peccatum
videre potuerit.
Sed istud dictum est contrarium Scripturae testimoniis, quae concorditer in divina visione beatitudinem hominis
ultimam ponunt; unde ex hoc ipso quod aliquis Deum per essentiam videt, beatus est. Et sic nullus adhuc in via
ad beatitudinem existens, Deum per essentiam videre potuit, nec etiam ipse Adam in statu innocentiae, ut
communis opinio habet.
Cuius etiam veritas ratione ostendi potest.
Cuiuslibet enim naturae est aliquod ultimum assignare, in quo eius ultima perfectio consistit. Hominis autem, in
quantum homo, est perfectio non consistit nisi in actu intellectus, ex quo habet quod homo sit.
In operatione autem intellectus possunt differentes gradus distingui dupliciter.
Uno modo ex diversitate intelligibilium.
Quanto enim quis excellentius intelligibile intelligit, tanto excellentior est eius intelligentia; unde, ut dicitur in X
ethic., perfectissima operatio intellectus est intellectus bene dispositi ad optimum intelligibile; sicut et
pulcherrima visio corporalis est visus bene dispositi ad pulcherrimum sub visu iacentium.
Alio modo in operatione intellectus accipiuntur gradus ex modo intelligendi. Possibile est enim unum et idem
intelligibile a diversis diversimode intelligi, ab uno perfectius, ab alio minus perfecte.
Non est autem possibile ut ultimus terminus perfectionis humanae accipiatur secundum aliquem modum
intelligendi: quia in istis modis intelligendi possunt considerari infiniti gradus, quorum unus alio perfectius
intelligit. Nec est aliquis ita perfecte intelligens quo non possit excogitari alium perfectius intelligere nisi Deus
qui infinita limpiditate omnia intelligit.
Unde oportet quod ultimus terminus humanae perfectionis sit in intelligendo aliquod perfectissimum
intelligibile, quod est essentia divina.
In hoc igitur unaquaeque rationalis creatura beata est, quod essentiam Dei videt, non ex hoc quod ita limpide, vel
plus vel minus eam videt. Non igitur visio beati a visione viatoris distinguitur per hoc quod est perfectius et
minus perfecte videre, sed per hoc quod est videre et non videre.
Et ideo cum Adam fuerit adhuc in via ad beatitudinem, Deum per essentiam non vidit.
RA1
Ad primum igitur dicendum, quod in aliqua visione triplex medium considerari potest: unum est medium sub
quo videtur; aliud quo videtur, quod est species rei visae; aliud a quo accipitur cognitio rei visae. Sicut in visione
corporali medium sub quo videtur, est lumen, quo aliquid fit actu visibile, et visus perficitur ad videndum;
medium vero quo videtur, est ipsa species rei sensibilis in oculo existens, quae, sicut forma videntis in quantum
est videns, principium est visivae operationis; medium autem a quo accipitur cognitio rei visae, est sicut
speculum, a quo interdum species alicuius visibilis, ut puta lapidis, fit in oculo, non immediate ab ipso lapide.
Et haec tria etiam in visione intellectuali inveniuntur: ut lumini corporali respondeat lumen intellectus agentis,
quasi medium sub quo intellectus videt; speciei vero visibili species intelligibilis, qua intellectus possibilis fit
actu intelligens; medio vero a quo accipitur visi cognitio, sicut a speculo, comparatur effectus a quo in
cognitionem causae devenimus; ita enim similitudo causae nostro intellectui imprimitur non immediate ex causa,
sed ex effectu, in quo similitudo causae resplendet.
Unde huiusmodi cognitio dicitur specularis propter similitudinem quam habet ad visionem quae fit per
speculum.
Homo igitur in statu post peccatum ad cognoscendum Deum indiget medio, quod est quasi speculum, in quo
resultat ipsius Dei similitudo.
Oportet enim ut per ea quae facta sunt, in invisibilia eius deveniamus, ut dicitur Rom. I, 20.
377

