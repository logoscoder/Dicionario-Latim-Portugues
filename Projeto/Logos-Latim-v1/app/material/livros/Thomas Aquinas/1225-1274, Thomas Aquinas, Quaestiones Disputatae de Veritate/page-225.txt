SC3
Praeterea, Augustinus dicit, XII de trinitate: facta ista distributione mentis, quae scilicet dividitur in
contemplationem aeternorum, et actionem temporalium, in eo solo quod ad contemplationem pertinet
aeternorum, non solum trinitas, sed etiam imago Dei; in hoc autem quod derivatum est in actione temporalium,
etiamsi trinitas possit, non tamen imago Dei potest inveniri; et sic idem quod prius.
SC4
Praeterea, imago trinitatis semper existit in anima, non autem cognitio rerum temporalium, cum per
acquisitionem habeatur. Ergo imago trinitatis non invenitur in anima secundum quod temporalia cognoscit.
CO
Responsio. Dicendum, quod rationem imaginis similitudo perficit. Non tamen quaelibet similitudo ad rationem
imaginis sufficiens invenitur; sed expressissima similitudo, per quam aliquid repraesentatur secundum rationem
suae speciei; et ideo in corporalibus imagines rerum attenduntur magis secundum figuras, quae sunt specierum
propria signa, quam secundum colores et alia accidentia.
Invenitur autem in anima nostra aliqua similitudo trinitatis increatae secundum quamlibet sui cognitionem, non
solum mentis, sed etiam sensus, ut patet per Augustinum XI de Trinit.: sed in illa tantum cognitione mentis
imago Dei reperitur, secundum quam in mente nostra expressior Dei similitudo invenitur.
Ut igitur cognitionem mentis secundum obiecta distinguamus, triplex cognitio in mente nostra invenitur.
Cognitio, scilicet, qua mens cognoscit Deum, et qua cognoscit seipsam, et qua cognoscit temporalia.
In illa igitur cognitione qua mens temporalia cognoscit, non invenitur expressa similitudo trinitatis increatae
neque secundum conformationem, quia res materiales magis sunt Deo dissimiles quam ipsa mens, unde per hoc
quod mens earum scientia informatur, non efficitur Deo maxime conformis; similiter etiam neque secundum
analogiam, eo quod res temporalis, quae sui notitiam parit in anima, vel intelligentiam actualem, non est eiusdem
substantiae cum ipsa mente, sed extraneum a natura eius; et sic non potest per hoc increatae trinitatis
consubstantialitas repraesentari.
Sed in cognitione qua mens nostra cognoscit seipsam, est repraesentatio trinitatis increatae secundum analogiam,
inquantum hoc modo mens cognoscens seipsam verbum sui gignit, et ex utroque procedit amor. Sicut pater
seipsum dicens, verbum suum genuit ab aeterno, et ex utroque spiritus sanctus procedit.
Sed in cognitione illa qua mens ipsum Deum cognoscit mens ipsa Deo conformatur, sicut omne cognoscens,
inquantum huiusmodi, assimilatur cognito.
Maior est autem similitudo quae est per conformitatem, ut visus ad colorem, quam quae est per analogiam, ut
visus ad intellectum, qui similiter ad sua obiecta comparatur.
Unde expressior similitudo trinitatis est in mente secundum quod cognoscit Deum, quam secundum quod
cognoscit seipsam.
Et ideo proprie imago trinitatis in mente est secundum quod cognoscit Deum primo et principaliter: sed quodam
modo et secundario etiam secundum quod cognoscit seipsam et praecipue prout seipsam considerat ut est imago
Dei; ut sic eius consideratio non sistat in se, sed procedat usque ad Deum. In consideratione vero rerum
temporalium non invenitur imago, sed similitudo quaedam trinitatis, quae magis potest ad vestigium pertinere,
sicut et similitudo quam Augustinus assignat in potentiis sensitivis.
RA1
Ad primum igitur dicendum, quod trinitas quidem aliqua invenitur in mente, secundum quod se extendit ad
actionem temporalium; sed tamen illa trinitas non dicitur imago increatae trinitatis, ut patet per ea quae ibidem
Augustinus subiungit.
RA2
Ad secundum dicendum, quod aequalitas divinarum personarum magis repraesentatur in cognitione aeternorum
quam temporalium.
Non enim est attendenda aequalitas inter obiectum et potentiam, sed inter unam potentiam et aliam. Quamvis
autem maior sit inaequalitas inter mentem nostram et Deum, quam inter mentem nostram et rem temporalem;
tamen inter memoriam quam mens nostra habet de Deo, et actualem intelligentiam eius et amorem, maior
invenitur aequalitas quam inter memoriam quam habet de rebus temporalibus, et earum intelligentiam et
amorem. Ipse enim Deus per seipsum cognoscibilis est et diligibilis, et ita tantum a mente uniuscuiusque
intelligitur et amatur, quantum menti praesens est; cuius praesentia in mente ipsius memoria in mente est et sic
memoriae, quae de ipso habetur, intelligentia et huic voluntas sive amor adaequatur.
Res autem materiales non sunt secundum se intelligibiles et diligibiles. Et ideo respectu earum talis aequalitas in
mente non invenitur, nec etiam idem ordo originis cum ex hoc nostrae memoriae praesentes sint, quod a nobis
intellectae fuerunt; et sic memoria ex intelligentia oritur potius quam e converso; cuius contrarium in mente
creata accidit respectu ipsius Dei, ex cuius praesentia mens intellectuale participat lumen, ut intelligere possit.
RA3
Ad tertium dicendum, quod quamvis cognitio quam de rebus materialibus habemus, sit prior tempore illa notitia
quam habemus de Deo, tamen haec est prior dignitate. Nec obstat quod materialia a nobis perfectius
cognoscuntur quam Deus; quia minima cognitio quae de Deo haberi potest, superat omnem cognitionem quae de
225

