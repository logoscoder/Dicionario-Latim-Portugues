Sed contra. Est quod Anselmus dicit in Lib. De similitudinibus, cap. II, quod voluntas movet omnes animae
vires.
SC2
Praeterea, secundum Augustinum, VIII super Genesim ad litteram, omnis motus procedit ab immobili.
Sed inter potentias animae sola voluntas est quae est immobilis in hoc quod a nullo cogi potest. Ergo omnes aliae
vires a voluntate moventur.
SC3
Praeterea, secundum Philosophum in II meteororum, omnis motus est propter finem.
Sed bonum et finis est obiectum voluntatis.
Ergo voluntas movet alias vires.
SC4
Praeterea, secundum Augustinum, hoc facit in spiritibus amor quod in corporibus pondus.
Sed pondus movet corpora. Ergo amor voluntatis movet spirituales animae potentias.
CO
Respondeo. Dicendum, quod intellectus aliquo modo movet voluntatem, et aliquo modo voluntas movet
intellectum et alias vires.
Ad cuius evidentiam sciendum, quod tam finis quam efficiens movere dicuntur, sed diversimode; cum in
qualibet actione duo considerentur: scilicet agens, et ratio agendi; ut in calefactione ignis est agens, et ratio
agendi calor.
In movendo dicitur finis movere sicut ratio movendi: sed efficiens sicut agens motum, hoc est educens mobile de
potentia in actum.
Ratio autem agendi est forma agentis per quam agit; unde oportet quod insit agenti ad hoc quod agat. Non autem
inest secundum esse naturae perfectum, quia hoc habito quiescit motus; sed inest agenti per modum intentionis;
nam finis est prior in intentione, sed posterior in esse. Et ideo finis praeexistit in movente proprie secundum
intellectum, cuius est recipere aliquid per modum intentionis, et non secundum esse naturae.
Unde intellectus movet voluntatem per modum quo finis movere dicitur, in quantum scilicet praeconcipit
rationem finis, et eam voluntati proponit.
Sed movere per modum causae agentis est voluntatis, et non intellectus: eo quod voluntas comparatur ad res
secundum quod in seipsis sunt; intellectus autem comparatur ad res secundum quod sunt per modum spiritualem
in anima. Agere autem et moveri convenit rebus secundum esse proprium quo in seipsis subsistunt, et non
secundum quod sunt in anima per modum intentionis; calor enim in anima non calefacit, sed in igne.
Et sic comparatio voluntatis ad res est secundum quod competit eis motus, non autem comparatio intellectus; et
praeterea actus voluntatis est quaedam inclinatio in aliquid, non autem actus intellectus. Inclinatio autem est
dispositio moventis secundum quod efficiens movet.
Unde patet quod voluntas habet movere per modum causae agentis, et non intellectus.
Potentiis autem animae superioribus, ex hoc quod immateriales sunt, competit quod reflectantur super seipsas;
unde tam voluntas quam intellectus reflectuntur super se, et unum super alterum, et super essentiam animae, et
super omnes eius vires.
Intellectus enim intelligit se, et voluntatem, et essentiam animae, et omnes animae vires; et similiter voluntas vult
se velle, et intellectum intelligere, et vult essentiam animae, et sic de aliis.
Cum autem aliqua potentia super aliam fertur, comparatur ad eam secundum suam proprietatem: sicut intellectus
cum intelligit voluntatem velle, accipit in seipso rationem volendi; unde et ipsa voluntas, cum fertur super
potentias animae, fertur in eas ut in res quasdam quibus convenit motus et operatio, et inclinat unamquamque in
propriam operationem.
Et sic non solum res exteriores movet voluntas per modum causae agentis, sed etiam ipsas animae vires.
RA1
Ad primum ergo dicendum, quod cum in reflexione sit quaedam similitudo motus circularis, in quo est ultimum
motus quod primo erat principium, oportet sic dicere in reflexione, ut illud quod primo erat prius, secundo fiat
posterius. Et ideo, quamvis intellectus sit prior voluntate simpliciter, tamen per reflexionem efficitur voluntate
posterior; et sic voluntas intellectum movere potest.
RA2
Ad secundum dicendum, quod non est procedere in infinitum; statur enim in appetitu naturali, quo inclinatur
intellectus in suum actum.
RA3
Ad tertium dicendum, quod ratio illa ostendit quod intellectus movet per modum finis; hoc enim modo se habet
bonum apprehensum ad voluntatem.
RA4
Ad quartum dicendum, quod imperium est et voluntatis et rationis quantum ad diversa; voluntatis quidem
secundum quod imperium inclinationem quamdam importat; rationis vero, secundum quod haec inclinatio
distribuitur et ordinatur ut exequenda per hunc vel per illum.
456

