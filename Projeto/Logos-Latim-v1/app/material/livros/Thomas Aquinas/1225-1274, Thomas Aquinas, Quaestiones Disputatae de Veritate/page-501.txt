AG6
Praeterea, ut dicitur in Lib. De causis, quod est in aliquo, est in eo per modum eius in quo est. Sed liberum
arbitrium secundum suam naturam est mutabile in bonum et malum. Ergo et gratia ei superveniens hoc modo in
eo recipitur quod in bonum et malum mutari possit. Et ita videtur quod non possit ipsum confirmare in bono.
AG7
Praeterea, quidquid Deus superaddit creaturae, posset (ut videtur) a principio suae conditionis conferre ei. Si
ergo possit liberum arbitrium confirmari per aliquam gratiam superadditam, posset confirmari per aliquod
inditum ipsi creaturae spirituali quantum ad naturae conditionem; et sic naturaliter esset confirmatum in bono;
quod est impossibile, ut dictum est. Ergo nec per gratiam confirmari potest.
SC1
Sed contra. Est, quod sancti qui sunt in patria, ita sunt in bono confirmati, ut ulterius peccare non possint: alias
de sua beatitudine securi non essent, et per consequens nec beati. Non autem haec confirmatio inest eis per
naturam, ut dictum est, art. Praeced..
Ergo hoc est per gratiam. Et ita liberum arbitrium per donum gratiae confirmari potest.
SC2
Praeterea, sicut liberum arbitrium hominis ex sua natura habet quod sit flexibile in malum, ita corpus humanum
habet ex sua natura quod sit corruptibile. Sed corpus humanum dono gratiae efficitur incorruptibile; I Cor. XV,
53: oportet corruptibile hoc induere incorruptionem. Ergo liberum arbitrium potest per gratiam confirmari in
bono.
CO
Respondeo. Dicendum, quod circa hanc quaestionem erravit Origenes: voluit enim quod liberum arbitrium
creaturae nullatenus confirmaretur in bono nec in beatis, nisi in Christo propter unionem ad verbum.
Ex hoc autem errore ponere cogebatur, quod beatitudo sanctorum et Angelorum non esset perpetua, sed
aliquando esset finienda: ex quo sequitur eam non esse veram, cum immutabilitas et securitas sit de ratione
beatitudinis.
Et ideo propter hoc inconveniens quod sequitur, eius positio est penitus reprobanda.
Et ideo dicendum est simpliciter, quod liberum arbitrium per gratiam potest confirmari in bono. Quod quidem ex
hoc apparet.
Propter hoc enim naturaliter liberum arbitrium creaturae in bono confirmatum esse non potest, quia in natura sua
non habet perfecti et absoluti rationem boni, sed cuiusdam boni particularis: huic autem bono perfecto et
absoluto, scilicet Deo, liberum arbitrium per gratiam unitur.
Unde si fiat perfecta unio, ut ipse Deus sit libero arbitrio tota causa agendi, in malum flecti non poterit. Quod
quidem in aliquibus contingit, et praecipue in beatis: quod sic patet.
Voluntas enim naturaliter tendit in bonum sicut in suum obiectum; quod autem aliquando in malum tendat, hoc
non contingit nisi quia malum sibi sub specie boni proponitur.
Malum enim est involuntarium, ut dionysius dicit IV cap. De divin. Nom.. Unde non potest esse peccatum in
motu voluntatis, scilicet quod malum appetat, nisi in apprehensiva virtute defectus praeexistat, per quem sibi
malum ut bonum proponatur.
Hic autem defectus in ratione potest dupliciter accidere: uno modo ex ipsa ratione; alio modo ex aliquo
extrinseco.
Ex ipsa quidem ratione, quia inest ei naturaliter et immutabiliter sine errore cognitio boni in universali, tam boni
quod est finis, quam boni quod est ad finem; non autem in particulari, sed circa hoc errare potest, ut aestimet
aliquid esse finem quod non est finis, vel esse utile ad finem quod non est utile. Et propter hoc voluntas
naturaliter appetit bonum quod est finis, scilicet felicitatem in generali, et similiter bonum quod est ad finem;
unusquisque enim naturaliter appetit utilitatem suam; sed in hoc vel illo fine appetendo, aut hoc vel illo utili
eligendo, incidit peccatum voluntatis.
Sed ex aliquo extrinseco ratio deficit, cum propter vires inferiores quae intense moventur in aliquid, intercipitur
actus rationis, ut non limpide et firmiter suum iudicium de bono voluntati proponat; sicut cum aliquis habens
rectam existimationem de castitate servanda, per concupiscentiam delectabilis appetit contrarium castitati,
propter hoc quod iudicium rationis aliqualiter a concupiscentia ligatur, ut Philosophus dicit in VII ethic..
Uterque autem istorum defectuum totaliter a beatis tolletur ex coniunctione ipsorum ad Deum.
Nam divinam essentiam videntes, cognoscent ipsum Deum esse finem maxime amandum; cognoscent etiam
omnia quae ei uniunt, vel quae ab eo disiungunt, in particulari, cognoscentes Deum non solum in se, sed prout
est ratio aliorum; et hac cognitionis claritate in tantum mens roborabitur, quod in inferioribus viribus nullus
motus insurgere poterit nisi secundum regulam rationis. Unde sicut nunc immutabiliter bonum in generali
appetimus, ita immutabiliter in particulari bonum debitum appetunt beatorum mentes.
Super naturalem autem inclinationem voluntatis erit in eis caritas perfecta, totaliter ligans eos cum Deo. Unde
nullo modo in eis peccatum incidere poterit; et sic erunt per gratiam confirmati.
RA1

501

