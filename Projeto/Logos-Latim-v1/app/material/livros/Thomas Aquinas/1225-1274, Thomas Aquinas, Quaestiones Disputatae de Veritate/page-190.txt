SC2
Praeterea, secundum hoc homo rationalis dicitur, quod inquirendo discurrit. Sed Angelus non dicitur rationalis,
sed intellectualis, ut patet per dionysium, cap. IV caelestis hierarch.. Ergo Angeli non cognoscunt discurrendo.
SC3
Praeterea, ut dicitur in Lib. De spiritu et anima ratiocinatio est rationis inquisitio. Sed in Angelis non est ratio,
quia ratio ponitur in definitione animae sicut proprium eius, ut patet in eodem Lib..
Ergo Angelus non ratiocinatur, et sic non discurrit.
SC4
Praeterea, in eodem libro dicitur, quod eiusdem est visibilium rationes cognoscere, et invisibilia investigare.
Primum autem est hominis inquantum habet sensus.
Ergo et secundum. Et sic non videtur Angelo convenire, qui sensibus caret.
SC5
Praeterea, Commentator maximus dicit in cap. VII de divinis nomin., quod Angeli non circumeunt circa
existentium varietatem, sicut et nostrae animae. Sed secundum hoc animae circuire dicuntur rerum existentium
varietatem, quod de uno in aliud discurrunt.
Ergo Angeli non discurrunt intelligendo.
CO
Responsio. Dicendum, quod discurrere, proprie est ex uno in cognitionem alterius devenire. Differt autem
cognoscere aliquid in aliquo, et aliquid ex aliquo.
Quando enim aliquid in aliquo cognoscitur, uno motu fertur cognoscens in utrumque, sicut patet quando aliquid
cognoscitur in aliquo ut in forma cognoscibili: et talis cognitio non est discursiva. Nec differt, quantum ad hoc,
utrum aliquid videatur in specie propria, vel in specie aliena. Visus enim non dicitur conferre neque videndo
lapidem per speciem a lapide acceptam, neque videndo lapidem per eius speciem in speculo resultantem.
Sed tunc dicitur aliquid ex aliquo cognosci, quando non est idem motus in utrumque; sed primo movetur
intellectus in unum, et ex hoc movetur in aliud; unde hic est quidam discursus, sicut patet in demonstrationibus.
Primo enim intellectus fertur in principia tantum, et secundario per principia fertur in conclusiones.
Intellectus autem Angeli a sua creatione per formas innatas est perfectus respectu totius cognitionis naturalis, ad
quam se extendit virtus intellectiva; sicut et materia caelestium corporum est totaliter terminata per formam, ita
quod non remanet in potentia ad aliam formam; et propter hoc dicitur in libro de causis, quod intelligentia est
plena formis. Non enim esset plena, nisi tota sua potentia per formas illas terminaretur; unde nihil eorum quae
naturaliter cognoscere potest, est ei ignotum.
Sed intellectus noster participans defective lumen intellectuale, non est completus respectu omnium
cognoscibilium quae naturaliter cognoscere potest; sed est perfectibilis. Nec posset se de potentia in actum
reducere nisi quantum ad aliqua esset eius completa cognitio per naturam. Unde oportet quod in intellectu nostro
sint quaedam quae intellectus naturaliter cognoscit, scilicet prima principia, quamvis etiam ista cognitio in nobis
non determinetur nisi per acceptionem a sensibus.
Unde, sicut intellectus noster se habet ad ista principia, sic se habet Angelus ad omnia quae naturaliter cognoscit.
Et cum cognitio principiorum in nobis sit altissimum nostrae scientiae, patet quod in supremo nostrae naturae
attingimus quodammodo infimum naturae angelicae. Ut enim dicit dionysius, VII de divin. Nomin., divina
sapientia fines primorum coniungit principiis secundorum. Unde sicut nos sine discursu principia cognoscimus
simplici intuitu, ita et Angeli omnia quae cognoscunt; unde et intellectuales dicuntur; et habitus principiorum in
nobis dicitur intellectus.
RA1
Ad primum igitur dicendum, quod Angeli cognoscunt creaturas in verbo, sicut cognoscitur res in sua similitudine
absque omni discursu.
RA2
Ad secundum dicendum, quod Angelis non est ignotum aliquid eorum ad quae possunt per naturalem
cognitionem pervenire; sed aliqua ignorant quae naturalem cognitionem excedunt; et in horum cognitionem ex
seipsis venire non possunt conferendo, sed solum ex revelatione divina. Sed intellectus noster non novit omnia
quae naturaliter cognoscere potest, et ideo ex his quae novit, potest in ignota devenire; non autem in ignota quae
naturalem cognitionem excedunt, sicut ea quae sunt fidei.
RA3
Ad tertium dicendum, quod motus de quo dionysius loquitur, non accipitur pro transitu de uno in aliud, sed illo
modo quo omnis operatio motus dicitur, sicut intelligere est quidam motus, et sentire.
Et sic triplicem motum et in Angelis et in animabus distinguit dionysius, quantum ad cognitionem divinam:
scilicet circularem, obliquum et rectum, secundum hanc similitudinem.
Circularis enim motus est totaliter uniformis, tum propter aequidistantiam omnium partium circuli a centro, tum
propter hoc quod in motu circulari non est assignare magis ex una parte quam ex altera principium et finem.
Motus autem rectus est difformis, tum ex proprietate lineae (cum partes non aequaliter distant ab uno puncto
signato), tum ex parte motus qui habet principium et finem signatum. Obliquus autem motus habet aliquid
190

