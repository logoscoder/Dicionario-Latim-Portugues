AG3
Sed diceretur, quod praeceptum de conformitate voluntatis nostrae ad divinam, cum sit affirmativum, quamvis
semper obliget, non tamen obligat ad semper; et sic non oportet quod quandocumque non conformatur, peccet.
Sed contra: quamvis aliquis non servans praeceptum affirmativum non peccet in quolibet instanti quo non servat,
peccat tamen quandocumque contrarium agit; sicut peccat aliquis quandocumque inhonorat parentes, licet non
semper peccet quando non actu honorat. Sed ille qui peccat mortaliter, agit contrarium conformitati praedictae.
Ergo ex hoc ipso peccat.
AG4
Praeterea, quicumque non servat hoc ad quod tenetur, est transgressor. Sed ille qui peccat venialiter, non
conformat voluntatem suam voluntati divinae. Si ergo ad conformandum tenetur, erit transgressor, et ita peccabit
mortaliter.
AG5
Sed diceretur, quod non tenetur pro illo instanti conformare quo venialiter peccat, quia praecepta affirmativa non
obligant ad semper. Sed contra: quicumque non servat praeceptum affirmativum loco et tempore pro quo
obligatur transgressor iudicatur.
Sed tempus conformandi voluntatem nostram voluntati divinae non videtur posse aliud determinari nisi hoc quod
voluntas exit in actum. Ergo quandocumque voluntas in actum exit, nisi conformetur divinae voluntati, videtur
esse peccatum; et ita quando aliquis venialiter peccat, videtur esse peccatum mortale.
AG6
Praeterea, nullus ad impossibile tenetur.
Sed obstinati non possunt suam voluntatem conformare divinae. Ergo ad hanc conformitatem non tenentur; ita
nec alii; alias obstinati de sua obstinatione commodum reportarent.
AG7
Praeterea, cum Deus quidquid vult, ex caritate velit, ipse enim est caritas; si tenemur nostram voluntatem
conformare divinae, tenemur caritatem habere. Sed non habens caritatem, non potest eam consequi, nisi ad eam
se praeparet diligenter. Ergo non habens caritatem, tenetur se continue ad habendam caritatem praeparare. Et ita
in quolibet instanti quo non habet caritatem, peccat, cum hoc ex defectu praeparationis proveniat.
AG8
Praeterea, cum forma actus praecipue in modo agendi consistat; si ad conformitatem divinae voluntatis tenemur,
oportet ut eodem modo aliquid velimus quo Deus vult.
Modum autem divinae voluntatis potest aliquis aliqualiter imitari et dilectione naturali et dilectione gratuita. Non
autem potest secundum dilectionem naturalem attendi conformitas de qua loquimur: quia hoc modo conformant
voluntatem suam divinae infideles et peccatores, dum in eis naturalis dilectio boni viget. Similiter non potest
attendi quantum ad dilectionem gratuitam, quae est caritas: sic enim teneremur velle quidquid volumus, ex
caritate; quod est contra opinionem multorum, qui dicunt, quod modus non cadit in praecepto. Ergo videtur quod
non teneamur ad conformandum nostram voluntatem divinae.
AG9
Praeterea, quantum distat Deus ab homine, tanto voluntas Dei ab hominis voluntate, ut dicit Glossa super illud
Ps. XXXII, 1: rectos decet collaudatio. Sed Deus tantum distat ab homine, quod homo non potest ei conformari.
Cum enim homo a Deo in infinitum distet, nulla potest esse ipsius ad Deum proportio. Ergo nec voluntas
hominis divinae voluntati conformari poterit.
AG10
Praeterea, illa dicuntur esse conformia quae in aliqua una forma conveniunt.
Si ergo voluntas nostra divinae conformari potest, oportet quod sit aliqua una forma in qua utraque voluntas
conveniat; et sic esset aliquid simplicius divina voluntate, quod est impossibile.
AG11
Praeterea, conformatio est relatio aequiparantiae.
Sed in talibus relationibus utrumque extremorum ad alterum refertur eadem relatione; sicut dicitur amicus amico
amicus, et frater fratri frater. Si ergo voluntas nostra potest conformari divinae, ut sic ad conformitatem
praedictam teneamur, et voluntas divina nostrae poterit conformari; quod videtur inconveniens.
AG12
Praeterea, illa cadunt in praecepto et ad ea tenemur, quae possumus facere et non facere. Sed non possumus
facere quin nostram voluntatem conformemus divinae; quia, sicut dicit Anselmus, sicut quod est intra corpus
sphaericum, quo magis ab una parte circumferentiae se elongat, eo magis ad alteram appropinquat, ita, quod ex
una parte a Dei voluntate discedit, ex alia parte divinam voluntatem implet. Ergo non tenemur ad conformitatem
praedictam, sicut tenemur ad ea quae cadunt sub praecepto.
SC1
Sed contra. Est quod super illud psal.
XXXII, 1: rectos decet collaudatio, dicit Glossa: recti sunt qui dirigunt cor suum secundum voluntatem Dei. Sed
quilibet tenetur esse rectus. Ergo quilibet tenetur ad conformitatem praedictam.
477

