Praeterea, in Christo fuerunt defectus huius vitae qui perfectioni gratiae non repugnant.
Sed huiusmodi passiones non repugnant perfectioni gratiae, sed magis a gratia causantur, ut patet per
Augustinum: hi enim effectus de amore bono et de sancta caritate veniunt. Ergo huiusmodi passiones in Christo
fuerunt.
CO
Respondeo. Dicendum, quod passiones istae aliter sunt in peccatoribus, aliter in iustis et perfectis et imperfectis,
aliter in Christo homine, aliter in primo homine et beatis; in Angelis enim et Deo omnino non sunt: quia vis
appetitiva sensibilis in eis non est, cuius sunt motus huiusmodi passiones.
Ad dictorum autem evidentiam sciendum est, quod huiusmodi passiones animi quatuor differentiis distingui
possunt, secundum quam distinctionem magis vel minus proprie passionis rationem habent.
Primo ex hoc quod aliquis afficitur passione animi per id quod est contrarium sive nocivum, vel per id quod est
conveniens et proficuum. Et magis salvatur ratio passionis quando affectio sequitur ex nocivo, quam si sequatur
ex proficuo; propter hoc quod passio importat quamdam transmutationem patientis a sua naturali dispositione in
contrariam dispositionem.
Et inde est quod dolor et tristitia et timor, et aliae huiusmodi passiones, quae sunt respectu mali, habent rationem
passionis magis quam gaudium et amor et alia huiusmodi, quae sunt respectu boni; quamvis in his ratio passionis
salvetur, secundum quod cor per huiusmodi dilatatur vel accenditur, vel qualitercumque disponitur aliter quam
sit eius communis dispositio: unde ex huiusmodi affectionibus aliquem mori contingit.
Secundo per hoc quod passio totaliter est ab extrinseco, vel est ab aliquo principio intrinseco; magis tamen
salvatur ratio passionis quando est ab extrinseco quam quando est ab intrinseco.
Ab extrinseco quidem est quando passio subito concitatur ex occursu alicuius convenientis vel nocivi; ab
intrinseco autem quando ex ipsa voluntate passiones istae causantur per modum qui est dictus; et tunc non sunt
subitae, cum sequantur iudicium rationis.
Tertio ex hoc quod aliquid vel totaliter transmutatur, vel non totaliter.
Quod enim aliqualiter alteratur, et non totaliter transmutatur, non ita proprie pati dicimus sicut quod totaliter in
contrarium transmutatur: magis enim proprie dicimus hominem pati infirmitatem si totum corpus eius infirmetur,
quam si morbus accidat in aliqua eius parte.
Tunc autem totaliter homo per huiusmodi affectus transmutatur quando non sistunt in appetitu inferiori, sed
trahunt ad se et superiorem.
Quando vero in solo appetitu inferiori sunt, tunc homo immutatur eis quasi secundum partem; unde sic dicuntur
propassiones, primo autem modo passiones.
Quarto per hoc quod transmutatio est remissa vel intensa.
Remissae enim transmutationes minus proprie passiones vocantur; unde Damascenus dicit in III Lib.: non omnes
motus passivi passio vocantur, sed qui sunt vehementiores, et in sensum procedentes: qui enim sunt parvi et
insensibiles, nondum passiones sunt.
Sciendum est ergo, quod in hominibus in statu viae, si sunt peccatores, sunt passiones respectu boni et respectu
mali non solum praevisae, sed subitae, et intensae, et frequentes, et perfectae; unde dicuntur passionum
sectatores in I ethicor..
In iustis vero nunquam sunt perfectae, quia ratio in eis nunquam deducitur a passionibus; sunt tamen vehementes
in imperfectis, sed in perfectis sunt debiles, inferioribus viribus per habitum virtutum Moralium refrenatis.
Habent tamen passiones non solum praevisas, sed subitas; et non solum respectu boni, sed respectu mali.
In beatis vero, et in homine in primo statu, et in Christo secundum statum infirmitatis, huiusmodi passiones
nunquam sunt subitae: eo quod propter perfectionem boni in eis, inferiorum virium ad superiores, nullus motus
exurgit in appetitu inferiori nisi secundum dictamen rationis; unde dicit Damascenus in III Lib.: non
praecedebant in Domino voluntatem naturalia; sed volens esurivit, volens timuit.
Et similiter intelligendum est de beatis post resurrectionem, et de hominibus in primo statu.
Sed hoc interest, quod in Christo non solum fuerunt passiones respectu boni, sed respectu mali: habebat enim
corpus passibile, et ideo ex imaginatione nocivi naturaliter passio timoris et tristitiae et huiusmodi in eo poterant
esse. Sed in primo statu et in beatis non potest esse apprehensio alicuius ut nocivi; et ideo in eis non est passio
nisi respectu boni, sicut amor, gaudium, et huiusmodi; non autem tristitia vel timor aut ira vel aliquid tale.
Sic ergo concedimus, veras passiones in Christo fuisse; unde dicit Augustinus, XIV de civitate Dei: Christus hos
motus certissime dispensationis gratia ita cum voluit suscepit animo humano, sicut cum voluit factus est homo.
RA1
Ad primum ergo dicendum, quod non oportet agens esse simpliciter praestantius patiente, sed secundum quid,
scilicet in quantum est agens: et sic nihil prohibet obiectum animae Christi esse ea praestantius, in quantum est
activum, et anima Christi aliquam habet passivam potentiam.
RA2
Ad secundum dicendum, quod, secundum Augustinum, IX de civitate Dei, circa hoc fuit contentio inter stoicos
et Peripateticos, quae tamen magis videbatur esse secundum vocem quam secundum rem.

561

