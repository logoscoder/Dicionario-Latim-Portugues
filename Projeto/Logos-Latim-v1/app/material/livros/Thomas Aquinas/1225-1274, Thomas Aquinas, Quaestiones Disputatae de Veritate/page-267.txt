bono naturalis est sui communicatio. Similiter etiam humanae menti naturale est quod a Deo recipiat, cum eius
natura non consistat nisi ex his quae a Deo recipit. Ergo prophetiae susceptio est naturalis.
AG18
Praeterea, cuilibet potentiae naturali passivae respondet aliqua naturalis activa potentia.
Sed in anima humana est naturalis potentia ad recipiendum lumen prophetiae.
Ergo etiam est aliqua naturalis potentia activa, per quam aliquis in actum prophetiae adducitur; et ita videtur
quod prophetia sit naturalis.
AG19
Praeterea, homo naturaliter est perfectioris cognitionis quam alia animalia. Sed quaedam alia animalia naturaliter
sunt praescia eorum futurorum maxime quae ad eos pertinent; sicut patet de formicis, quae praesciunt pluvias
futuras; et pisces etiam quidam praenuntiant tempestates futuras. Ergo etiam et homo naturaliter debet esse
praescius eorum quae ad ipsum pertinent; et sic videtur quod homo naturaliter possit esse propheta.
SC1
Sed contra. Est quod dicitur II Petri, cap. I, 21: non voluntate humana allata est aliquando prophetia; sed spiritu
sancto inspirati, locuti sunt sancti Dei homines.
SC2
Praeterea, illud quod dependet ex causa extrinseca, non videtur esse naturale. Sed prophetia dependet ex causa
extrinseca, quia scilicet prophetae in speculo aeternitatis legunt.
Ergo videtur quod prophetia non sit naturalis.
SC3
Praeterea, illa quae insunt nobis naturaliter, sunt in potestate nostra. Sed in potestate prophetae non erat habere
spiritum praedicendi futura, ut patet per Glossam II Petri, I, 19: super illud: habemus firmiorem propheticum
sermonem, etc.. Ergo prophetia non est naturalis.
SC4
Praeterea, ea quae sunt naturalia, sunt ut in pluribus. Sed prophetia est in valde paucis. Ergo non est naturalis.
CO
Responsio. Dicendum, quod aliquid dicitur naturale dupliciter. Uno modo, quia eius principium activum est
natura; sicut naturale est igni ferri sursum. Alio modo quando quia natura est principium dispositionum ipsius
non quarumlibet, sed earum quae sunt necessitas ad talem perfectionem; sicut dicitur quod infusio animae
rationalis est naturalis inquantum per operationem naturae corpus efficitur dispositum dispositione quae est
necessitas ad animae susceptionem.
Fuit igitur quorumdam opinio, quod prophetia esset naturalis primo modo: quia dicebant animam habere in se
ipsa quamdam vim divinationis, ut Augustinus narrat, XII super genes. Ad litteram. Sed hoc ipse ibidem
improbat, quia si hoc esset, tunc in potestate sua haberet anima quandocumque vellet futura praecognoscere;
quod manifeste apparet esse falsum.
Et praeterea hoc apparet esse falsum, quia natura mentis humanae nullius cognitionis naturaliter potest esse
principium, in quae non possit pervenire per principia per se nota, quae sunt prima instrumenta intellectus
agentis; ex quibus principiis in cognitionem futurorum contingentium perveniri non potest, nisi forte per
inspectionem aliquorum signorum naturalium; sicut medicus praecognoscit sanitatem vel mortem futuram, et
astrologus tempestatem vel serenitatem. Talis autem futurorum praecognitio non dicitur esse divinationis vel
prophetiae, sed magis artis.
Unde alii dixerunt, quod prophetia est naturalis secundo modo; quia scilicet natura ad talem dispositionem potest
hominem perducere, quod erit in necessitate ad recipiendam per actionem alicuius superioris causae
praescientiam futurorum. Quae quidem opinio est vera de quadam prophetia, non autem de illa quae inter dona
spiritus sancti ab apostolo computatur.
Unde ad earum distinctionem habendam, sciendum est, quod futura contingentia in duobus praeexistunt
antequam sint: scilicet in praescientia divina, et in causis creatis, quarum virtute futura illa educuntur in esse.
In his autem duobus futura praeexistunt diversimode quantum ad duo.
Primo quantum ad hoc quod omnia quae praeexistunt in causis creatis, praeexistunt etiam in divina praescientia,
sed non e converso, cum quorumdam futurorum rationes Deus in se retinuerit, rebus creatis eas non infundendo,
sicut eorum quae miraculose fiunt sola divina virtute, ut Augustinus dicit super genes. Ad litteram.
Secundo quantum ad hoc quod futura in causis creatis quaedam praeexistunt mobiliter eo quod virtus causae
quae est ordinata ad talem effectum inducendum, potest aliquo eventu impediri. Sed in divina praescientia omnia
futura sunt immobiliter, quia futura subduntur divinae praescientiae non solum secundum ordinem causarum
suarum ad ipsa, sed etiam secundum exitum ordinis vel eventuum.
Praecognitio igitur futurorum potest causari in mente humana dupliciter.
Uno modo ex hoc quod futura praeexistunt in mente divina; et haec prophetia donum spiritus sancti ponitur, et
haec non est naturalis. Illa enim quae fiunt divinitus sine causis naturalibus mediis, non dicuntur esse naturalia,
sed miraculosa. Huiusmodi autem futurorum revelatio fit absque mediis causis naturalibus; cum non hoc modo

267

