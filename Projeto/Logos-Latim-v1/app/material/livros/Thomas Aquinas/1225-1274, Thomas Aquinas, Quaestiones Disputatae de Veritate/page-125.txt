Ad tertium etiam posset dici, quod quamvis dare gratiam non semper concomitetur praedestinationem, tamen
velle dare semper concomitatur.
RC4
Ad quintum etiam posset dici, quod reprobatio directe non opponitur praedestinationi, sed electioni, quia qui
eligit, alterum accipit et alterum reiicit, quod dicitur reprobare; unde etiam reprobatio ex ratione sui nominis
magis pertinet ad voluntatem: est enim reprobare quasi refutare; nisi forte dicatur reprobare idem quod iudicare
indignum quod admittatur. Sed pro tanto reprobatio ad praescientiam dicitur in Deo pertinere, quia nihil positive
ex parte voluntatis est in Deo respectu mali culpae; non enim vult culpam, sicut vult gratiam. Et tamen etiam
reprobatio dicitur praeparatio quantum ad poenam, quam etiam Deus vult voluntate consequenti, sed non
antecedenti.
|a2 Articulus 2
TTA
Secundo quaeritur utrum praescientia meritorum sit causa vel ratio praedestinationis.
TTB
Et videtur quod sic.
AG1
Quia Rom., IX 15, super illud, miserebor cui misereor etc., dicit Glossa Ambrosii: misericordiam illi dabo, quem
praescio post errorem toto corde reversurum ad me. Hoc est dare illi cui dandum est et non dare illi cui dandum
non est; ut eum vocet quem sciat obedire, illum vero non quem sciat non obedire.
Sed obedire et toto corde ad Dominum reverti ad meritum pertinet; contraria vero ad demeritum. Ergo
praescientia meriti vel demeriti est causa quare Deus proponat alicui misericordiam facere vel aliquem a
misericordia excludere; quod est praedestinare vel reprobare.
AG2
Praeterea, praedestinatio includit in se voluntatem divinam salutis humanae; nec potest dici quod includat solam
voluntatem antecedentem, quia hac voluntate Deus vult omnes salvos fieri, ut dicitur I timoth., II, 4, et sic
sequeretur quod omnes homines essent praedestinati, relinquitur igitur quod includat voluntatem consequentem.
Sed voluntas consequens, ut dicit Damascenus, est ex nostra causa, scilicet inquantum nos diversimode nos
habemus ad merendam salutem vel damnationem.
Ergo merita nostra praescita a Deo, sunt causa praedestinationis.
AG3
Praeterea, praedestinatio principaliter dicitur propositum divinum de salute humana.
Sed salutis humanae causa est humanum meritum; scientia etiam causa et ratio est voluntatis, quia appetibile
scitum voluntatem movet. Ergo praescientia meritorum causa est praedestinationis, cum duo eorum quae
praescientia continet, sint causa illorum duorum quae in praedestinatione continentur.
AG4
Praeterea, reprobatio et praedestinatio significant divinam essentiam, et connotant effectum; in essentia autem
divina non est aliqua diversitas. Ergo tota diversitas praedestinationis et reprobationis ex effectibus procedit.
Effectus autem sunt considerati, ex parte nostra. Ergo ex parte nostra causa est quod praedestinati a reprobis
segregantur, quod per praedestinationem fit.
Ergo idem quod prius.
AG5
Praeterea, sicut sol uniformiter se habet quantum est de se, ad omnia corpora illuminabilia, quamvis non omnia
possint eius lumen aequaliter participare; ita Deus se habet aequaliter ad omnia quamvis non omnia aequaliter se
habeant ad participandum bonitatem ipsius, ut a sanctis et philosophis communiter dicitur. Sed propter similem
habitudinem solis ad omnia corpora, sol non est causa huius diversitatis, quare aliquid sit tenebrosum et aliquid
luminosum, sed diversa dispositio corporum ad recipiendum lumen ipsius. Ergo et similiter causa huius
diversitatis, quod quidam perveniunt ad salutem, quidam autem damnantur, aut quod quidam praedestinantur et
quidam reprobantur, non est ex parte Dei, sed nostra; et sic idem quod prius.
AG6
Praeterea, bonum est communicativum sui ipsius. Ergo summi boni est summe communicare se ipsum,
secundum quod unumquodque est capax. Si ergo alicui non se communicat, hoc est quia illud non est capax eius.
Sed aliquis est capax vel non capax salutis, ad quam praedestinatio ordinat, propter qualitatem meritorum. Ergo
merita praescita sunt causa quare aliqui praedestinantur, et aliqui non.
AG7
Praeterea, numer., III, 12: ego tuli Levitas, etc. Dicit Glossa Origenis: Iacob, natu posterior, primogenitus
iudicatus est; ex proposito enim cordis, quod Deo patuit priusquam in hoc mundo nascerentur, aut aliquid
agerent boni vel mali, dictum est: Iacob dilexi, esau autem odio habui. Sed hoc pertinet ad praedestinationem
Iacob, ut sancti communiter exponunt. Ergo praecognitio propositi quod habiturus erat Iacob in corde, fuit ratio
praedestinationis eius; et sic idem quod prius.
125

