Praeterea, membra corporis mystici gerunt in se similitudinem membrorum corporis naturalis, ut patet I corinth.,
cap. XII, 12 ss.. Sed unum membrum in corpore naturali non acquirit perfectionem suam per alterum. Ergo nec
in corpore mystico. Sed membra corporis mystici maxime perficiuntur per praedestinationis effectus.
Ergo unus homo non iuvatur ad effectus praedestinationis consequendos precibus alterius.
SC1
Sed contra. Est quod dicitur genes. Cap.
XXV, 21: quod Isaac rogavit Dominum pro Rebecca uxore sua, eo quod sterilis esset; qui exaudivit eum, et dedit
conceptum Rebeccae; et ex illo conceptu natus est Iacob, qui ab aeterno praedestinatus fuerat; nec unquam
fuisset praedestinatio impleta, nisi natus fuisset. Quod oratione Isaac est impetratum; ergo praedestinatio
orationibus iuvatur.
SC2
Praeterea, in quodam sermone de conversione sancti Pauli legitur quasi ex persona Domini dicentis ad Paulum:
disposui in mente mea perdere te nisi stephanus servus meus orasset pro te; ergo oratio stephani Paulum a
reprobatione liberavit; ergo et per eam est praedestinatus; et sic idem quod prius.
SC3
Praeterea, aliquis potest alicui mereri primam gratiam. Ergo eadem ratione et gratiam finalem.
Sed quicumque gratiam finalem habet, est praedestinatus. Ergo aliquis potest iuvari orationibus alterius ad hoc
quod sit praedestinatus.
SC4
Praeterea, Gregorius oravit pro traiano, et eum ab inferno liberavit, ut Damascenus narrat in quodam sermone de
mortuis; et ita videtur quod ipse liberatus sit a societate reproborum orationibus Gregorii; et sic idem quod prius.
SC5
Praeterea, membra corporis mystici sunt similia membris corporis naturalis. Sed membrum unum iuvatur per
alterum in corpore naturali. Ergo etiam in corpore mystico; et sic idem quod prius.
CO
Responsio. Dicendum, quod praedestinationem iuvari precibus sanctorum dupliciter potest intelligi.
Uno modo, quod orationes sanctorum iuvent ad hoc quod aliquis praedestinetur; et hoc non potest esse verum
neque de orationibus secundum quod in propria natura existunt, quia temporales sunt, praedestinatio autem
aeterna; neque etiam secundum quod existunt in Dei praescientia, quia praescientia meritorum vel propriorum
vel alienorum non est praedestinationis causa, ut supra dictum est.
Alio modo potest intelligi praedestinationem precibus sanctorum iuvari, quod oratio iuvet ad consequendum
praedestinationis effectum, sicut aliquis iuvatur instrumento, quo suum opus perficit; et sic est inquisitum de hac
quaestione ab omnibus qui Dei providentiam circa res humanas posuerunt; sed diversimode est ab eis
determinatum.
Quidam enim, attendentes immobilitatem divinae ordinationis, posuerunt quod oratio vel sacrificium vel
huiusmodi in nullo prodesse potest. Et haec dicitur fuisse epicureorum opinio, qui omnia immobiliter evenire
dicebant ex dispositione superiorum corporum, quae Deos nominabant.
Alii autem dixerunt, quod secundum hoc sacrificia et orationes valent, quia per huiusmodi mutatur praeordinatio
eorum ad quos pertinet disponere de actibus humanis.
Et haec dicitur fuisse opinio stoicorum, qui ponebant res omnes regi quibusdam spiritibus, quos Deos vocabant;
et cum ab eis esset aliquid praedefinitum, orationibus et sacrificiis poterat obtineri ut talis definitio mutaretur,
placatis Deorum animis, ut dicebant. Et in istam sententiam quasi videtur incidisse Avicenna in fine suae
metaph.: ponit enim omnia quae aguntur in rebus humanis, quorum principium est voluntas humana, reducuntur
in voluntates animarum caelestium.
Ponit enim, corpora caelestia esse animata; et sicut corpus caeleste habet influentiam super corpus humanum, ita
animae caelestes, secundum eum, habent influentiam super animas humanas, et quod ad earum imaginationem
sequuntur ea quae in his inferioribus eveniunt. Et ideo sacrificia et orationes valent, secundum eum, ad hoc quod
huiusmodi animae concipiant ea quae nobis volumus evenire.
Sed istae positiones a fide sunt alienae; quia prima positio tollit libertatem arbitrii, secunda autem tollit
praedestinationis certitudinem.
Et ideo aliter dicendum est quod praedestinatio divina nunquam mutatur; sed tamen orationes et alia bona opera
valent ad consequendum praedestinationis effectum.
In quolibet enim ordine causarum, attendendus est non solum ordo primae causae ad effectum, sed etiam ordo
causae secundae ad effectum, et ordo causae primae ad secundam, quia causa secunda non ordinatur ad effectum
nisi ex ordinatione causae primae.
Causa enim prima dat secundae quod influat super effectum suum, ut patet in Lib. De causis.
Dico igitur, quod praedestinationis effectus est salus humana, quae ab ea procedit sicut a causa prima; sed eius
possunt esse multae causae aliae proximae quasi instrumentales, quae sunt ordinatae a divina praedestinatione ad
salutem humanam, sicut instrumenta applicantur ab artifice ad effectum artis explendum.

136

