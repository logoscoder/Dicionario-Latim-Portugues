Praeterea, de ratione capitis est quod habeat omnes sensus qui sunt in corpore, ut dicit Augustinus ad Dardanum.
Sed aliquis sensus spiritualis est in ecclesia qui non in Christo, scilicet fides et spes. Ergo Christus non est caput
ecclesiae.
AG16
Praeterea, Ephes. I, 22, super illud: ipsum dedit caput supra omnem ecclesiam, dicit Glossa; illi subiiciuntur
tamquam capiti a quo habent originem.
Non tamen habent originem homines et Angeli a Christo secundum humanam naturam, sed secundum divinam.
Ergo Christus non est caput ecclesiae secundum humanam naturam, sed secundum divinam.
AG17
Praeterea, Augustinus dicit in libro LXXXIII quaestionum, quod illuminare animas est actus soli Deo
conveniens.
Ergo non convenit Christo secundum humanam naturam. Ergo Christus secundum humanam naturam non est
caput ecclesiae.
SC1
Sed contra. Ephes. I, 22, super illud: ipsum dedit caput super omnem ecclesiam, dicit Glossa: secundum
humanitatem.
SC2
Praeterea, capitis ad corpus est unio secundum conformitatem naturae. Non autem est conformitas Christi ad
ecclesiam secundum divinam naturam, sed secundum humanam naturam est caput ecclesiae.
CO
Respondeo. Dicendum, quod in spiritualibus caput dicitur per transumptionem a capite corporis naturalis: et ideo
consideranda est habitudo capitis ad membra, ut appareat qualiter Christus sit ecclesiae caput.
Invenitur autem caput ad alia membra esse in duplici habitudine: scilicet distinctionis et conformitatis.
Distinctionis quidem quantum ad dignitatem, quia caput plene possidet omnes sensus, non autem alia membra.
Secundo ratione gubernationis, quia caput omnia alia membra in suis actibus gubernat et regulat tam per sensus
exteriores quam per interiores, qui in capite sedem habent.
Tertio ratione causalitatis: nam caput influit omnibus membris sensum et motum: unde et medici dicunt, nervos a
capite originem ducere, et quidquid pertinet ad vires animales apprehensivas et motivas.
Invenitur etiam triplex conformitas capitis ad membra.
Prima quidem secundum naturam; nam caput et cetera membra partes sunt unius naturae.
Secunda ratione ordinis; est enim quaedam unio ordinis inter caput et membra, in quantum membra subserviunt
sibi invicem, secundum quod dicitur I corinth. XII, 14 sqq..
Tertia est ratione continuitatis; nam caput ceteris membris in corpore naturali continuatur.
Secundum has ergo conformitates et distinctiones, nomen capitis diversimode secundum metaphoram diversis
attribuitur.
Quaedam enim sunt inter quae est conformitas secundum naturam: et in his alicui eorum nomen capitis
attribuitur ratione solius eminentiae seu dignitatis, sicut dicitur leo caput esse animalium, vel civitas aliqua caput
regni, ratione suae dignitatis: isa. VII, 8: caput syriae Damascus.
Quaedam vero habent conformitatem ad invicem secundum ordinis unionem, quia scilicet ad unum finem
ordinantur: et istis attribuitur nomen capitis ratione gubernationis, quae est per ordinem ad finem; et sic principes
dicuntur capita populi, secundum illud Amos VI, 1: optimates capita populorum.
Sed ubi est continuitas, dicitur caput ratione influentiae, sicut fons dicitur caput fluminis.
Et istis tribus modis Christus secundum humanam naturam dicitur ecclesiae caput.
Est enim eiusdem naturae secundum speciem cum ceteris hominibus; et sic competit ei caput ratione dignitatis,
secundum quod gratia in eo abundantior invenitur. Est etiam in ecclesia invenire ordinis unitatem, secundum
quod membra ecclesiae sibi invicem deserviunt, et ordinantur in Deum; et sic Christus dicitur ecclesiae caput ut
gubernator. Est etiam in ecclesia continuitas quaedam ratione spiritus sancti, qui unus et idem numero totam
ecclesiam replet et unit; unde etiam et Christus secundum humanam naturam dicitur caput ratione influentiae.
Sed ad spiritualem sensum et modum potest aliquis intelligi influere dupliciter.
Uno modo sicut principale agens: et sic solius Dei est influere gratiam in membra ecclesiae.
Alio modo instrumentaliter: et sic etiam humanitas Christi causa est influentiae praedictae; quia, ut Damascenus
dicit, sicut ferrum urit propter ignem sibi coniunctum, ita actiones humanitatis Christi erant propter divinitatem
unitam, cuius quasi organum erat ipsa humanitas.
Et hoc ad rationem capitis sufficere videtur.
Nam et caput naturalis corporis non influit in membra nisi ratione latentis virtutis.
Christus tamen secundum duas ultimas conditiones capitis potest dici caput Angelorum secundum humanam
naturam, et caput utrorumque secundum divinam; non autem secundum primam, nisi accipiatur communitas
quantum ad naturam generis, secundum quod homo et Angelus in natura rationali conveniunt, et ulterius
communitas analogiae, secundum quod filio cum omnibus creaturis commune est a patre accipere, ut basilius
dicit, ratione cuius dicitur primogenitus omnis creaturae, coloss.
626

