RA4
Ad quartum dicendum, quod sensus non est virtus activa, sed passiva. Non enim dicitur virtus activa quae habet
aliquem habitum qui est operatio: sic enim omnis potentia animae activa esset; sed dicitur potentia aliqua activa
quae comparatur ad suum obiectum sicut agens ad patiens.
Sensus autem comparatur ad sensibile sicut patiens ad agens, eo quod sensibile transmutat sensum. Quod autem
sensibile aliquando a sensu transmutetur, hoc est per accidens; in quantum ipsum organum sensus habet aliquam
qualitatem per quam natum est immutare aliquod corpus. Unde infectio illa qua mulier menstruata speculum
inficit, vel qua basiliscus hominem videndo interficit, nihil confert ad visionem; sed visio perficitur per hoc quod
species visibilis recipitur in visu, quod est quoddam pati. Unde sensus potentia passiva est.
Dato etiam quod sensus aliquid ageret active, non ex hoc sequeretur quod in sensu nulla passio esse possit; nihil
enim prohibet respectu diversorum idem esse activum et passivum.
Dato iterum quod sensus, qui nominat vim apprehensivam, nullius passionis esset capax, non propter hoc
excluderetur quin in appetitiva sensibili passio esse possit.
RA5
Ad quintum dicendum, quod quamvis activum simpliciter sit passivo nobilius respectu eiusdem; nihil tamen
prohibet aliquod passivum activo nobilius esse, in quantum passivum nobiliori passione patitur quam sit actio
qua activum agit; sicut passio a qua intellectus possibilis dicitur passiva potentia. Et etiam sensus recipiendo
aliquid immaterialiter, est nobilior actione qua potentia vegetativa agit materialiter, id est mediantibus
qualitatibus elementaribus.
RA6
Ad sextum dicendum, quod illi delectationi quae est in parte intellectiva per coniunctionem intelligibilis
convenientis, non est aliquod contrarium; quia oporteret quod illi intelligibili convenienti aliquod contrarium
foret, quod causa contrarii esset. Hoc autem esse non potest, eo quod intelligibili speciei nihil est contrarium;
species enim contrariorum in anima contrariae non sunt, ut X metaphysic.
Dicitur: unde homo delectatur non solum de hoc quod intelligit bona, sed de hoc quod intelligit mala, in quantum
intelligit. Ipsum enim intelligere mala bonum est intellectui; et sic delectatio intellectualis contrarium non habet.
Dicitur tamen tristitia vel dolor in parte intellectiva animae esse, communiter loquendo, in quantum intellectus
intelligit aliquid homini nocivum, cui voluntas repugnat. Quia tamen illud nocivum non est nocivum intellectui,
in quantum est intelligens; ideo illa tristitia vel dolor non contrariatur delectationi intellectus, quae est secundum
id quod est conveniens intellectui, in quantum intelligit.
RA7
Ad septimum dicendum, quod potentia rationalis se habet ad contraria aliquo modo sibi proprio, et aliquo modo
communi sibi et omnibus aliis.
Quod enim potentia rationalis sit subiectum contrariorum accidentium, hoc sibi et aliis commune est, quia
omnium contrariorum idem est subiectum; sed quod se habeat ad contrarias actiones, istud est sibi proprium;
naturales enim potentiae sunt determinatae ad unum. Et sic loquitur Philosophus, quod rationales potestates sunt
ad opposita.
RA8
Ad octavum dicendum, quod absentia gubernatoris non est causa submersionis navis nisi per accidens, in
quantum scilicet removet gubernatoris providentiam, per quam navis submersio prohibebatur; et similiter
intelligibilis remotio vel absentia, non est causa tristitiae, sed non delectandi.
Effectus enim proportionantur secundum proportionem causarum: unde intelligere et non intelligere, quae
contradictorie opponuntur, sunt causa delectandi et non delectandi, quae similiter sunt contradictoria: non autem
delectandi et tristandi, quae sunt contraria.
Si autem accipiatur id quod est contrarium intelligentiae veritatis, scilicet error, non potest esse causa tristitiae:
quia vel error aestimatur esse veritas, et sic error delectat sicut et veritas; vel cognoscitur esse error, quod non est
nisi cognoscendo veritatem: et sic iterum error delectationem in intelligendo facit.
RA9
Ad nonum dicendum, quod tristitia et dolor hoc modo differunt: quod tristitia est quaedam passio animalis,
incipiens scilicet in apprehensione nocumenti, et terminatur in operatione appetitus, et ulterius in transmutatione
corporis; sed dolor est secundum passionem corporalem. Unde Augustinus dicit, XIV de civitate Dei, cap. VII,
in fine, quod dolor usitatius in corporibus dicitur; et ideo incipit a laesione corporis, et terminatur in
apprehensione sensus tactus, propter quod dolor est in sensu tactus ut in apprehendente, ut dictum est, in corp.
Art..
RA10
Ad decimum dicendum, quod gaudium et tristitiam sequi passionem, dicitur et a Damasceno et a Philosopho, sed
sub alio intellectu.
Damascenus enim et Gregorius Nyssenus idem verbum proponentes loquuntur de passione corporali, quae
apprehensa causat gaudium vel tristitiam, et semper experta causat dolorem.

546

