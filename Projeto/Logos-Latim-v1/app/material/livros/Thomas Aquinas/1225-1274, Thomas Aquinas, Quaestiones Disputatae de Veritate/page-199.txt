Philosophus enim primus habet cognitionem rerum omnium in principiis universalibus. Medicus autem
considerat res maxime in particulari: unde non accipit immediate principia a primo Philosopho, sed accipit
immediate a naturali, qui habet principia magis contracta quam primus Philosophus. Naturalis autem, cuius
consideratio est universalior quam medici, potest accipere immediate principia suae considerationis a primo
Philosopho.
Unde, cum in lumine intellectus divini rerum rationes maxime uniantur quasi in uno principio maxime
universali, inferiores Angeli non sunt proportionati ad hoc quod per illud lumen solum cognitionem accipiant,
nisi adiungatur lumen Angelorum superiorum, in quibus formae intelligibiles contrahuntur.
RA4
Ad quartum dicendum, quod Angelus quandoque alium Angelum illuminat per medium, quandoque sine medio.
Per medium autem (spirituale tamen), sicut cum Angelus superior illuminat medium, et medius illuminat
infimum virtute luminis superioris Angeli.
Sine medio autem, sicut cum Angelus superior Angelum immediate sub se existentem illuminat.
Nec oportet quod hoc modo coniungatur illuminans illuminato quasi in eius mentem illabatur; sed quasi
continuati ad invicem, per hoc quod unus alium intuetur.
RA5
Ad quintum dicendum, quod unum et idem numero medium quod cognoscitur a superiori Angelo, cognoscitur ab
inferiori; sed cognitio superioris Angeli de illo est alia a cognitione inferioris: et sic quodammodo idem est
lumen, et quodammodo aliud. Nec tamen sequitur quod secundum hoc quod est aliud, sit creatum a superiori
Angelo: quia res per se non subsistentes, non per se loquendo fiunt, sicut nec per se sunt; unde non fit color, sed
fit coloratum, ut dicitur VII metaph..
Unde non fit ipsum lumen Angeli, sed fit ipsum illuminatum, de potentia illuminato, actu illuminatum.
RA6
Ad sextum dicendum, quod sicut in illuminatione corporali non removetur aliqua forma, sed sola privatio
luminis, quae est tenebra; ita etiam in illuminatione spirituali: unde non oportet quod sit ibi aliqua corruptio, sed
solum negationis remotio.
RA7
Ad septimum dicendum, quod illud lumen Angeli quo illuminari dicitur, non est perfectio essentialis ipsius
Angeli, sed perfectio secunda quae reducitur ad genus accidentale: nec sequitur quod accidens se extendat ultra
subiectum, quia illa cognitio qua illuminatur superior Angelus, non est in Angelo inferiori eadem numero; sed
specie et ratione, inquantum est eiusdem, sicut et eadem specie, non numero, lux est in aere illuminato et sole
illuminante.
RA8
Ad octavum dicendum, quod per lumen fit aliquid intelligibile actu quod prius erat intelligibile in potentia; sed
hoc potest esse dupliciter. Uno modo ita quod illud quod est in se intelligibile in potentia, fiat intelligibile actu,
ut in nobis accidit. Et sic lumine non indiget intellectus angelicus, cum non abstrahat speciem a phantasmatibus.
Alio modo ita quod illud quod est intelligibile in potentia alicui intelligenti, fiat ei intelligibile actu, sicut nobis
fiunt substantiae superiores intelligibiles actu per media quibus in eorum cognitionem devenimus. Et hoc modo
intellectus Angeli lumine indiget ad hoc ut ducatur in actualem cognitionem eorum ad quae cognoscenda est in
potentia.
RA9
Ad nonum dicendum, quod illuminatio qua unus Angelus alium illuminat non est de his quae ad naturalem
cognitionem Angelorum pertinent; quia sic omnes ex principio suae conditionis perfectam habent naturalem
cognitionem; nisi forte poneremus quod superiores Angeli essent causa inferiorum: quod est contra fidem. Sed
cognitio ista est de his quae revelantur Angelis, eorum cognitionem naturalem excedentibus; sicut de divinis
mysteriis pertinentibus ad ecclesiam superiorem vel inferiorem. Unde et ponitur actio hierarchica a dionysio.
Nec sequitur quod, quamvis omnes verbum videant, quod quidquid vident in verbo superiores Angeli, videant et
inferiores.
RA10
Ad decimum dicendum, quod quando unus Angelus ab alio illuminatur, non infunduntur ei novae species; sed ex
eisdem speciebus quas prius habebat, intellectus eius confortatus per lumen superius, modo praedicto efficitur
plurium cognoscitivus; sicut intellectus noster confortatus per lumen divinum vel angelicum, ex eisdem
phantasmatibus in plurium cognitionem pervenire potest quam per se posset.
RA11
Ad undecimum dicendum, quod quamvis in Angelis non sit aliqua obscuritas erroris, est tamen in eis aliquorum
nescientia, quae eorum naturalem cognitionem excedunt; et propter hoc illuminatione indigent.
RA12
Ad duodecimum dicendum, quod nulla res, quantumcumque materialis, recipit aliquid secundum id quod est
formale in ipsa, sed solum secundum id quod est materiale in ea; sicuti anima nostra non recipit illuminationem
ratione intellectus agentis, sed ratione possibilis; velut etiam res corporales non recipiunt aliquam impressionem
199

