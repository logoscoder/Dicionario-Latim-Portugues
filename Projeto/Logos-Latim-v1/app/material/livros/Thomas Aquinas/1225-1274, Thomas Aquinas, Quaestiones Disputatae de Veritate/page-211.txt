SC4
Praeterea, essentia animae est principium vivendi. Sed mens non est principium vivendi, sed intelligendi. Ergo
mens non est ipsa essentia animae, sed potentia eius.
SC5
Praeterea, subiectum non praedicatur de accidente. Sed mens praedicatur de memoria, intelligentia, et voluntate,
quae sunt in essentia animae sicut in subiecto. Ergo mens non est essentia animae.
SC6
Praeterea, secundum Augustinum in libro II de trinitate, anima non est ad imaginem secundum se totam, sed
secundum aliquid sui. Est autem ad imaginem secundum mentem. Ergo mens non nominat totam animam, sed
aliquid animae.
SC7
Praeterea, nomen mentis ex eo quod meminit sumptum esse videtur. Sed memoria designat aliquam potentiam
animae. Ergo et mens, et non essentiam.
CO
Responsio. Dicendum, quod nomen mentis a mensurando est sumptum. Res autem uniuscuiusque generis
mensuratur per id quod est minimum, et principium primum in suo genere, ut patet in X metaphys.; et ideo
nomen mentis hoc modo dicitur in anima, sicut et nomen intellectus. Solum enim intellectus accipit cognitionem
de rebus quasi mensurando eas ad sua principia. Intellectus autem, cum dicatur per respectum ad actum,
potentiam animae designat: virtus enim, sive potentia, est medium inter essentiam et operationem, ut patet per
dionysium, cap. XI caelest. Hierarch..
Quia vero rerum essentiae sunt nobis ignotae, virtutes autem earum innotescunt nobis per actus, utimur
frequenter nominibus virtutum vel potentiarum ad essentias significandas.
Sed quia nihil notificatur nisi ex hoc quod est sibi proprium, oportet quod, cum aliqua essentia designatur per
suam potentiam, quod designetur per potentiam sibi propriam.
In potentiis autem hoc communiter invenitur, quod illud quod potest in plus, potest in minus, sed non
convertitur; sicut qui potest ferre mille libras, potest ferre centum, ut dicitur in I caeli et mundi. Et ideo, si aliqua
res per suam potentiam debeat designari, oportet quod designetur per ultimum potentiae suae.
Anima autem quae est in plantis, non habet nisi infimum gradum inter potentias animae; unde ab ea
denominatur, cum dicitur nutritiva vel vegetabilis. Anima autem bruti pertingit ad altiorem gradum, scilicet qui
est sensus; unde ipsa anima vocatur sensitiva, vel quandoque etiam sensus. Sed anima humana pertingit ad
altissimum gradum inter potentias animae, et ex hoc denominatur; unde dicitur intellectiva, et quandoque etiam
intellectus, et similiter mens, inquantum scilicet ex ipsa nata est effluere talis potentia, quia est sibi proprium
prae aliis animabus.
Patet ergo, quod mens in anima nostra dicit illud quod est altissimum in virtute ipsius.
Unde, cum secundum id quod est altissimum in nobis divina imago inveniatur in nobis, imago non pertinebit ad
essentiam animae nisi secundum mentem, prout nominat altissimam potentiam eius. Et sic mens, prout in ea est
imago, nominat potentiam animae, et non essentiam; vel si nominat essentiam, hoc non est nisi inquantum ab ea
fluit talis potentia.
RA1
Ad primum igitur dicendum, quod mens non dicitur significare essentiam secundum quod essentia contra
potentiam dividitur; sed secundum quod essentia absoluta dividitur contra id quod relative dicitur. Et sic mens
dividitur contra notitiam sui, inquantum per notitiam mens ad seipsam refertur; ipsa vero mens dicitur absolute.
Vel potest dici, quod mens accipitur ab Augustino secundum quod significat essentiam animae, simul cum tali
potentia.
RA2
Ad secundum dicendum, quod genera potentiarum animae distinguuntur dupliciter: uno modo ex parte obiecti;
alio modo ex parte subiecti, sive ex parte modi agendi, quod in idem redit.
Si igitur distinguantur ex parte obiecti, sic inveniuntur quinque potentiarum animae genera supra enumerata. Si
autem distinguantur ex parte subiecti vel modi agendi, sic sunt tria genera potentiarum animae: scilicet
vegetativum, sensitivum et intellectivum. Operatio enim animae tripliciter se potest habere ad materiam.
Uno modo ita quod per modum materialis actionis exerceatur; et talium actionum principium est potentia
nutritiva, cuius actus exercentur qualitatibus activis et passivis, sicut et aliae actiones materiales.
Alio modo ita quod operatio animae non pertingat ad ipsam materiam, sed solum ad materiae conditiones, sicut
est in actibus potentiae sensitivae: in sensu enim recipitur species sine materia, sed tamen cum materiae
conditionibus.
Tertio modo ita quod operatio animae excedat et materiam et materiae conditiones; et sic est pars animae
intellectiva.
Secundum igitur has diversas potentiarum animae partitiones contingit aliquas duas potentias animae ad invicem
comparatas in idem vel diversum genus reduci. Si enim appetitus sensibilis et intellectualis, qui est voluntas,
consideretur secundum ordinem ad obiectum, sic reducuntur in unum genus, quia utriusque obiectum est bonum.
211

