Et de talibus motibus liberi arbitrii ad praesens non loquimur; sed de illis qui sunt simul cum gratiae infusione,
sine quibus iustificatio esse non potest in adultis; nam sine praecedentibus potest, ut ex supra dictis patet.
Et ideo alii dicunt, quod motus isti sunt meritorii et gratia informati, unde naturaliter gratiam sequuntur.
Praecedunt autem remissionem culpae naturaliter, quia gratia per hos actus remissionem culpae operatur.
Sed hoc non potest esse.
Nam quod causat aliquid per operationem, causat per modum causae efficientis. Gratia igitur, si per actum
contritionis et fidei formatae, remissionem culpae causat, causabit eam per modum causae efficientis; quod esse
non potest.
Nam causa effective destruens aliquid, prius ponitur in esse quam hoc quod destruit sit in non esse; non enim
ageret ad eius destructionem quod iam non est. Unde sequeretur quod gratia prius esset in anima quam culpa
esset remissa: quod est impossibile.
Unde patet, quod gratia non per aliquam operationem est causa remissionis culpae, sed per informationem
subiecti, quae importatur per gratiae infusionem et culpae remissionem; et ideo inter gratiae infusionem et culpae
remissionem nihil cadit medium.
Oportet igitur dicere, secundum aliam opinionem, quod praedicti motus eodem ordine se habent ad utrumque, ut
quodammodo praecedant, quodammodo sequantur ordine naturae.
Nam si ordo naturae attendatur secundum rationem causae materialis, sic motus liberi arbitrii praecedit
naturaliter gratiae infusionem sicut dispositio materialis formam.
Si autem attendatur secundum rationem causae formalis, est e converso.
Et est simile in rebus naturalibus de dispositione quae est necessitas ad formam, quae quodammodo praecedit
formam substantialem, scilicet secundum rationem causae materialis.
Dispositio enim materialis ex parte materiae se tenet. Sed alio modo, scilicet ex parte causae formalis, forma
substantialis est prior, in quantum perficit et materiam, et accidentia materialia.
RA1
Ad primum ergo dicendum, quod contritio est causa remissionis culpae, in quantum est dispositio ad gratiam.
RA2
Ad secundum dicendum, quod poenitentiae sacramentum habet conferre gratiam ex virtute clavium, quibus se
poenitens subiicit.
Contritio igitur, si secundum se consideretur, non se habet ad gratiam nisi per modum dispositionis; sed si
consideretur in quantum habet virtutem clavium in voto, sic sacramentaliter operatur in virtute sacramenti
poenitentiae, sicut et in virtute baptismi, ut patet in adulto qui habet sacramentum baptismi in voto tantum.
Ex hoc igitur non habetur quod contritio sit causa efficiens remissionis culpae, per se loquendo, sed virtus clavis,
vel baptismus.
Vel potest dici quod contritio ad remissionem culpae quoad reatum temporalis poenae se habet per modum
causae efficientis; sed quantum ad maculam et reatum poenae aeternae se habet solum per modum dispositionis.
RA3
Ad tertium dicendum, quod contritio ab attritione praecedenti non differt solum secundum intensionem doloris,
sed secundum informationem gratiae; et ita contritio habet aliquem ordinem posterioritatis ad gratiam, quod non
habet attritio.
RA4
Ad quartum dicendum, quod praeparatio illa est per modum dispositionis materialis.
RA5
Ad quintum dicendum, quod contritio est motus ad remissionem culpae non quasi ab ea distans, sed ut ei
coniuncta: unde magis consideratur ut in motum esse quam ut in moveri, et tamen motus praecedit terminum in
ordine causae materialis, quia motus est existentis in potentia.
RA6
Ad sextum dicendum, quod intelligendum est, non iustificabit te sine te disponente aliqualiter ad gratiam; et sic
non oportet quod motus liberi arbitrii praecedat nisi per modum dispositionis.
RA7
Ad septimum dicendum, quod consensus est causa efficiens matrimonii carnalis; motus autem liberi arbitrii non
est causa efficiens infusionis gratiae: et ideo non est simile.
RA8
Ad octavum dicendum, quod in iustificatione impii homo non est adiutor Dei quasi cum eo simul efficiens
gratiam; sed solum sicut praeparans se ad gratiam.
RC1
Ad primum quod in contrarium obiicitur, dicendum, quod contritio est a gratia sicut ab informante: et ita sequitur
quod in ratione causae formalis gratia sit prior.
RC2
Ad secundum dicendum, quod meritum humanum non praecedit gratiam in ratione merendi, ita scilicet quod
gratia cadat sub merito; potest tamen praecedere actus humanus gratiam ut dispositio materialis.
614

