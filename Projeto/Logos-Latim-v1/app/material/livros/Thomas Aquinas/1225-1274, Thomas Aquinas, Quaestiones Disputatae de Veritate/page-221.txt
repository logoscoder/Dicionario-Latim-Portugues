Praeterea, obiectum intellectus est quid, ut dicitur in III de anima.
Sed quidditas rei nullo sensu percipitur.
Ergo cognitio mentis a sensu non accipitur.
AG3
Praeterea, Augustinus dicit, X confessionum, loquens de cognitione intelligibilium, quomodo a nobis acquiratur:
ibi, inquit, erant, scilicet intelligibilia in mente nostra; et antequam ea didicissem, sed in memoria non erant.
Ergo videtur quod intelligibiles species non sint in mente a sensibus acceptae.
AG4
Praeterea, sicut Augustinus probat in X de trinitate, anima non potest amare nisi cognita. Sed aliquis antequam
aliquam scientiam addiscat, amat eam; quod patet ex hoc quod multo studio eam quaerit. Ergo antequam
addiscat illam scientiam, habet eam in notitia sua; ergo videtur quod non accipiat mens cognitionem a rebus
sensibilibus.
AG5
Praeterea, Augustinus dicit, XII super Genesim ad litteram: corporis imaginem non corpus in spiritu, sed ipse
spiritus in seipso facit celeritate mirabili, quae ineffabiliter longe est a corporis tarditate. Ergo videtur quod mens
non accipiat species intelligibiles a sensibus, sed ipsa eas in se formet.
AG6
Praeterea, Augustinus dicit, XII de trinitate, quod mens nostra de rebus corporalibus iudicat secundum rationes
incorporales et sempiternas. Sed rationes a sensu acceptae non sunt huiusmodi; ergo videtur quod mens humana
non accipiat cognitionem a sensibilibus.
AG7
Praeterea, si mens cognitionem a sensibilibus accipiat, hoc non potest esse nisi inquantum species quae a
sensibilibus accipitur, intellectum possibilem movet. Sed talis species non potest movere intellectum possibilem.
Non enim movet ipsum in phantasia adhuc existens, quia ibi existens nondum est actu intelligibilis, sed potentia
tantum; intellectus autem non movetur nisi ab intelligibili actu, sicut nec visus nisi a visibili in actu; similiter nec
movet intellectum possibilem existens in intellectu agente, qui nullius speciei est receptivus, alias non differret
ab intellectu possibili; similiter nec existens in ipso possibili intellectu, quia forma iam inhaerens subiecto
subiectum non movet, sed in ipso quodammodo quiescit; nec etiam per se existens, cum species intelligibiles non
sint substantiae, sed de genere accidentium, ut dicit Avicenna in sua metaphysica.
Ergo nullo modo esse potest ut mens nostra a sensibilibus accipiat scientiam.
AG8
Praeterea, agens est nobilius patiente, ut patet per Augustinum, XII super Genesim ad litteram, et per
Philosophum in III de anima. Sed recipiens se habet ad illud a quo recipit quasi patiens ad agens. Cum ergo mens
sit multo nobilior sensibilibus et sensibus ipsis, non poterit ab eis cognitionem accipere.
AG9
Praeterea, Philosophus dicit in VII phys., quod anima in quiescendo fit sciens et prudens. Sed anima non posset
accipere scientiam a sensibilibus, nisi moveretur aliquo modo ab eis. Ergo anima non accipit scientiam a
sensibilibus.
SC1
Sed contra. Sicut dicit Philosophus, et experimento probatur, cui deficit unus sensus, deest una scientia, sicut
caecis deest scientia de coloribus. Hoc autem non esset, si anima aliunde acciperet scientiam quam per sensus.
Ergo a sensibilibus per sensus cognitionem accipit.
SC2
Praeterea, omnis nostra cognitio originaliter consistit in notitia primorum principiorum indemonstrabilium.
Horum autem cognitio in nobis a sensu oritur, ut patet in fine poster.. Ergo scientia nostra a sensu oritur.
SC3
Praeterea, natura nihil facit frustra, nec deficit in necessariis. Frustra autem dati essent sensus animae, nisi per
eos cognitionem de rebus acciperet. Ergo mens nostra a sensibilibus cognitionem accipit.
CO
Responsio. Dicendum, quod circa hanc quaestionem multiplex fuit antiquorum opinio.
Quidam enim posuerunt ortum scientiae nostrae totaliter a causa exteriori esse, quae est a materia separata: quae
in duas sectas dividitur.
Quidam enim, ut Platonici, posuerunt formas rerum sensibilium esse a materia separatas, et sic esse intelligibiles
actu, et per earum participationem a materia sensibili effici individua in natura; earum vero participatione
humanas mentes scientiam habere.
Et sic ponebant formas praedictas esse principium generationis et scientiae, ut Philosophus narrat in I metaph..
Sed haec positio a Philosopho sufficienter reprobata est; qui ostendit quod non est ponere formas sensibilium
rerum nisi in materia sensibili, cum etiam nec sine materia sensibili in universali formae naturales intelligi
possint, sicut nec simus sine naso.

221

