Ad quintum dicendum, quod quamvis peccatum per poenitentiam non deletum trahat ad aliud inclinando, tamen
non est necessarium quod liberum arbitrium semper huic inclinationi obediat; sed potest in aliquo uno actu
contra eam niti.
RA6
Ad sextum dicendum, quod timor et ira, secundum quod sunt passiones, non sunt peccata mortalia, sed venialia:
sunt enim primi motus.
RA7
Ad septimum dicendum, quod peccata dicuntur necessaria, in quantum non possunt vitari omnia, quamvis
possint vitari singula.
RA8
Ad octavum dicendum, quod cum caro concupiscit adversus spiritum, est vitium, sed venialis peccati.
RA9
Ad nonum dicendum, quod necessitatem moriendi concomitatur necessitas peccandi vel venialiter vel mortaliter,
nisi in personis privilegiatis, scilicet Christo et beata virgine; non autem necessitas peccandi mortaliter, et patet
in habentibus gratiam.
RA10
Ad decimum respondetur sicut ad septimum.
RA11
Ad undecimum dicendum, quod corona datur ei qui totaliter vincit mundum et peccatum.
Qui autem unum peccatum vitat, in alio perseverans, cum sit servus, non est victor nisi secundum quid, unde non
meretur coronam.
RA12
Ad duodecimum dicendum, quod cupiditas non potest intelligi esse cogens absolute liberum arbitrium, quia
semper est liberum a coactione; sed dicitur cogens propter vehementiam inclinationis, cui tamen potest resisti,
licet cum difficultate.
RA13
Ad decimumtertium dicendum, quod liberum arbitrium potest uti habitu vel non uti.
Unde non oportet quod semper aliquis agat secundum habitum; sed potest aliquando contra habitum agere, licet
cum difficultate. Non tamen manente habitu potest contingere quod diu maneat, nihil secundum habitum agens.
RA14
Ad decimumquartum dicendum, quod gratia desistente, liberum arbitrium per se potest malum eligere; non
tamen necesse est quod absque gratia gratum faciente semper malum eligat.
RA15
Ad decimumquintum dicendum, quod non sequitur quod aliquis vitando peccatum vincat mundum, nisi omnino
sit immunis a peccato, ut dictum est.
RA16
Ad decimumsextum dicendum, quod praeceptum dupliciter observatur.
Uno modo sic quod observatum est meritum gloriae; et sic nullus potest sine gratia praedictum praeceptum nec
alia observare.
Alio modo sic quod observatum facit vitare poenam; et sic sine gratia gratum faciente observari potest.
Primo modo observatur quando substantia actus impletur cum modo convenienti, quem caritas ponit; et sic etiam
praeceptum praedictum de dilectione non tam est praeceptum, quam finis praecepti et forma aliorum
praeceptorum.
Secundo modo observatur, sola substantia actus adimpleta; quod contingit omnino in eo qui non habet habitum
caritatis: potest enim et iniustus iusta agere, secundum Philosophum in II ethic..
RA17
Ad decimumseptimum dicendum, quod ratio illa non est ad propositum. Dato enim quod aliquis non miserendo
sibi in hoc quod praeparet se ad poenitentiam, novum peccatum committit, tamen potest hoc peccatum vitare,
cum possit se praeparare. Nec tamen oportet quod peccator quandocumque sui non miseretur poenitendo, novum
peccatum committat; sed tunc solum quando ad hoc ex aliqua speciali causa tenetur.
RA18
Ad decimumoctavum dicendum, quod virtuosus potest non diligere Deum actualiter, sed contrarium agere, ut
patet cum peccat.
RA19
Ad decimumnonum dicendum quod quamvis habitus semper reddant similes actus, tamen habens habitum potest
exire in actum contrarium habitui, quia non est necesse eum semper uti habitu.
RA20
Ad vigesimum dicendum, quod carens iustitia potest facere actum iustitiae imperfectum, qui est iusta agere: et
hoc propter principia naturalis iuris rationi indita; non autem potest facere actum iustitiae perfectum, qui est
facere iusta iuste. Et sic aliquis iniustus potest interdum declinare a malo.
516

