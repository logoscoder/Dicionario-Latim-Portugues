Si incorporea, cum sit accidens quoddam, et subiectum eius sit corpus, accidens erit dignius subiecto: nam
incorporeum corpore nobilius est; si autem sit virtus corporea, et causat gratiam, quae est forma spiritualis et
incorporea, sequitur quod effectus sit nobilior causa: quod iterum est impossibile. Ergo impossibile est quod
sacramentum gratiam causet.
AG6
Si dicatur quod huiusmodi virtus superaddita non est quid completum in aliqua specie, sed quoddam
incompletum. Contra: incompletum non potest esse causa completi.
Gratia autem quoddam completum est. Ergo huiusmodi virtus incompleta causa gratiae esse non potest.
AG7
Praeterea, perfectum agens debet habere perfectum instrumentum. Sacramenta autem agunt ut instrumenta Dei,
qui est agens perfectissimum.
Ergo debent esse perfecta, et habere perfectam virtutem.
AG8
Praeterea, secundum dionysium, in V c.
Cael. Hier., lex divinitatis est per prima media, et per media ultima adducere. Ergo contra legem divinitatis est ut
per ultima reducantur media vel prima in Deum. Sed in ordine creaturarum corporales sunt ultimae, substantiae
vero spirituales sunt primae. Ergo non est conveniens quod per corporalia elementa gratia humanae menti
conferatur, qua reducitur in Deum.
AG9
Praeterea, Augustinus in Lib. Lxxxiii quaestionum, distinguit duplicem Dei actionem: unam quam operatur per
subiectam creaturam; et aliam quam per seipsum immediate facit: et huiusmodi est illuminare animas. Sed
gratiam conferre animae, est eam illuminare. Ergo Deus non utitur sacramento quasi instrumento medio ad
gratiam conferendam.
AG10
Praeterea, si aliqua virtus elemento materiali confertur, per quam possit gratiam causare: aut illa virtus manet
peracto sacramento, aut non. Si manet: tunc in aqua baptismi, postquam verbo vitae est sanctificata, si aliquis
baptizatur post baptismum alterius, nullis verbis prolatis, erit baptizatus: quod falsum est. Si autem non manet:
cum non sit assignare aliquod corruptivum contrarium, per seipsam deficit; et hoc videtur inconveniens (cum sit
quoddam spirituale, et de maximis bonis, ex hoc quod est causa gratiae), ut tam subito evanescat.
AG11
Praeterea, agens praestantius est patiente: unde Augustinus probat, libro XII super Genesim ad litteram, quod
corpus non imprimit in anima similitudines quibus cognoscit. Sed magis est remotum ut corpus non coniunctum
animae in ea causet formam gratiae supernaturalem, quam quod corpus unitum in ea effectum naturalem causet.
Ergo nullo modo videtur possibile quod huiusmodi corporalia elementa, quae sunt in sacramentis, sint causa
gratiae.
AG12
Praeterea, efficacius anima disponit se ad habendam gratiam quam disponatur per sacramenta: quia dispositio
qua se anima disponit, ducit ad gratiam sine sacramento, non autem e converso. Sed anima, quamvis se ad
gratiam disponat, non ostenditur causa gratiae.
Ergo, etsi sacramenta aliquo modo ad gratiam disponant, non sunt dicenda causa gratiae.
AG13
Praeterea, nullus artifex sapiens utitur instrumento aliquo nisi secundum convenientiam instrumenti; sicut
carpentarius non utitur malleo ad secandum. Sed Deus est artifex sapientissimus. Ergo non utitur instrumento
corporali ad effectum spiritualem, qui corporali naturae non competit.
AG14
Praeterea, medicus sapiens fortioribus morbis fortiora adhibet remedia. Sed morbus peccati est vehementissimus.
Ergo ad eius curationem per gratiae collationem fortiora remedia Deus apponere debuit, et non corporalia
elementa.
AG15
Praeterea, recreatio animae creationi debet respondere per similitudinem. Sed Deus animam creavit nulla
creatura mediante. Ergo similiter recreare debet per gratiam non mediante sacramento.
AG16
Praeterea, habere auxilia signum est impotentiae agentis. Sed instrumenta coadiuvant ad effectum principalis
agentis. Ergo Deo, qui est potentissimus agens, non competit ut per sacramenta, quasi per instrumenta, gratiam
conferat.
AG17
Praeterea, in omni instrumento requiritur sua naturalis actio, quae aliquid conferat ad effectum intentum a
principali agente. Sed materialis elementi naturalis actio nihil facere videtur ad effectum gratiae, quam Deus in
anima efficere intendit; ablutio enim non magis de prope respicit animam, quam ipsa aqua in baptismo. Ergo
huiusmodi sacramenta non operantur ad gratiam per modum instrumenti.
581

