Ad quartum dicendum, quod appetens bonum non quaerit habere bonum secundum esse intentionale, qualiter
habetur a cognoscente, sed secundum esse naturale; et ideo per hoc quod animal habet bonum ut cognoscens
ipsum, non excluditur quin possit eum appetere.
RA5
Ad quintum dicendum, quod unaquaeque potentia appetit suum obiectum appetitu naturali; sed appetitus
animalis ad specialem potentiam pertinet. Et quia appetitus naturalis est determinatus ad unum, animalis autem
sequitur apprehensionem; inde est quod singulae potentiae appetunt bonum determinatum, sed vis appetitiva
appetit quodcumque bonum apprehensum.
Nec tamen sequitur quod sit generalis potentia, quia bonum commune appetit speciali modo.
RA6
Unde patet solutio ad ultimum.
|a4 Articulus 4
TTA
Quarto quaeritur utrum voluntas in rationabilibus sit alia potentia praeter appetitivam sensitivae partis.
TTB
Et videtur quod non.
AG1
Accidentalis enim differentia obiectorum non diversificat potentias. Sed obiecta voluntatis et appetitus non
differunt nisi per differentias accidentales bono, quod per se est obiectum appetitus. Non enim videntur aliter
differre, nisi quod voluntas est boni apprehensi per intellectum, appetitus autem sensibilis est boni apprehensi
per sensum; quae accidunt bono in quantum est bonum.
Ergo voluntas non est alia potentia ab appetitu.
AG2
Praeterea, vis appetitiva sensitiva et intellectiva differunt per particulare et universale; quia sensus apprehendit
particularia, intellectus autem universalia. Sed per hoc non potest distingui appetitus sensitivae partis et
intellectivae, quia omnis appetitus est boni in rebus existentis, quod non est universale, sed singulare. Ergo non
debet dici quod appetitus rationalis, qui est voluntas, sit alia potentia ab appetitu sensitivo, per modum quo
intellectus est alia potentia a sensu.
AG3
Praeterea, sicut apprehensionem sequitur vis appetitiva, ita appetitivam sequitur vis motiva.
Sed motiva non est alia potentia et alia in rationabilibus et irrationabilibus. Ergo nec appetitiva; et sic idem quod
prius.
AG4
Praeterea, Philosophus in I de anima, distinguit quinque genera potentiarum animae et operationum: quorum
unum includit generationem, nutritionem et augmentum; secundum, sensum; tertium, appetitum; quartum,
motum secundum locum; quintum, intellectum; ubi intellectus a sensu distinguitur, non autem appetitus
intellectivus a sensitivo appetitu. Ergo videtur quod non distinguatur potentia appetitiva superior ab inferiori,
sicut potentia apprehensiva superior ab apprehensiva inferiori.
SC1
Sed contra. Est quod Philosophus, in Lib. III de anima, distinguit voluntatem ab appetitu sensitivo.
SC2
Praeterea, quaecumque sunt ordinata ad invicem, oportet esse distincta. Sed appetitus intellectivus est superior
appetitu sensitivo, secundum Philosophum in III de anima, et etiam movet ipsum ut sphaera sphaeram, ut ibidem
dicitur. Ergo voluntas est alia potentia ab appetitu sensitivo.
CO
Responsio. Dicendum, quod voluntas est alia potentia ab appetitu sensitivo.
Ad cuius evidentiam sciendum est, quod sicut appetitus sensitivus distinguitur ab appetitu naturali propter
perfectiorem modum appetendi, ita etiam appetitus rationalis ab appetitu sensitivo.
Quanto enim aliqua natura est Deo propinquior, tanto expressior in ea divinae dignitatis similitudo invenitur.
Hoc autem ad divinam dignitatem pertinet ut omnia moveat et inclinet et dirigat, ipse a nullo alio motus vel
inclinatus aut directus. Unde, quanto aliqua natura est Deo vicinior, tanto minus ab alio inclinatur et magis nata
est seipsam inclinare.
Natura igitur insensibilis, quae ratione suae materialitatis est maxime a Deo remota, inclinatur quidem in aliquem
finem, non tamen est in ea aliquid inclinans, sed solummodo inclinationis principium, ut ex praedictis patet.
Natura vero sensitiva ut Deo propinquior, in seipsa habet aliquid inclinans, scilicet appetibile apprehensum; sed
tamen inclinatio ipsa non est in potestate ipsius animalis quod inclinatur, sed est ei aliunde determinata.
Animal enim ad aspectum delectabilis non potest non concupiscere illud; quia ipsa animalia non habent
dominium suae inclinationis; unde non agunt, sed magis aguntur, secundum Damascenum; et hoc ideo quia vis

439

