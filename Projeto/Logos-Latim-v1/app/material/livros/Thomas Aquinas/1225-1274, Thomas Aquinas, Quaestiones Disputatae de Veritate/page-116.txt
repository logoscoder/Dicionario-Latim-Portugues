Praeterea, secundum Philosophum in Lib. II metaph., illud quod est primum in aliquo genere, est causa eorum
quae sunt post in illo genere. Sed corpora caelestia sunt prima in genere corporum, et motus eorum sunt primi
inter alios motus corporales: ergo sunt causa corporalium quae hic aguntur; et sic idem quod prius.
SC4
Praeterea, Philosophus dicit in II de generatione quod allatio solis in circulo declivi est causa generationis et
corruptionis in his inferioribus; unde et generationes et corruptiones mensurantur per motum praedictum. In libro
etiam de animalibus dicit, quod omnes diversitates quae sunt in conceptibus, sunt ex corporibus caelestibus. Ergo
eis mediantibus, haec inferiora disponuntur.
SC5
Praeterea, Rabbi Moyses dicit, quod caelum est in mundo sicut cor in animali.
Sed omnia alia membra gubernantur ab anima mediante corde. Ergo omnia corpora alia gubernantur a Deo
mediante caelo.
CO
Responsio. Dicendum, quod communis intentio omnium fuit reducere multitudinem in unitatem, et varietatem in
uniformitatem, secundum quod possibile esset.
Et ideo antiqui, considerantes diversitatem actionum in istis inferioribus, tentaverunt ea reducere in aliqua
principia pauciora et simpliciora, scilicet in elementa, multa aut unum, et in qualitates elementares.
Sed ista positio non est rationabilis.
Qualitates enim elementares inveniuntur se habere in actionibus rerum naturalium sicut instrumentalia principia.
Cuius signum est, quod non eumdem modum actionis habent in omnibus, nec ad eumdem terminum perveniunt
actiones ipsorum; alium enim effectum habent in auro et in ligno, et animalis carne; quod non esset, nisi agerent
inquantum essent ab alio regulata. Actio autem principalis agentis non reducitur, sicut in principium, in actionem
instrumenti, sed potius e converso; sicut effectus artis non debet attribui serrae sed artifici: unde et effectus
naturales non possunt reduci in qualitates elementares sicut in prima principia.
Unde alii, scilicet Platonici, reduxerunt eos in formas simplices et separatas, sicut in prima principia: ex quibus,
ut dicebant, erat esse et generatio in istis inferioribus, et omnis proprietas naturalis. Sed hoc etiam non potest
stare. A causa enim eodem modo se habente est effectus semper eodem modo se habens: formae autem illae
ponebantur esse immobiles: unde oporteret ut semper ab eis generatio esset uniformiter in istis inferioribus;
cuius contrarium videmus ad sensum.
Unde oportet ponere, principia generationis et corruptionis et aliorum motuum consequentium in his inferioribus,
esse aliqua quae non semper eodem modo se habeant: oportet tamen ea semper manere quasi prima generationis
principia ut generatio continua esse possit: et ideo oportet ea esse invariabilia secundum substantiam, moveri
autem solum secundum locum; ut, per accessum et recessum contrarios et diversos motus in his inferioribus
efficiant; et huiusmodi sunt corpora caelestia; et ideo omnes effectus corporales oportet reducere in ea sicut in
causas.
Sed in hac reductione duplex error fuit.
Quidam enim haec inferiora in corpora caelestia reduxerunt sicut in causas simpliciter primas, eo quod nullas
substantias incorporeas arbitrabantur; unde priora in corporibus dixerunt esse prima inter entia.
Sed hoc manifeste apparet esse falsum.
Omne quod enim movetur, oportet in principium immobile reduci, cum nihil a seipso moveatur, et non sit abire
in infinitum. Corpus autem caeleste, quamvis non varietur secundum generationem et corruptionem, aut
secundum aliquem motum qui variet aliquid quod insit substantiae eius, movetur tamen secundum locum: unde
oportet in aliquod prius principium reductionem fieri, ut sic ea quae alterantur, quodam ordine reducantur in
alterans non alteratum, motum tamen secundum locum; et ulterius in id quod nullo modo movetur.
Quidam vero posuerunt corpora caelestia esse causas istorum inferiorum non solum quantum ad motum, sed
etiam quantum ad primam eorum institutionem; sicut Avicenna dicit in sua metaphys., quod ex eo quod est
commune omnibus corporibus caelestibus, scilicet natura motus circularis, causatur in his inferioribus id quod
est eis commune, scilicet materia prima; et ex his in quibus corpora caelestia differunt ad invicem, causatur
diversitas formarum in his inferioribus: ut sic caelestia corpora sint media inter Deum et ista inferiora etiam in
via creationis quodammodo.
Sed hoc est alienum a fide, quae ponit omnem naturam immediate esse a Deo conditam secundum sui primam
institutionem.
Unam autem creaturam moveri ab altera, praesuppositis virtutibus naturalibus utrique creaturae ex divino opere
attributis; et ideo ponimus corpora caelestia esse causas inferiorum per viam motus tantum; et sic esse media in
opere gubernationis, non autem in opere creationis.
RA1
Ad primum igitur dicendum, quod Damascenus intendit a corporibus caelestibus excludere respectu horum
inferiorum causalitatem primam, vel etiam necessitatem inducentem.
Corpora enim caelestia etsi semper eodem modo agant, eorum tamen effectus recipitur in inferioribus secundum
modum inferiorum corporum, quae in contrariis dispositionibus frequenter inveniuntur; unde virtutes caelestes
116

