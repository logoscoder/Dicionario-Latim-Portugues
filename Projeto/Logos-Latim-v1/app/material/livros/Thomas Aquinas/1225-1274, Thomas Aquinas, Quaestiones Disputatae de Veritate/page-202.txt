Praeterea, illuminatio tenebras pellit. In Angelis autem non possunt intelligi aliae tenebrae nisi ignorantiae vel
nescientiae. Si ergo per purgationem nescientia removetur, purgatio et illuminatio idem erunt, nec debent
distingui.
AG4
Sed dicebat, quod illuminatio respicit terminum ad quem, purgatio vero terminum a quo. Sed contra, in nullo
medio est invenire tertium terminum praeter terminum a quo et terminum ad quem. Si ergo istae duae actiones
hierarchicae purgatio et illuminatio distinguantur penes terminos a quo et ad quem, non erit ponere tertiam
actionem; quod est contra dionysium, qui tertio loco ponit perfectionem.
AG5
Praeterea, quamdiu aliquid est in statu proficiendi, nondum est perfectum. Sed cognitio Angelorum aliquo modo
crescit usque ad diem iudicii, ut magister dicit in II sentent., 11 dist.. Ergo nunc unus alium perficere non potest.
AG6
Praeterea, sicut illuminatio est causa purgationis, ita est causa perfectionis. Sed causa est prior causato. Ergo,
sicut illuminatio praecedit perfectionem, ita praecedit purgationem, si purgatio sit a nescientia.
SC
Sed contra, est quod dionysius huiusmodi actiones hoc modo distinguit et ordinat, cap.
III cael. Hierarch., dicens, quod ordo hierarchiae est hos quidem purgari, illos vero purgare; hos illuminari, illos
vero illuminare; hos quidem perfici, illos autem perficere.
CO
Responsio. Dicendum, quod istae tres actiones in Angelis non nisi ad acceptionem cognitionis pertinent; unde
dicit dionysius, cap.
VII cael. Hierarch., quod purgatio illuminatio et perfectio est divinae scientiae assumptio.
Distinctio vero earum hoc modo accipienda est.
In qualibet enim generatione vel mutatione est duos terminos invenire; scilicet terminum a quo, et terminum ad
quem. Uterque autem diversimode invenitur in diversis.
In quibusdam enim terminus a quo est aliquid contrarium perfectioni acquirendae; sicut nigredo est contraria
albedini, quae per dealbationem acquiritur. Quandoque vero perfectio acquirenda non habet contrarium directe;
sed praecedunt in subiecto dispositiones quae sunt contrariae dispositionibus ordinantibus ad perfectionem
inducendam, sicut patet in corporis animatione. Quandoque vero nihil praesupponitur nisi privatio sive negatio
introducendae formae; sicut in aere illuminando praecedunt tenebrae, quae per lucis praesentiam removentur.
Similiter etiam terminus ad quem, quandoque est unus tantum, ut in dealbatione terminus ad quem est albedo;
quandoque vero sunt duo termini ad quem, quorum unus ad alium ordinatur, sicut patet in alteratione
elementorum, cuius unus terminus est dispositio quae est necessitas, alius autem ipsa forma substantialis.
In acceptione igitur cognitionis quantum ad terminum a quo invenitur praedicta diversitas, quia quandoque in
accipiente scientiam praeextitit error contrarius scientiae acquirendae; quandoque vero dispositiones contrariae,
sicut impuritas animae, aut immoderata occupatio circa res sensibiles vel aliquid aliud; quandoque vero
praeexistit solummodo cognitionis privatio vel negatio, sicut cum in cognitione de die in diem proficimus; et sic
tantummodo est accipere terminum a quo in Angelis.
Ex parte autem termini ad quem est invenire in acceptione cognitionis duos terminos.
Primus est id quo intellectus perficitur ad aliquid cognoscendum; sive sit forma intelligibilis, aut lumen
intelligibile, vel quodcumque cognitionis medium. Secundus autem terminus est ipsa cognitio, quae exinde
procedit, quae est ultimus terminus in acceptione cognitionis.
Sic igitur purgatio est in Angelis per remotionem nescientiae; unde dicit dionysius, cap. VII cael. Hierarch., quod
divinae scientiae assumptio est purgans ignorantiam. Illuminatio vero est secundum primum terminum ad quem:
unde dicit ibidem, quod illuminantur Angeli inquantum eis aliquid manifestatur per altiorem illuminationem. Sed
perfectio est quantum ad ipsum terminum ultimum: unde dicit, quod perficiuntur ipso lumine scientia lucidarum
doctrinarum.
Ut hoc modo intelligitur differre illuminatio et perfectio, sicut formatio visus per speciem visibilis, et cognitio
ipsius visibilis; et secundum hoc dionysius in eccles. Hierarch., cap. V, dicit, quod ordo diaconorum est ad
purgandum institutus, sacerdotum ad illuminandum, episcoporum ad perficiendum; quia scilicet diaconi
habebant officium super catechumenos et energumenos, in quibus sunt dispositiones contrariae illuminationi,
quae eorum ministerio removentur; sacerdotum autem officium est populo sacramenta communicare et
ostendere, quae sunt quasi quaedam media quibus deducimur in divina; episcoporum autem officium erat populo
aperire spiritualia, quae erant in sacramentorum significatione velata.
RA1
Ad primum igitur dicendum, quod sicut dicit dionysius VI cap. Ecclesiasticae hierarchiae, quod purgatio in
Angelis non est intelligenda ab aliqua impuritate, sed solummodo a nescientia.
RA2
Ad secundum dicendum, quod aliqua negatio vel defectus dicitur esse ex natura dupliciter.

202

