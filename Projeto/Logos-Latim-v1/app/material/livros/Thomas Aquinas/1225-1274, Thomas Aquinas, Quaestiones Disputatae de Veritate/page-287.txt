Sed in prophetia comminationis sensus litteralis verborum prophetae attenditur secundum illas similitudines
rerum quae evenient, quia similitudines illae non tantum proponuntur ut similitudines, sed ut res quaedam.
Unde et illud quod eveniet, significatum per huiusmodi similitudines, non pertinet ad sensum litteralem, sed ad
sensum mysticum; sicut cum dicitur, Ninive subvertetur, subversio materialis pertinet ad sensum litteralem, sed
subversio a pravis moribus pertinet ad moralem: et in ipso sensu litterali attenditur aliqua veritas ratione ordinis
causarum, ut dictum est.
RA14
Ad decimumquartum dicendum, quod in somnio Pharaonis spicae illae et boves non demonstrabantur ut res
quaedam, sed solum ut similitudines; et ideo Pharao, qui solum illas similitudines vidit, non habuit alicuius rei
intellectum; et propter hoc propheta non fuit. Sed ionae, cui dictum est, Ninive subvertetur, aderat intelligentia
alicuius rei, scilicet ordinis meritorum ad subversionem, etsi forte alterius rei, scilicet subversionis, praescius non
fuerit; unde quantum ad hoc quod non intelligebat, propheta non fuit. Sciebat tamen ionas, et prophetae
comminantes, prophetiam quam praedicebant, non esse secundum praescientiam, sed secundum
comminationem: unde dicitur ionae IV, vers. 2: propter hoc praeoccupavi ut fugerem in tharsis; scio enim quod
tu clemens et misericors es.
|a11 Articulus 11
TTA
Undecimo quaeritur utrum in prophetia inveniatur immobilis veritas.
TTB
Et videtur quod non.
AG1
Cum enim immobilis veritas in definitione prophetiae ponatur, si prophetiae conveniat, oportet ut per se ei
conveniat. Sed futura contingentia, de quibus est prophetia, per se non sunt immobilia, sed solum secundum
quod ad praescientiam divinam referuntur, ut dicit boetius.
Ergo immobilis veritas non debet assignari prophetiae quasi in eius definitione posita.
AG2
Praeterea, illud quod non impletur nisi aliqua variabili conditione existente, non habet immobilem veritatem. Sed
aliqua prophetia est, scilicet comminationis, quae non impletur nisi variabili conditione existente, scilicet
perseverantia iustitiae vel iniquitatis, ut habetur Ierem. XVIII, 8-10. Ergo non omnis prophetia habet immobilem
veritatem.
AG3
Praeterea, isa. XXXVIII, 1, dicit Glossa, quod Deus prophetis revelat suam sententiam, sed non consilium.
Sententia autem eius est variabilis, ut ibidem dicitur. Ergo prophetia non habet immobilem veritatem.
AG4
Praeterea, si prophetia habet immobilem veritatem; aut hoc est ex parte prophetae videntis, aut ex parte rei quae
videtur, aut a parte speculi aeterni a quo videtur. Non a parte videntis, quia humana cognitio variabilis est; nec ex
parte rei, quae contingens est; nec ex parte divinae praescientiae sive speculi, quia per hoc necessitas rebus non
imponitur. Ergo prophetia nullo modo habet immobilem veritatem.
AG5
Sed dicebat, quod divina praescientia non imponit necessitatem quin aliter evenire possit; sed tamen aliter non
eveniet quod praescitur, et hoc modo prophetia habet immobilem veritatem. Immobile enim dicitur, secundum
Philosophum, quod non potest moveri, vel quod difficile movetur, vel quod non movetur. Sed contra, posito
possibili, nihil sequitur impossibile.
Si igitur possibile est id, quod est praescitum et prophetatum, aliter se habere, si ponatur aliter se habere, nullum
sequetur impossibile.
Sequitur autem prophetiam habere mobilem veritatem. Ergo non est necesse prophetiam habere immobilem
veritatem.
AG6
Praeterea, veritas propositionis sequitur conditionem rei, quia ex eo quod res est vel non est, oratio vera vel falsa
est, ut dicit Philosophus.
Sed res de quibus est prophetia, sunt contingentes et mutabiles. Ergo et prophetica denuntiatio habet mobilem
veritatem.
AG7
Praeterea, effectus denominatur necessarius vel contingens a causa proxima, non a causa prima. Sed causae
proximae rerum de quibus est prophetia, sunt causae mobiles, quamvis causa prima sit immobilis. Ergo prophetia
non habet immobilem veritatem, sed mobilem.
AG8
Praeterea, si prophetia habet immobilem veritatem, impossibile est aliquid esse prophetatum, et illud non fieri.
Sed quod est prophetatum, impossibile est non esse prophetatum.
287

