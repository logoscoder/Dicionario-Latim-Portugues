Responsio. Dicendum, quod liber vitae significat quamdam conscriptionem alicuius ad vitam obtinendam quasi
quoddam praemium, et quasi possessionem quamdam, ad huiusmodi enim homines conscribi consueverunt.
Illud autem proprie dicitur haberi ut possessio quod habetur ad nutum; et hoc est illud in quo nullum defectum
patitur. Unde Philosophus dicit in principio metaphysicorum, quod scientia quae est de Deo, non est humana
possessio, sed divina, quia solus Deus perfecte seipsum cognoscit; homo autem ad cognoscendum ipsum
deficiens invenitur. Et ideo tunc vita habetur ut possessio, quando per vitam omnis defectus vitae oppositus
excluditur.
Hoc autem facit vita gloriae, in qua mors omnis et corporalis et spiritualis penitus absorbebitur, ut nec etiam
remaneat potentia moriendi; non autem vita gratiae. Et ideo liber vitae non respicit simpliciter vitam gratiae, sed
vitam gloriae tantum.
RA1
Ad primum ergo dicendum, quod quaedam causae sunt nobiliores his quorum sunt causae, sicut efficiens, forma
et finis; et ideo quod est in talibus causis, nobilius est in eis quam in his quorum sunt causae. Sed materia est
imperfectior eo cuius est causa; et ideo aliquid est in materia minus nobiliter quam in materiato; in materia enim
est incomplete et in potentia, et in materiato est actu. Omnis autem dispositio, quae praeparat subiectum ad
aliquam perfectionem recipiendam, reducitur ad causam materialem; et hoc modo gratia est causa gloriae; et ideo
vita est in gloria nobilius quam in gratia.
RA2
Ad secundum dicendum, quod praedestinatio non respicit gratiam nisi secundum quod ordinatur ad gloriam;
unde esse praedestinatum non convenit nisi his qui habent finalem gratiam, quam sequitur gloria.
RA3
Ad tertium dicendum, quod quamvis illi qui habent vitam gratiae, sint cives ecclesiae militantis, tamen status
ecclesiae militantis non est status in quo vita plene habeatur, cum adhuc remaneat potentia ad mortem; et ideo
respectu huius non dicitur liber vitae.
RA4
Ad quartum dicendum, quod quamvis vita gratiae sit prior in via generationis quam vita gloriae; tamen vita
gloriae est prior secundum viam perfectionis, ut finis his quae sunt ad finem.
|a8 Articulus 8
TTA
Octavo quaeritur utrum possit dici liber mortis, sicut dicitur liber vitae.
TTB
Et videtur quod sic.
AG1
Luc. X, 20, super illud: gaudete, quia nomina vestra etc., dicit Glossa: si quis caelestia sive terrestria opera
gesserit, per haec quasi litteris annotatus apud Dei memoriam aeternaliter est affixus.
Sed sicut per opera caelestia, quae sunt opera iustitiae, aliquis ordinatur ad vitam; ita per opera terrestria, quae
sunt opera peccati, aliquis ordinatur ad mortem. Ergo sicut in Deo est conscriptio ordinata ad vitam, ita est ibi
conscriptio ordinata ad mortem; ergo sicut in Deo dicitur liber vitae, ita debet ibi dici liber mortis.
AG2
Praeterea, liber vitae ideo ponitur inquantum ipse (Deus) apud se conscriptos habet quos ad aeterna praemia
praeparavit, ad similitudinem eius quod princeps terrenus conscriptos habet illos quos ad aliquas dignitates
determinavit. Sed sicut princeps civitatis habet descriptas dignitates et praemia, ita etiam poenas et supplicia.
Ergo et similiter apud Deum debet poni liber mortis.
AG3
Praeterea, sicut Deus cognoscit praedestinationem suam, qua aliquos praeparavit ad vitam; ita cognoscit
reprobationem suam, qua aliquos praeparat ad mortem. Sed ipsa notitia quam Deus habet de sua
praedestinatione, dicitur liber vitae, ut dictum est art. 1 huius quaest.. Ergo et notitia reprobationis debet dici
liber mortis.
SC
Sed contra. Secundum dionysium in libro de divinis nominibus in principio, de divinis non est audendum aliquid
dicere nisi quod est per auctoritatem sacrae Scripturae introductum.
Sed liber mortis non invenitur in Scriptura dici sicut liber vitae. Ergo non debemus ponere librum mortis.
CO
Responsio. Dicendum, quod de eo quod in libro scriptum habetur, habet quis aliquam notitiam prae aliis
privilegiatam; unde et respectu illorum a Deo scitorum liber dici debet de quibus aliquam specialem notitiam
habet prae aliis. Est autem in Deo duplex cognitio: scilicet scientia simplicis notitiae, et scientia approbationis.
Scientia simplicis notitiae omnibus communis est et bonis et malis; scientia autem approbationis est bonorum
tantum: et ideo bona habent in Deo aliquam privilegiatam cognitionem prae aliis, ratione cuius in libro conscribi
dicuntur; non autem mala.
147

