Sed Angeli ante incarnationem mysterium incarnationis ignoraverunt, ut videtur Hieronymus dicere.
Ergo homines saltem tunc non tenebantur ad sciendum aliquid vel credendum explicite de redemptore.
AG5
Praeterea, multi gentiles ante Christi adventum salvati sunt, ut dicit dionysius, IX cap.
Cael. Hierarch.. Ipsi autem non poterant aliquid explicitum de redemptore cognoscere, cum ad eos prophetae non
pervenerint. Ergo credere explicite articulos de redemptore, non videtur necessarium ad salutem.
AG6
Praeterea, inter articulos de redemptore unus est de descensu ad inferos. Sed de hoc articulo ioannes dubitavit,
secundum Gregorium, cum quaesivit: tu es qui venturus es? Matth., XI, 3.
Cum igitur ipse fuerit de maioribus, quia nullus eo maior inter natos mulierum, ut ibidem dicitur, videtur quod
nec etiam maiores teneantur ad cognoscendum explicite articulos de redemptore.
SC1
Sed e contra. Videtur quod sit de necessitate salutis explicite omnia credere; eodem enim modo omnia ad fidem
pertinent. Ergo qua ratione oportet unum explicite credere, eadem ratione oportet et omnia.
SC2
Praeterea, unusquisque tenetur ad vitandum omnes errores qui sunt contra fidem.
Sed hoc facere non potest nisi explicite omnes articulos cognoscat, contra quos sunt errores. Ergo oportet omnes
explicite credere.
SC3
Praeterea, sicut mandata dirigunt in operandis, ita articuli in credendis. Sed quilibet tenetur scire omnia mandata
Decalogi; non enim excusaretur, si per ignorantiam eorum aliquid committeret. Ergo et quilibet tenetur omnes
articulos explicite credere.
SC4
Praeterea, sicut Deus est obiectum fidei, ita et caritatis. Sed nihil debet implicite diligi in Deo. Ergo nec etiam
aliquid implicite credi de eo.
SC5
Praeterea, haereticus, quantumcumque simplex, examinatur de omnibus articulis fidei; quod non esset, nisi
omnes explicite credere teneretur. Et sic idem quod prius.
SC6
Praeterea, habitus fidei est idem specie in omnibus fidelibus. Si igitur aliqui fideles tenentur ad omnia quae sunt
fidei explicite credenda, videtur quod etiam ad hoc omnes teneantur.
SC7
Praeterea, credere informiter non sufficit ad salutem. Sed credere implicite est credere informiter; quia frequenter
praelati, in quorum fide nititur fides simplicium, qui implicite credunt, habent fidem informem. Ergo credere
implicite non sufficit ad salutem.
CO
Responsio. Dicendum, quod implicitum proprie dicitur esse illud in quo quasi in uno multa continentur;
explicitum autem in quo unumquodque ipsorum in se consideratur.
Et transferuntur haec nomina a corporalibus ad spiritualia. Unde quando aliqua multa, virtute continentur in
aliquo uno, dicuntur esse in illo implicite, sicut conclusiones in principiis. Explicite autem continetur in aliquo
quod in eo actu existit: unde ille qui cognoscit aliqua principia universalia, habet implicitam cognitionem de
omnibus conclusionibus particularibus: qui autem conclusiones actu considerat, dicitur eas explicite cognoscere.
Unde et explicite dicimur aliqua credere, quando eis actu cogitatis adhaeremus; implicite vero quando
adhaeremus quibusdam, in quibus sicut in universalibus principiis ista continentur: sicut qui credit fidem
ecclesiae esse veram, in hoc quasi implicite credit singula quae sub fide ecclesiae continentur.
Sciendum est igitur, quod aliquid est in fide ad quod omnes et omni tempore explicite credendum tenentur;
quaedam vero sunt in ea, quae omni tempore sunt explicite credenda, sed non ab omnibus; quaedam vero ab
omnibus, sed non omni tempore; quaedam vero nec ab omnibus nec omni tempore.
Quod enim oporteat omni tempore aliquid explicite credi ab quolibet fideli, ex hoc apparet, quia acceptio fidei se
habet in nobis respectu ultimae perfectionis, sicut acceptio discipuli de his quae sibi primo a magistro traduntur,
per quae in anteriora dirigitur. Non posset autem dirigi, nisi actu aliqua consideraret. Unde oportet quod
discipulus aliquid actualiter aliquid considerandum accipiat; et similiter oportet quod fidelis quilibet aliquid
explicite credat.
Et haec sunt duo illa quae apostolus dicit Hebr., XI, 6: accedentem ad Deum oportet credere quia est, et
inquirentibus se remunerator est. Unde quilibet tenetur explicite credere, et omni tempore, Deum esse, et habere
providentiam de rebus humanis.
Non est autem possibile ut aliquis in statu viae explicite cognoscat omnem illam scientiam quam Deus habet, in
qua nostra beatitudo consistit; sed possibile est aliquem in statu viae explicite cognoscere omnia illa quae
proponuntur humano generi in hoc statu ut rudimenta quaedam quibus se in finem dirigat: et talis dicitur habere
perfectam fidem quantum ad explicationem.
336

