Ad decimum dicendum, quod Deus non solum cognoscitur in effectu iustitiae, sed in aliis etiam suis effectibus;
unde, dato quod ab aliquo non cognoscatur ut iustus, non sequitur quod nullo modo cognoscatur. Nec potest esse
quod nullus eius effectus cognoscatur, cum eius effectus sit ens commune, quod incognitum esse non potest.
|a13 Articulus 13
TTA
Tertiodecimo quaeritur utrum per naturalem rationem possit cognosci trinitas personarum.
TTB
Et videtur quod sic.
AG1
Per id quod dicitur Rom. I, 20: invisibilia Dei per ea quae facta sunt etc., Glossa autem invisibilia refert ad
personam patris; sempiternam virtutem ad personam filii, divinitatem ad personam spiritus sancti. Ergo per
naturalem rationem ex creaturis possumus in trinitatis cognitionem devenire.
AG2
Praeterea, naturali cognitione cognoscitur quod in Deo est perfectissima potentia, et quod in eo est totius
potentiae origo. Ergo oportet ei primam potentiam attribuere. Prima autem potentia est potentia generativa. Ergo
secundum rationem naturalem scire possumus quod in Deo sit generativa potentia. Sed posita generativa potentia
in divinis, de necessitate sequitur distinctio personarum.
Ergo naturali ratione distinctionem personarum cognoscere possumus.
Quod autem potentia generativa sit prima potentia, sic probabat. Secundum ordinem operationum est ordo
potentiarum. Sed inter omnes operationes prima est intelligere; quia agens per intellectum probatur esse primum,
et in eo intelligere, secundum modum intelligendi, est prius quam velle et agere. Ergo potentia intellectiva est
prima potentiarum.
Sed potentia intellectiva est potentia generativa, quia omnis intelligens gignit notitiam suam in seipso. Ergo
potentia generativa est prima potentiarum.
AG3
Praeterea, omne aequivocum reducitur ad univocum, sicut omnis multitudo ad unitatem. Sed processio
creaturarum a Deo est processio aequivoca, cum creaturae non communicent cum Deo in nomine et ratione. Ergo
oportet ponere per naturalem rationem praeexistere in Deo processionem univocam, secundum quam Deus a Deo
procedat: qua posita, sequitur personarum distinctio in divinis.
AG4
Praeterea, quaedam Glossa super apocal. Dicit, quod nulla secta fuit quae circa personam patris erraverit. Sed
maximus esset error circa personam patris, quod poneretur filium non habere. Ergo etiam secta Philosophorum,
qui naturali ratione Deum cognoverunt, posuit patrem et filium in divinis.
AG5
Praeterea, sicut dicit boetius in sua arithmetica, omnem inaequalitatem praecedit aequalitas. Sed inter creatorem
et creaturam est inaequalitas. Ergo ante hanc inaequalitatem oportet aliquam aequalitatem ponere in Deo. Sed
non potest ibi esse aequalitas nisi sit ibi distinctio: quia nihil est sibi ipsi aequale, sicut nec simile, ut Hilarius
dicit.
Ergo oportet ponere distinctionem personarum in divinis secundum naturalem rationem.
AG6
Item, naturalis ratio ad hoc pervenit quod in Deo sit summa iucunditas. Sed nullius boni sine socio est iocunda
possessio, ut boetius dicit. Ergo naturali ratione sciri potest quod in Deo sunt personae distinctae ex quorum
consortio est in eis iocunda possessio bonitatis.
AG7
Praeterea, naturalis ratio in creatorem pervenit ex similitudine creaturae. Sed in creatura invenitur similitudo
creatoris non solum quantum ad essentialia attributa, sed etiam quantum ad propria personarum. Ergo, naturali
ratione possumus in personarum propria devenire.
AG8
Praeterea, Philosophi non habuerunt cognitionem de Deo nisi per naturalem rationem.
Sed aliqui Philosophi pervenerunt ad cognitionem trinitatis; unde dicitur in I caeli et mundi: et per hunc quidem
numerum, scilicet ternarium, adhibuimus nosipsos magnificare creatorem, ergo etc..
AG9
Praeterea Augustinus narrat in X de civitate Dei, quod Porphyrius Philosophus posuit Deum patrem, et filium ab
eo genitum; in libro etiam confessionum, dicit, quod in quibusdam libris Platonis invenit hoc quod scriptum est
in principio evangelii ioannis: in principio erat verbum, etc. Usque verbum caro factum est exclusive; in quibus
verbis manifeste ostenditur distinctio personarum.
Ergo naturali ratione potest quis pervenire in cognitionem trinitatis.
AG10

245

