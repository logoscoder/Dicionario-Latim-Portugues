diversis formis diversorum generum: quia tunc una potentia non determinabitur ad diversos actus, sed diversae;
sicut si aliquod corpus est simul album et dulce, albedo inest ei secundum quod participat de natura diaphani,
dulcedo autem secundum naturam humidi.
Formae vero quae sunt unius generis, unam potentiam respiciunt; sive sint contrariae, ut albedo et nigredo; sive
non, ut triangulus et quadratum. Hae igitur formae in subiecto tripliciter esse dicuntur.
Uno modo in potentia tantum; et sic sunt simul, quia una potentia est contrariorum, et diversarum formarum
unius generis.
Alio modo secundum quod sunt in actu imperfecto, ut cum sunt in fieri; et sic etiam simul esse possunt, ut patet
cum aliquis dealbatur: tunc enim toto alterationis tempore albedo inest ut in fieri, nigredo vero ut in corrumpi.
Tertio modo ut in actu perfecto, ut cum iam albedo est in termino dealbationis; et sic impossibile est duas formas
unius generis esse simul in eodem subiecto. Oporteret enim eamdem potentiam ad diversos actus terminari: quod
est impossibile, sicut et unam lineam ex una parte terminari ad diversa puncta.
Sciendum igitur est, quod omnes formae intelligibiles sunt unius generis, quantumcumque res quorum sunt, sint
generum diversorum.
Omnes enim eamdem potentiam intellectivam respiciunt. Et ideo in potentia omnes simul esse possunt in
intellectu, et similiter in actu incompleto, qui est medius inter potentiam et actum perfectum. Et hoc est species
esse in habitu, qui est medius inter potentiam et operationem; sed in actu perfecto plurium specierum intellectus
simul esse non potest.
Ad hoc autem quod actu intelligat, oportet quod sit in actu perfecto illius speciei secundum quam intelligit; et
ideo impossibile est quod simul et semel secundum diversas formas actu intelligat. Omnia igitur diversa quae
diversis formis intelligit, non potest simul intelligere; illa vero quae intelligit per eamdem formam, simul
intelliget.
Unde omnia quae intelligit per unam verbi essentiam, simul intelligit; ea vero quae intelligit per formas innatas,
quae sunt multae, non simul intelligit, si diversis formis intelligat. Quilibet enim Angelus eadem forma multa
intelligit, ad minus omnia singularia unius speciei per unam speciei formam.
Superiores vero Angeli plura possunt una specie intelligere quam inferiores; unde magis possunt simul multa
intelligere.
Sciendum tamen, quod aliquid est unum quodammodo, et multa alio modo; sicut continuum est unum in actu et
multa in potentia.
Et in huiusmodi intellectus, vel sensus si feratur ut est unum, simul videtur; si autem ut est multa, quod est
considerare unamquamque partem secundum se, sic non potest totum simul videri.
Et sic etiam intellectus quando considerat propositionem, considerat multa ut unum; et ideo inquantum sunt
unum, simul intelliguntur, dum intelligitur una propositio quae ex eis constat; sed inquantum sunt multa, non
possunt simul intelligi, ut scilicet intellectus simul se convertat ad rationes singulorum secundum se intuendas.
Unde Philosophus dicit in VI metaph. Dico autem simul et separatim intelligere affirmationem vel negationem,
quasi non Deinde, sed unum quid sit.
Non enim simul intelliguntur inquantum habent ordinem distinctionis ad invicem, sed inquantum uniuntur in una
propositione.
RA1
Ad primum igitur dicendum, quod Augustinus loquitur de cognitione beata, qua cognoscemus omnia in verbo.
RA2
Ad secundum dicendum, quod Angelus cognoscendo hominem non esse lapidem, cognoscit multa et unum, et ex
dictis patet.
RA3
Et similiter dicendum ad tertium.
RA4
Ad quartum dicendum, quod ex natura mentis angelicae est quod per unam formam possit multa intelligere; et
sic cum voluerit, convertendo se ad illam speciem, omnia quae per illam speciem cognoscit, simul intelligere
potest.
RA5
Ad quintum dicendum, quod nihil intellectus est in intelligibili; sed aliquid eius quod intelligitur, est in
intellectu; et sic non est eadem ratio intelligendi simul multa ab uno intellectu, et intelligendi unum simul a
multis intellectibus.
RA6
Ad sextum dicendum, quod, sicut Augustinus exponit seipsum in XV de trinitate, hoc quod dixerat in X libro
quod mens nostra semper sui meminit, semper se intelligit, semper se vult, ad interiorem memoriam est
referendum. Unde anima nostra non semper actualiter se intelligit; sed mens Angeli semper actualiter se
intelligit: quod ideo contingit, quia mens Angeli intelligit se per essentiam suam, qua semper informatur, mens
autem nostra forte intelligit quodammodo per intentionem. Nec tamen cum mens Angeli se intelligit et aliquid
aliud, intelligit simul multa nisi ut unum; quod sic patet.
187

