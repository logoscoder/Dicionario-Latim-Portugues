Praeterea, nihil quod fit virtute aliqua naturali, potest dici simpliciter esse contra naturam. Sed quaedam res
habent, ut herbae vel lapides, naturales virtutes evocandi mentem a sensibus ut quaedam mirabilia cernantur;
quod videtur esse in raptu. Ergo raptus non est elevatio contra naturam.
SC
Sed contra, II corinth., XII, 2, super illud: scio hominem in Christo etc., dicit Glossa: raptum, id est contra
naturam elevatum.
Ergo raptus est elevatio contra naturam.
CO
Responsio. Dicendum, quod sicut cuiuslibet alterius rei est quaedam operatio talis rei, inquantum est haec res, ut
ignis aut lapidis; ita etiam et hominis est quaedam operatio inquantum est homo, quae est ei naturalis.
In rebus autem naturalibus dupliciter contingit transmutari rem aliquam a sua naturali operatione.
Uno modo ex defectu propriae virtutis, undecumque talis defectus contingat, sive ex causa extrinseca, sive
intrinseca; sicut cum ex defectu virtutis formativae in semine generatur fetus monstruosus. Alio modo ex
operatione divinae virtutis, cui omnis natura ad nutum obedit, sicut fit in miraculis; ut cum virgo concipit, vel
caecus illuminatur.
Et similiter etiam homo a sua naturali et propria operatione dupliciter immutari potest.
Est autem hominis propria operatio intelligere mediante imaginatione et sensu: operatio enim eius qua solis
intellectualibus inhaeret, omnibus inferioribus praetermissis, non est eius inquantum est homo, sed inquantum in
eo aliquod divinum existit, ut dicitur X ethicorum; operatio vero qua solis sensibilibus inhaeret praeter
intellectum et rationem, non est eius inquantum est homo, sed secundum naturam quam cum brutis habet
communem. Tunc igitur a naturali modo suae cognitionis transmutatur, quando a sensibus abstractus aliqua
praeter sensum inspicit.
Haec ergo transmutatio quandoque fit ex defectu propriae virtutis, sicut accidit in phreneticis, et aliis mente
captis; et haec quidem abstractio a sensibus non est elevatio hominis, sed magis depressio. Aliquando vero talis
abstractio fit virtute divina: et tunc proprie elevatio quaedam est: quia cum agens assimilet sibi patiens, abstractio
quae fit a virtute divina, quae est supra hominem, est in aliquid altius quam sit homini naturale.
Sic ergo in descriptione praedicta raptus, qua definitur ut quidam motus, tangitur eius genus in hoc quod dicitur,
elevatio; causa efficiens in hoc quod dicit, VI superioris naturae; duo termini motus a quo, et in quem, in hoc
quod dicit, ab eo quod est secundum naturam in id quod est contra naturam.
RA1
Ad primum igitur dicendum, quod cognoscere Deum contingit multipliciter: scilicet per essentiam suam, et per
res sensibiles, aut etiam per effectus intelligibiles.
Similiter etiam distinguendum est de eo quod est homini naturale. Uni enim et eidem rei est aliquid secundum
naturam et contra naturam, secundum eius status diversos; eo quod non est eadem natura rei dum est in fieri, et
dum est in perfecto esse, ut dicit Rabbi Moyses; sicut quantitas completa est naturalis homini cum ad aetatem
pervenerit perfectam, et alia huiusmodi, esset autem contra naturam puero, si in perfecta quantitate nasceretur.
Sic igitur dicendum est, quod intelligentiae humanae secundum quemlibet statum est naturale aliquo modo
cognoscere Deum; sed in sui principio, scilicet in statu viae, est naturale ei quod cognoscat Deum per creaturas
sensibiles. Est autem ei naturale quod perveniat ad cognoscendum Deum per seipsum in sui consummatione, id
est in statu patriae. Et sic si in statu viae elevetur ad hoc quod cognoscat Deum secundum statum patriae, hoc erit
contra naturam, sicut esset contra naturam quod puer mox natus haberet barbam.
RA2
Ad secundum dicendum, quod duplex est natura; scilicet particularis, quae est propria unicuique rei, et
universalis, quae complectitur totum ordinem causarum naturalium.
Et ex hoc dupliciter dicitur aliquid esse secundum naturam vel contra naturam: uno modo quantum ad naturam
particularem, alio quantum ad universalem; sicut omnis corruptio et defectus et senium est contra naturam
particularem: sed tamen naturale secundum naturam universalem ut omne compositum ex contrariis
corrumpatur.
Quia igitur ordo universalis causarum hoc habet ut inferiora a suis superioribus moveantur; omnis motus qui fit
in inferiori natura ex impressione superioris, sive in corporalibus sive in spiritualibus, est quidem naturalis
secundum naturam universalem, non autem semper secundum naturam particularem; nisi quando a natura
superiori sic imprimitur in naturam inferiorem, ut ipsa impressio sit eius natura.
Et sic patet quomodo ea quae a Deo in creaturis fiunt, possunt dici secundum naturam, vel contra naturam.
RA3
Unde etiam patet responsio ad tertium. Vel dicendum, quod ista elevatio dicitur esse contra naturam, quia est
contra solitum cursum naturae, sicut Glossa exponit Rom. XI, 24.
RA4
Ad quartum dicendum, quod Deus, quamvis nunquam contra iustitiam faciat, aliquid tamen praeter iustitiam
facit. Tunc enim est aliquid contra iustitiam, cum subtrahitur alicui quod sibi debetur; ut patet in humanis, cum
quis alteri furatur. Si vero ex liberalitate quadam tribuat quod non est debitum, hoc non est contra iustitiam, sed
298

