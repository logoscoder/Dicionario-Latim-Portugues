RA7
Ad septimum dicendum, quod credere Deo et credere Deum et credere in Deum non nominant diversos actus,
sed diversas circumstantias eiusdem actus virtutis.
In fide enim est aliquid ex parte cognitionis, prout fides est argumentum. Et sic, quantum ad huius
argumentationis principium, actus fidei dicitur credere Deo: ex hoc enim movetur ad assentiendum credens
alicui, quia est divinitus dictum.
Sed quantum ad conclusionem cui assentit, dicitur credere Deum: veritas enim prima est proprium obiectum
fidei.
Sed quantum ad id quod est voluntatis, dicitur actus fidei credere in Deum.
Non est autem actus virtutis perfecte, nisi has omnes circumstantias habeat.
RA8
Ad octavum dicendum, quod fides formata tollitur fornicatione et aliis peccatis, praeter infidelitatem, non
quantum ad substantiam habitus, sed quantum ad formam tantum.
|a8 Articulus 8
TTA
Octavo quaeritur utrum obiectum fidei proprium sit veritas prima.
TTB
Et videtur quod non.
AG1
In symbolo enim fides explicatur. Sed in symbolo ponuntur multa quae ad creaturas pertinent. Ergo non tantum
veritas prima est fidei obiectum.
AG2
Sed dicebat, quod ea quae ad creaturas pertinent, in symbolo posita, se habent ad fidem quasi per accidens et
secundario.
Sed contra, consideratio alicuius scientiae ad omnia illa se per se extendit ad quae extenditur efficacia proprii
medii ex quo procedit.
Sed medium fidei est hoc quod credit Deo aliquid dicenti; ex hoc enim movetur fidelis ad assentiendum, quod
putat aliquid a Deo esse dictum. Deo autem credendum est non tantum de veritate prima, sed de qualibet veritate.
Ergo quaelibet veritas est per se materia et obiectum fidei.
AG3
Praeterea, actus penes obiecta distinguuntur.
Sed actus fidei et visio Dei per speciem, sunt actus diversi. Cum ergo obiectum visionis praedictae sit ipsa
veritas prima, non erit obiectum actus fidei.
AG4
Praeterea, veritas prima sic se habet ad fidem sicut lumen ad visum. Lumen autem non est per se obiectum visus,
sed magis color in actu, ut Ptolomaeus dicit.
Ergo nec veritas prima est per se fidei obiectum.
AG5
Praeterea, fides est complexorum; his enim solis tamquam veris aliquis assentire potest. Sed veritas prima est
veritas incomplexa. Ergo obiectum fidei non est veritas prima.
AG6
Praeterea, si per se obiectum fidei esset veritas prima, nihil quod pure ad creaturam pertinet, pertineret ad fidem.
Sed resurrectio carnis pure ad creaturam pertinet; et tamen inter articulos fidei computatur. Ergo non est per se
tantum obiectum fidei veritas prima.
AG7
Praeterea, sicut visibile est obiectum visus, ita credibile est obiectum fidei. Sed multa alia sunt credibilia quam
veritas prima.
Ergo veritas prima non est per se fidei obiectum.
AG8
Praeterea, relativorum est eadem cognitio, propter hoc quod unum clauditur in intellectu alterius. Sed creator et
creatura relative dicuntur. Ergo cuiuscumque habitus cognitivi est obiectum creator eius etiam erit obiectum
creatura; et ita non potest esse quod veritas prima solummodo sit fidei obiectum.
AG9
Praeterea, in qualibet cognitione illud in quod deducimur, obiectum est; illud autem per quod in ipsum
deducimur, medium est.
Sed in fide deducimur ad assentiendum aliquibus veritatibus et de Deo et de creaturis per veritatem primam, in
quantum credimus Deum esse veracem. Ergo veritas prima non se habet in fide ut cognitionis obiectum sed
magis ut medium.
AG10
327

