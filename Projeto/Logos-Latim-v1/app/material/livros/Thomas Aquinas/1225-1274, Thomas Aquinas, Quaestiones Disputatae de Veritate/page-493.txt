Sed hoc quod additur liberum non trahit extra genus actus, quia actus liberi dicuntur qui sunt in potestate agentis.
Ergo liberum arbitrium est actus, et non potentia.
AG14
Praeterea, secundum Augustinum in libro de Trinit., id quod excedit suum subiectum, inest alicui essentialiter,
non accidentaliter: unde probat, quod amor et notitia insunt menti essentialiter, quia mens non solum seipsam
amat et cognoscit, sed alia. Liberum autem arbitrium extendit se ultra subiectum, quia anima libere agit in ea
quae sunt extra ipsam. Ergo liberum arbitrium essentialiter inest animae; et ita non est potentia, cum potentia
essentiae superaddatur.
AG15
Praeterea, nulla potentia educit se in actum. Sed liberum arbitrium educit se in actum cum voluerit. Ergo liberum
arbitrium non est potentia.
SC1
Sed contra. Secundum Philosophum in II ethic., cap. V, tria sunt in anima: potentia, habitus et passio. Liberum
autem arbitrium non est passio, cum sit in superiori animae parte: passio autem et passibilis qualitas sunt solum
circa partem sensitivam; similiter non est habitus, cum sit subiectum gratiae: habet enim se ad gratiam,
secundum Augustinum, ut equus ad sessorem; habitus vero non potest alterius habitus esse subiectum. Ergo
relinquitur quod liberum arbitrium sit potentia.
SC2
Praeterea, hoc videtur inter potentiam et habitum distare, quod potentia quae se ad opposita habet, per habitum
determinatur ad unum. Sed liberum arbitrium nominat aliquid ad opposita se habens, nullo modo determinatum
ad unum. Ergo liberum arbitrium est potentia, et non habitus.
SC3
Praeterea, bernardus dicit: tolle liberum arbitrium, et non est quod salvetur. Sed id quod salvatur, est anima, vel
animae potentia.
Ergo liberum arbitrium, cum non sit anima, quia ad solam partem superiorem pertinet, relinquitur quod sit
potentia.
SC4
Praeterea, magister dicit in II Sent., dist. 24: illa animae rationalis potentia qua velle bonum vel malum potest,
utrumque discernens, liberum arbitrium nuncupatur; et sic liberum arbitrium est potentia.
SC5
Praeterea, Anselmus dicit, quod liberum arbitrium est potestas conservandi rectitudinem voluntatis propter se; et
sic idem quod prius.
CO
Respondeo. Dicendum, quod liberum arbitrium, si vis vocabuli attendatur, nominat actum; sed ex usu loquendi
tractum est ut significet id quod est principium actus.
Cum enim dicimus esse hominem liberi arbitrii, non intelligimus quod actu libere iudicet, sed quod habeat in se
unde possit libere iudicare. Unde, si iste actus qui est libere iudicare, habeat in se aliquid quod vim potentiae
excedat, tunc liberum arbitrium nominabit habitum vel potentiam per habitum perfectam; sicut moderate irasci
dicit aliquid quod vim irascibilis excedit: nam moderari iram passionis non potest irascibilis per seipsam, nisi
fuerit aliquo habitu perfecta, secundum quem in ea rationis moderatio imprimatur.
Si vero libere iudicare non importet in se aliquid quod vim potentiae excedat, liberum arbitrium non nominabit
nisi potentiam absolute; sicut irasci non excedit vim potentiae irascibilis, unde proprium eius principium potentia
est, et non habitus.
Constat autem quod iudicare, si nihil addatur, non excedit vim potentiae, eo quod est alicuius potentiae actus,
scilicet rationis, per propriam naturam, sine hoc quod aliquis habitus superadditus requiratur. Hoc autem quod
additur libere, similiter vim potentiae non excedit. Nam secundum hoc aliquid libere fieri dicitur quod est in
potestate facientis.
Esse autem aliquid in potestate nostra inest nobis secundum aliquam potentiam, non autem per aliquem habitum,
scilicet per voluntatem.
Et ideo liberum arbitrium habitum non nominat, sed potentiam voluntatis vel rationis, unam siquidem per
ordinem ad alteram. Sic enim actus electionis progreditur, ab una scilicet earum per ordinem ad aliam, secundum
hoc quod Philosophus dicit VI ethicorum, quod electio est appetitus intellectivi, vel intellectus appetitivi.
Patet etiam ex dictis, unde quidam moti sunt ad ponendum liberum arbitrium esse habitum.
Quidam enim hoc posuerunt propter id quod superaddit liberum arbitrium super voluntatem et rationem, scilicet
ordinem unius ad alteram. Sed hoc non potest rationem habitus habere, nomine habitus proprie accepto: nam
habitus est qualitas quaedam, secundum quam inclinatur potentia ad actum.
Quidam vero dixerunt liberum arbitrium esse habitualem potentiam, considerantes facilitatem ex qua libere
iudicamus. Sed hoc, ut iam dictum est rationem potentiae non excedit.
RA1

493

