Et ita fides, quae hominem divinae cognitioni coniungit per assensum, ipsum Deum habet sicut principale
obiectum; alia vero quaecumque sicut consequenter adiuncta.
RA1
Ad primum igitur dicendum, quod omnia illa quae in symbolo ponuntur ad creaturas pertinentia, non sunt
materia fidei, nisi secundum quod eis aliquid veritatis primae adiungitur; ipsa enim passio non cadit sub fide nisi
in quantum credimus Deum passum nec resurrectio nisi in quantum eam credimus divina virtute fieri.
RA2
Ad secundum dicendum, quod quamvis divino testimonio sit de omnibus credendum, tamen divinum
testimonium, sicut et cognitio, primo et principaliter est de seipso, et consequenter de aliis; Ioan. VIII, 14, 18:
ego testimonium perhibeo de meipso et testimonium perhibet de me qui misit me, pater; unde et fides
principaliter (est) de Deo, consequenter vero de aliis.
RA3
Ad tertium dicendum, quod veritas prima est obiectum visionis patriae ut in sua specie apparens, fidei autem ut
non apparens; unde etsi idem sit re utriusque actus obiectum, non tamen est idem ratione. Et sic formaliter
differens obiectum diversam speciem actus facit.
RA4
Ad quartum dicendum, quod lumen quodammodo est obiectum visus et quodammodo non. In quantum enim lux
non videtur nostris visibus nisi per hoc quod ad aliquod corpus terminatum, per reflexionem, vel alio modo
coniungitur, dicitur non esse per se visus obiectum, sed magis color, qui semper est in corpore terminato. In
quantum autem nihil nisi per lucem videri potest, lux primum visibile esse dicitur, ut idem Ptolomaeus dicit.
Et sic etiam veritas prima est primo et per se fidei obiectum.
RA5
Ad quintum dicendum, quod res cognita dicitur esse cognitionis obiectum, secundum quod est extra
cognoscentem in seipsa subsistens, quamvis de re tali non sit cognitio nisi per id quod de ipsa est in cognoscente;
sicut color lapidis, qui est visus obiectum, non cognoscitur nisi per speciem eius in oculo.
Veritas igitur prima, quae simplex est in seipsa, est fidei obiectum; sed eam intellectus noster accipit modo suo
per viam compositionis.
Et sic, per hoc quod compositioni factae assentit tamquam verae, in veritatem primam tendit ut in obiectum; et
sic nihil prohibet fidei obiectum esse veritatem primam, quamvis sit complexorum.
RA6
Ad sextum dicendum, quod resurrectio carnis, et alia huiusmodi, pertinent etiam ad veritatem primam, in
quantum divina virtute fiunt.
RA7
Ad septimum dicendum, quod omnia credibilia ex hoc quod a Deo sunt testificata, oportet principaliter esse de
veritate prima, et secundario de rebus creatis, ut ex dictis, in corp. Art., patet. Alia vero credibilia non sunt huius
fidei obiectum de qua nunc loquimur.
RA8
Ad octavum dicendum, quod creator non est obiectum fidei sub ratione creatoris, sed ut est veritas prima. Unde
non oportet quod fidei per se obiectum sit creatura: non enim quia eadem cognitio est Domini et servi, in
quantum huiusmodi, propter hoc quicumque novit aliquid circa Dominum, novit aliquid circa servum.
RA9
Ad nonum dicendum, quod quamvis per veritatem primam deducamur in creaturas, principaliter tamen per eam
deducimur in seipsam, quia ipsa principaliter de se testificatur; unde veritas prima se habet in fide et ut medium
et ut obiectum.
RA10
Ad decimum dicendum, quod caritas in proximo non diligit nisi Deum; unde ex hoc non sequitur quod caritatis
obiectum sit aliquid aliud quam summum bonum.
RA11
Ad undecimum dicendum, quod imagines per quas fides aliquid intuetur, non sunt fidei obiectum, sed id per
quod fides in suum obiectum tendit.
RA12
Ad decimumsecundum dicendum, quod quamvis fides sit de complexo quantum ad id quod in nobis est; tamen
quantum ad id in quod per fidem ducimur sicut in obiectum, est de simplici veritate.
RA13
Ad decimumtertium dicendum, quod quamvis prophetia pro materia habeat res creatas et temporales, tamen pro
fine habet rem increatam. Ad hoc enim omnes propheticae revelationes ordinantur, etiam illae quae de rebus
creatis fiunt, ut Deus cognoscatur a nobis. Et ideo prophetia inducit ad fidem sicut ad finem; nec oportet quod sit
idem prophetiae et fidei obiectum vel materia. Sed etsi aliquando sit de eodem fides et prophetia, non tamen
secundum idem; sicut de passione Christi fuit prophetia antiquorum et fides: sed prophetia quantum ad id quod
erat in ea temporale, fides autem quantum ad id quod erat in ea aeternum.
329

