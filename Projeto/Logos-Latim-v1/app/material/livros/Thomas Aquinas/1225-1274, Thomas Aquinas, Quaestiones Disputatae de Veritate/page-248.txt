Praeterea, si scientia in uno causatur ab alio; aut scientia inerat addiscenti, aut non inerat. Si non inerat, et in
homine ab alio causatur; ergo unus homo in alio scientiam creat; quod est impossibile. Si autem prius inerat; aut
inerat in actu perfecto, et sic causari non potest, quia quod est, non fit; aut inerat secundum rationem seminalem:
rationes autem seminales per nullam virtutem creatam in actum educi possunt, sed a Deo solo naturae inseruntur,
ut Augustinus dicit super genes. Ad litteram. Ergo relinquitur quod unus homo nullo modo alium docere
AG6
Praeterea, scientia quoddam accidens est. Accidens autem non transmutat subiectum.
Cum ergo doctrina nihil aliud esse videatur nisi transfusio scientiae de magistro in discipulum, ergo unus homo
alium docere non potest.
AG7
Praeterea, Rom., X, 17, super illud, fides ex auditu, dicit Glossa: licet Deus intus doceat, praeco tamen exterius
annuntiat.
Scientia autem interius in mente causatur, non autem exterius in sensu. Ergo homo a solo Deo docetur, non ab
alio homine.
AG8
Praeterea, Augustinus dicit in Lib. De magistro: solus Deus cathedram habet in caelis, qui veritatem docet in
terris; alius homo sic se habet ad cathedram sicut agricola ad arborem. Agricola autem non est factor arboris, sed
cultor. Ergo nec homo potest dici doctor scientiae, sed ad scientiam dispositor.
AG9
Praeterea, si homo est verus doctor, oportet quod veritatem doceat. Sed quicumque docet veritatem, mentem
illuminat, cum veritas sit lumen mentis. Ergo homo mentem illuminabit, si docet. Sed hoc est falsum, cum Deus
sit qui omnem hominem venientem in hunc mundum illuminet ioann. I, 9. Ergo homo non potest alium vere
docere.
AG10
Praeterea, si unus homo alium docet, oportet quod eum faciat de potentia scientem actu scientem. Ergo oportet
quod eius scientia educatur de potentia in actum. Quod autem de potentia in actum educitur, necesse est quod
mutetur. Ergo scientia vel sapientia mutabitur; quod est contra Augustinum, in Lib. Lxxxiii quaestionum, qui
dicit, quod sapientia accedens homini, non ipsa mutatur, sed hominem mutat.
AG11
Praeterea, scientia nihil aliud esse videtur quam descriptio rerum in anima, cum scientia esse dicatur assimilatio
scientis ad scitum. Sed unus homo non potest in alterius anima describere rerum similitudines: sic enim interius
operaretur in ipso; quod solius Dei est.
Ergo unus homo alium docere non potest.
AG12
Praeterea, boetius dicit in Lib. De consolatione, quod per doctrinam solummodo mens hominis excitatur ad
sciendum. Sed ille qui excitat intellectum ad sciendum, non facit eum scire; sicut ille qui excitat aliquem ad
videndum corporaliter, non facit eum videre. Ergo unus homo non facit alium scire; et ita non proprie potest dici
quod eum doceat.
AG13
Praeterea, ad scientiam requiritur cognitionis certitudo; alias non est scientia, sed opinio vel credulitas, ut
Augustinus dicit in Lib. De magistro. Sed unus homo non potest in altero certitudinem facere per signa sensibilia
quae proponit: quod enim est in sensu, magis est obliquum eo quod est in intellectu; certitudo autem semper fit
per aliquid magis rectum. Ergo unus homo alium docere non potest.
AG14
Praeterea, ad scientiam non requiritur nisi lumen intelligibile et species. Sed neutrum potest in uno homine ab
alio causari: quia oporteret quod homo aliquid crearet, cum huiusmodi formae simplices non videantur posse
produci nisi per creationem. Ergo homo non potest in alio scientiam causare, et sic nec docere.
AG15
Praeterea, nihil potest formare mentem hominis nisi solus Deus, ut Augustinus dicit.
Scientia autem, quaedam forma mentis est. Ergo solus Deus scientiam in anima causat.
AG16
Praeterea, sicut culpa est in mente, ita et ignorantia. Sed solus Deus purgat mentem a culpa: isa., XLIII, 25: ego
sum... Qui deleo iniquitates tuas propter me. Ergo solus Deus purgat mentem ab ignorantia; et ita solus docet.
AG17
Praeterea, cum scientia sit certitudinalis cognitio, ab illo aliquis scientiam accipit per cuius locutionem
certificatur. Non autem certificatur aliquis ex hoc quod audit hominem loquentem; alias oporteret quod quidquid
alicui ab homine dicitur, pro certo ei constaret. Certificatur autem solum secundum quod interius audit veritatem
loquentem, quam consulit etiam de his quae ab homine audit, ut certus fiat. Ergo homo non docet, sed veritas
quae interius loquitur, quae est Deus.
AG18
248

