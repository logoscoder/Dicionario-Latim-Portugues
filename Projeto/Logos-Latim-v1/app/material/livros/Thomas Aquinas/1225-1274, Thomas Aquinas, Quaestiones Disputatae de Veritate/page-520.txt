CO
Respondeo. Dicendum, quod nulla res agit ultra suam speciem; sed secundum exigentiam suae speciei
unaquaeque res agere potest, cum nulla res propria actione destituatur.
Est autem duplex bonum: quoddam quod est humanae naturae proportionatum; quoddam vero quod excedit
humanae naturae facultatem.
Et haec duo bona, si de actibus loquamur, non differunt secundum substantiam actus, sed secundum modum
agendi: utpote iste actus qui est dare eleemosynam, est bonum proportionatum viribus humanis, secundum quod
ex quadam naturali dilectione vel benignitate homo ad hoc movetur; excedit autem humanae naturae facultatem,
secundum quod ad hoc homo inducitur ex caritate, quae mentem hominis Deo unit.
Ad hoc ergo bonum quod est supra naturam humanam, constat liberum arbitrium non posse sine gratia; quia,
cum per huiusmodi bonum homo vitam aeternam meretur, constat quod sine gratia homo mereri non potest.
Illud autem bonum quod est naturae humanae proportionatum, potest homo per liberum arbitrium explere; unde
dicit Augustinus quod homo per liberum arbitrium potest agros colere, domos aedificare, et alia plura bona
facere sine gratia operante.
Quamvis autem huiusmodi bona homo possit facere sine gratia gratum faciente, non tamen potest ea facere sine
Deo; cum nulla res possit in naturalem operationem exire nisi virtute divina, quia causa secunda non agit nisi per
virtutem causae primae, ut dicitur in Lib. De causis.
Et hoc verum est tam in naturalibus agentibus quam in voluntariis. Tamen hoc alio modo habet necessitatem in
utrisque.
Operationis enim naturalis Deus est causa, in quantum dat et conservat id quod est principium naturalis
operationis in re, ex quo de necessitate determinata operatio sequitur; sicut dum conservat gravitatem in terra,
quae est principium motus Deorsum.
Sed voluntas hominis non est determinata ad aliquam unam operationem, sed se habet indifferenter ad multas; et
sic quodammodo est in potentia, nisi mota per aliquid activum: vel quod ei exterius repraesentatur, sicut est
bonum apprehensum; vel quod in ea interius operatur, sicut est ipse Deus; ut Augustinus dicit in Lib. De gratia et
libero arbitr., ostendens multipliciter Deum operari in cordibus hominum.
Omnes autem exteriores motus a divina providentia moderantur, secundum quod ipse iudicat aliquem esse
excitandum ad bonum his vel illis actionibus.
Unde, si gratiam Dei velimus dicere non aliquod habituale donum, sed ipsam misericordiam Dei, per quam
interius motum mentis operatur, et exteriora ordinat ad hominis salutem; sic nec ullum bonum homo potest
facere sine gratia Dei.
Sed communiter loquentes utuntur nomine gratiae pro aliquo dono habituali iustificante.
Et sic patet quod utraeque rationes aliquo modo falsum concludunt; et ideo ad utrasque respondendum est.
RA1
Ad primum ergo dicendum, quod illud quod praecipit Deus, non est impossibile homini ad servandum, quia et
substantiam actus potest ex libero arbitrio servare, et modum quo elevatur supra facultatem naturae, prout scilicet
fit ex caritate, potest servare ex dono gratiae, quamvis non ex solo libero arbitrio.
RA2
Ad secundum dicendum, quod recte homo corripitur qui praecepta non implet; quia ex eius negligentia est quod
gratiam non habet, per quam potest servare mandata quantum ad modum; cum possit nihilominus per liberum
arbitrium ea servare quantum ad substantiam.
RA3
Ad tertium dicendum, quod faciendo actum de genere bonorum, homo vitat peccatum, quamvis non mereatur
praemium; et ideo, licet per liberum arbitrium aliquod peccatum homo possit vitare, non tamen sequitur quod in
bonum meritorium possit per liberum arbitrium solum.
RA4
Ad quartum dicendum, quod in bonum quod est connaturale homini, homo potest per liberum arbitrium; sed
bonum meritorium est supra naturam eius, ut dictum est, in corp. Art..
RA5
Ad quintum dicendum, quod quamvis in creatura sit similitudo creatoris, non tamen perfecta; hoc enim solius
filii est; et ideo non oportet quod quidquid in Deo invenitur, in creatura inveniatur.
RA6
Ad sextum dicendum, quod Philosophus loquitur de virtute politica, quae ex actibus acquiritur, non autem de
virtute infusa, quae sola est principium actus meritorii.
RA7
Ad septimum dicendum, quod sicut dicit Augustinus in Lib. De natura et gratia, praecepta Dei intelliguntur esse
levia amori, quae sunt dura timori; unde non sequitur quod ea possit implere perfecte, nisi caritatem habens; non
habens autem caritatem, etsi possit aliquod unum implere quantum ad substantiam et cum difficultate; non tamen
potest implere omnia, sicut nec omnia peccata vitare.
RA8
520

