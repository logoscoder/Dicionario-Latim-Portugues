Non autem credimus hoc eo quod sit Deo acceptum: quia nullus potest exstimare aliquid esse Deo acceptum, nisi
prius existimet esse Deum qui acceptat; et sic existimatio qua quis existimat Deum esse, praecedit
existimationem qua quis putat aliquid esse Deo acceptum, nec potest ex ea causari. Sed ad credendum ea quae
nescimus, ducimur per hoc quod hoc credimus esse Deo acceptum. Ergo Deum esse, est creditum et scitum.
SC1
Sed contra. Materia vel obiectum fidei principale est veritas prima. Sed de prima veritate, id est de Deo, non
potest esse homini scientia, ut videtur per dionysium, I cap. De divin. Nomin.. Ergo non potest esse de eodem
fides et scientia.
SC2
Praeterea, scientia per rationem perficitur.
Ratio autem vim fidei evacuat: fides enim non habet meritum, cui humana ratio praebet experimentum.
Ergo fides et scientia non concurrunt in idem.
SC3
Praeterea, I Cor., XIII, 10: cum venerit quod perfectum est, evacuabitur quod ex parte est. Sed cognitio fidei est
ex parte, idest imperfecta; cognitio autem scientiae est perfecta.
Ergo scientia fidem evacuat.
CO
Responsio. Dicendum, quod secundum Augustinum in Lib. De videndo Deum, creduntur illa quae absunt a
sensibus nostris, si videtur idoneum testimonium quod eis perhibetur; videntur autem quae praesto sunt vel animi
vel corporis sensibus.
Quae quidem differentia evidens est in his quae praesto sunt corporis sensibus; in quibus manifestum est quid
praesto sit sensibus, et quid non sit praesto. Sed in sensibus animi quid praesto esse dicatur, magis latet.
Illa tamen praesto esse dicuntur intellectui quae capacitatem eius non excedunt, ut intuitus intellectus in eis
figatur: talibus enim aliquis assentit non propter testimonium alienum, sed propter testimonium proprii
intellectus.
Illa vero quae facultatem intellectus excedunt, absentia esse dicuntur a sensibus animi, unde intellectus in eis figi
non potest; unde eis non possumus assentire propter proprium testimonium, sed propter testimonium alienum: et
haec proprie credita esse dicuntur.
Unde fidei obiectum proprie est id quod est absens ab intellectu. Creduntur enim absentia, sed videntur
praesentia, ut in eodem lib.
Augustinus dicit, vel etiam res non apparens, id est res non visa: quia, ut dicitur Hebr., XI, 1, fides est
argumentum non apparentium.
Quandocumque autem deficit ratio proprii obiecti, oportet quod et actus deficiat; unde, quam cito incipit aliquid
esse praesens vel apparens, non potest ut obiectum subesse actui fidei. Quaecumque autem sciuntur, proprie
accepta scientia, cognoscuntur per resolutionem in prima principia, quae per se praesto sunt intellectui; et sic
omnis scientia in visione rei praesentis perficitur. Unde impossibile est quod de eodem sit fides et scientia.
Sciendum tamen, quod aliquid est credibile dupliciter.
Uno modo simpliciter, quod scilicet excedit facultatem intellectus omnium hominum in statu viae existentium;
sicut Deum esse trinum, et unum et huiusmodi. Et de his impossibile est ab aliquo homine scientiam haberi; sed
quilibet fidelis assentit huiusmodi propter testimonium Dei, cui haec sunt praesto et cognita.
Aliquid vero est credibile non simpliciter, sed respectu alicuius: quod quidem non excedit facultatem omnium
hominum, sed aliquorum tantum; sicut illa quae de Deo demonstrative sciri possunt, ut Deum esse unum aut
incorporeum, et huiusmodi. Et de his nihil prohibet quin sint ab aliquibus scita, qui horum habent
demonstrationes; et ab aliis credita, qui horum demonstrationes non perceperunt. Sed impossibile est quod sint
ab eodem scita et credita.
RA1
Ad primum igitur dicendum, quod de omni quod oportet credi, si non est per se notum, habetur ratio non solum
probabilis, sed necessaria, quamvis eam nostram prudentiam contingat latere, ut ibidem Richardus subdit: unde
rationes credibilium sunt ignotae nobis, sed notae Deo et beatis, qui de his non fidem, sed visionem habent.
RA2
Ad secundum dicendum, quod quamvis lumen divinitus infusum sit efficacius quam lumen naturale, non tamen
in statu isto participatur a nobis perfecte, sed imperfecte. Et ideo, ex imperfecta participatione eius, contingit
quod non ducimur per illud lumen infusum in visionem eorum propter quorum cognitionem datur; sed hoc erit in
patria, quando perfecte illud lumen participabimus ubi in lumine Dei videbimus lumen.
RA3
Ad tertium dicendum, quod ille qui habet scientiam subalternatam, non perfecte attingit ad rationem sciendi, nisi
in quantum eius cognitio continuatur quodammodo cum cognitione eius qui habet scientiam subalternantem.
Nihilominus tamen inferior sciens non dicitur de his quae supponit habere scientiam, sed de conclusionibus,
quae ex principiis suppositis de necessitate concluduntur.
Et sic etiam fidelis potest dici habere scientiam de his quae concluduntur ex articulis fidei.
331

