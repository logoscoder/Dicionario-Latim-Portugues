RA2
Ad secundum dicendum, quod potentia motiva brutorum secundum se considerata non magis inclinatur ad unum
oppositorum quam ad alterum; et sic dicitur quod possunt moveri et non moveri. Sed iudicium quo applicatur
potentia motiva ad alterum oppositorum, est determinatum; et sic non sunt liberi arbitrii.
RA3
Ad tertium dicendum, quod quamvis in brutis sit quaedam indifferentia actionum, tamen non potest proprie dici
quod sit in eis libertas actionum, sive agendi vel non agendi: tum quia actiones, cum per corpus exerceantur, cogi
possunt vel prohiberi, non solum in brutis, sed in hominibus, unde nec ipse homo dicitur liber actionis suae; tum
etiam, quia quamvis sit indifferentia ad agere et non agere in bruto, considerata ipsa actione secundum seipsam,
tamen considerato ordine eius ad iudicium, a quo provenit quod est determinatum ad unum, etiam ad ipsas
actiones obligatio quaedam derivatur, ut non possit in eis inveniri ratio libertatis absolute.
Tamen, dato quod in eis esset libertas aliqua, et iudicium aliquod, non tamen sequeretur quod esset in eis libertas
iudicii, cum iudicium eorum sit naturaliter determinatum ad unum.
RA4
Ad quartum dicendum, quod incipere a versione, vel esse ex nihilo, non assignat Damascenus causam libertatis
arbitrii, sed causam flexibilitatis liberi arbitrii in malum; causam autem liberi arbitrii assignat tam Damascenus
quam Gregorius quam Augustinus rationem.
RA5
Ad quintum dicendum, quod quamvis potentia motiva in brutis non sit determinata ad unum, tamen iudicium
eorum de agendis est determinatum ad unum, ut dictum est, in corp. Et ad 3 arg..
RA6
Ad sextum dicendum, quod cum bruta sint facta in obsequium hominis, secundum hoc de brutis disponitur quod
hominibus expedit, propter quos facta sunt. Puniuntur ergo bruta lege divina, non propter hoc quod ipsa peccent,
sed propter hoc quod ex eorum poena homines puniantur in eorum possessione, vel terreantur ex ipsa poenae
acerbitate, vel etiam instruantur ex mysterii significatione.
RA7
Ad septimum dicendum, quod tam homines quam bruta beneficiis inducuntur, et flagellis prohibentur, vel
praeceptis et prohibitionibus; sed diversimode: quia in potestate hominum est ut eisdem rebus similiter
repraesentatis, sive sint praecepta et prohibitiones, sive sint beneficia et flagella, eligant vel fugiant iudicio
rationis; sed in brutis est iudicium naturale determinatum ad hoc quod id quod uno modo proponitur vel occurrit,
eodem modo accipiatur vel fugiatur.
Contingit autem ex memoria praeteritorum beneficiorum vel flagellorum ut bruta aliquid apprehendant quasi
amicum, et prosequendum vel sperandum; et aliquid quasi inimicum, et fugiendum vel timendum: et ideo post
flagella, ex passione timoris, quae inde eis insurgit, inducuntur ad obediendum nutui instructoris.
Nec est necessarium huiusmodi brutis fieri propter libertatem arbitrii, sed propter indifferentiam actionum.
RA8
Ad octavum dicendum, quod secundum Augustinum super Genesim ad litteram, praeceptum divinum brutis
factum, non ita factum esse credendum est ut vox aliqua iussionis de nube facta sit eis aliquibus verbis, quae
rationales animae audientes, intelligere atque obedire solent: non enim hoc acceperunt ut possint bestiae vel aves.
In suo tamen genere obtemperant Deo: non rationalis voluntatis arbitrio; sed, sicut movet illa omnia temporibus
opportunis, non ipse temporaliter motus, moventur bruta temporaliter, ut iussa eius efficiant.
|a3 Articulus 3
TTA
Tertio quaeritur utrum liberum arbitrium sit in Deo.
TTB
Et videtur quod non.
AG1
Liberum enim arbitrium est facultas voluntatis et rationis. Sed ratio non competit Deo, cum nominet cognitionem
discursivam; Deus autem simplici intuitu omnia cognoscit.
Ergo Deo liberum arbitrium non competit.
AG2
Praeterea, liberum arbitrium est facultas qua bonum et malum eligitur, ut per Augustinum patet. Sed in Deo non
est facultas eligendi malum. Ergo in Deo non est liberum arbitrium.
AG3
Praeterea, liberum arbitrium est potentia ad oppositos actus se habens. Sed Deus non se habet ad opposita, cum
sit immutabilis, nec in malum flecti possit. Ergo liberum arbitrium non est in Deo.
AG4
Praeterea, actus liberi arbitrii est eligere, ut patet per definitionem inductam. Electio autem Deo non competit;
cum sequatur consilium, quod est dubitantis et inquirentis.
490

