Ad meritum enim duo requiruntur: scilicet status merentis, et facultas merendi.
Ad statum quidem merendi requiritur quod desit sibi id quod mereri dicitur; quamvis quidam dicant, quod aliquis
potest mereri id quod iam habet; sicut dicunt de Angelis, quod beatitudinem, quam simul cum gratia acceperunt,
meruerunt per opera sequentia quae circa nos faciunt.
Sed hoc non videtur esse verum, propter duo.
Primo, quia contrariatur probationi Augustini, per quam contra pelagianos probat, gratiam sub merito cadere non
posse, quia ante gratiam nulla sunt merita nisi mala; cum ante gratiam homo sit impius, et meritis impii non
gratia, sed poena debetur. Non ergo posset dici, quod gratiam quis meretur per opera quae quis post acceptam
gratiam facit.
Secundo, quia est contra rationem meriti.
Nam meritum est causa praemii, non quidem per modum finalis causae: sic enim magis praemium est causa
meriti; sed magis secundum reductionem ad causam efficientem: in quantum meritum facit dignum praemio, et
per hoc ad praemium disponit. Id autem quod est causa per modum efficientis, nullo modo potest esse posterius
tempore eo cuius est causa: unde non potest esse quod aliquis mereatur quod iam habet.
Quod autem in humanis aliquis pro accepto beneficio Domino suo servit, magis habet rationem gratiarum
actionis quam meriti.
Facultas vero merendi requiritur ex parte naturae, et ex parte gratiae.
Ex parte naturae quidem, quia per actum proprium quis mereri non potest nisi sit Dominus sui actus; sic enim
suum actum quasi pretium pro praemio dare potest. Est autem quis Dominus sui actus per liberum arbitrium;
unde naturalis facultas liberi arbitrii requiritur ad merendum.
Ex parte vero gratiae, quia cum praemium beatitudinis facultatem humanae naturae excedat, per naturalia pura ad
illud merendum homo non potest sufficere; et ideo requiritur gratia, per quam mereri possit.
Haec autem omnia in Christo fuerunt.
Defuit tamen aliquid eorum quae ab beatitudinem perfectam requiruntur: scilicet impassibilitas animae, et gloria
corporis, ratione cuius viator erat. Fuit etiam in eo facultas naturae ratione voluntatis creatae, et facultas gratiae
propter plenitudinem gratiarum; et ideo mereri potuit.
RA1
Ad primum ergo dicendum, quod licet anima Christi esset determinata ad unum secundum genus moris, scilicet
ad bonum, non tamen erat determinata ad unum simpliciter: poterat enim hoc vel illud facere et non facere: et
ideo libertas in eo remanebat, quae requiritur ad merendum.
RA2
Ad secundum dicendum, quod beatitudinem animae, ratione cuius erat comprehensor, non meruit, sed solum
beatitudinem corporis, et impassibilitatem animae, quae sibi deerant.
RA3
Ad tertium dicendum, quod Christus non meruit aliquid quasi sibi non debitum, ut fieret ei debitum, sicut
homines in primo actu meritorio merentur; nec iterum ut id quod erat debitum, fiat magis debitum, sicut in his
quorum gratia augetur; sed ut id quod erat uno modo debitum ratione gratiae, fieret ei alio modo debitum ratione
meriti.
RA4
Ad quartum dicendum, quod gloria corporis sequitur ex gloria animae, quando anima est omni modo glorificata,
secundum ordinem ad Deum, et secundum ordinem ad corpus. Sic autem anima Christi non erat glorificata, sed
solum in ordine ad Deum; secundum autem quod erat forma corporis, passibilis erat.
RA5
Ad quintum dicendum, quod animae sanctorum in patria sunt totaliter extra statum viatorum, quia iam sunt et
beatae per fruitionem, et impassibiles; quod de anima Christi non erat; et ideo non est simile.
RA6
Ad sextum dicendum, quod caritas, quantum de se est, semper nata est esse merendi principium; sed quandoque
non est merendi principium propter habentem, qui est extra merendi statum, sicut patet de sanctis in patria.
Christus autem non erat extra statum merendi, quia viator erat: et ideo caritate eadem fruebatur et merebatur,
sicut et eadem voluntate. Nec tamen erat idem principium meriti et praemii: quia non merebatur gloriam animae,
ad quam pertinet caritas; sed gloriam corporis, ut dictum est.
RA7
Ad septimum dicendum, quod ratio sequeretur si ex defectu Christi contingeret quod gloriam animae mereri non
potuerit: quod patet ex praedictis, ubi supra, esse falsum.
|a7 Articulus 7
TTA
Septimo quaeritur utrum Christus aliis mereri potuerit.
TTB
Et videtur quod non.
631

