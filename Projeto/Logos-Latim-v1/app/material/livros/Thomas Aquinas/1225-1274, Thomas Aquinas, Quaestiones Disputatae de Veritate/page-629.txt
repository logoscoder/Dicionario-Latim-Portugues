Praeterea, Christus est caput ecclesiae, in quantum est Dei et hominum mediator.
Sed mediator Dei et hominum est, in quantum est medius inter Deum et homines, habens cum Deo divinitatem,
cum hominibus humanitatem; quod quidem est per unionem.
Ergo sola unio absque habituali gratia sufficit ad capitis rationem.
AG6
Praeterea, unius subiecti una est vita.
Gratia autem est vita animae. Ergo in una anima est una gratia. Et ita in Christo, praeter gratiam quae est eius ut
est singularis persona, non requiritur aliqua habitualis gratia, per quam sit caput.
AG7
Praeterea, ex hoc Christus est caput quod influit in ecclesiae membra. Sed Christus influere non posset
quantumcumque gratiam haberet, nisi esset Deus et homo. Ergo non requiritur gratia habitualis, per quam sit
caput; sed hoc ex sola unione habet.
SC1
Sed contra. Est quod dicitur Io. I, 16: de plenitudine eius nos omnes accepimus gratiam pro gratia; et ita gratiam
aliquam habuit, per quam in nos gratiam refudit.
SC2
Praeterea, caput corporis mystici similitudinem habet cum capite corporis naturalis.
Sed ad perfectionem corporis naturalis requiritur quod sit in eo vis sensitiva plenissime, ad hoc quod sensum in
membra refundere possit. Ergo in Christo, ad hoc quod sit caput, requiritur gratiae plenitudo.
SC3
Praeterea, dionysius, II cap. Caelestis hierarchiae, dicit, quod illi qui sunt alios illuminantes, perficientes et
purgantes, praehabent lumen, puritatem et perfectionem.
Sed Christus in quantum est caput ecclesiae, purgat, illuminat et perficit. Ergo oportet, ad hoc quod sit caput,
quod in eo sit gratiae plenitudo, per quam sit purus, lucidus et perfectus.
CO
Respondeo. Dicendum, quod, sicut dicit Damascenus, humanitas Christi quasi instrumentum divinitatis fuit; et
ideo actiones eius nobis poterant esse salubres. In quantum ergo speciale divinitatis instrumentum fuit, oportuit
quamdam specialem coniunctionem ipsius ad divinitatem esse.
Unaquaeque autem substantia tanto a Deo plenius bonitatem eius participat, quanto ad eius bonitatem
appropinquat, ut patet per dionysium, XII cap. Caelestis hierarchiae.
Unde et humanitas Christi, ex hoc ipso quod prae aliis vicinius et specialius divinitati erat coniuncta, excellentius
bonitatem divinam participavit per gratiae donum.
Ex quo idoneitas in ea fuit ut non solum gratiam haberet, sed etiam per eam gratia in alios transfunderetur, sicut
per corpora magis lucentia lumen solis ad alia transit.
Et quia Christus in omnes creaturas rationales quodammodo effectus gratiarum influit, inde est quod ipse est
principium quodammodo omnis gratiae secundum humanitatem, sicut Deus est principium omnis esse: unde,
sicut in Deo omnis essendi perfectio adunatur, ita in Christo omnis gratiae plenitudo et virtutis invenitur, per
quam non solum ipse possit in gratiae opus, sed etiam alios in gratiam adducere. Et per hoc habet capitis
rationem.
In capite enim naturali non solum est vis sensitiva, ad hoc quod sentiat per visum, auditum et tactum, et
huiusmodi sensus; sed etiam est in eo ut in radice, a qua in alia membra sensus effluunt.
Sic ergo una et eadem gratia habitualis in Christo dicitur unionis, in quantum congruit naturae divinitati unitae:
et capitis, in quantum per eam fit refusio in alios ad salutem; singularis vero personae, in quantum ad opera
meritoria perficiebat.
RA1
Ad primum ergo dicendum, quod in Christo intelligitur duplex plenitudo: una divinitatis, secundum quam
Christus est plenus Deus; alia gratiae, secundum quam dicitur plenus gratiae et veritatis: et de hac plenitudine
loquitur apostolus ad Coloss. I, 19; de prima autem Coloss. II, 9. Haec autem secunda a prima derivatur, et per
eam gratia capitis completur.
RA2
Ad secundum dicendum, quod instrumentum inanimatum, quale est securis, habitu non indiget; instrumentum
autem animatum, quale est servus, indiget: et tale instrumentum divinitatis est humana natura in Christo.
RA3
Ad tertium dicendum, quod minister ecclesiae non agit in sacramentis quasi ex propria virtute, sed ex virtute
alterius, scilicet Christi; et ideo in eo non requiritur gratia personalis, sed solum auctoritas ordinis, per quam
quasi Christi vicarius constituitur. Christus autem operatus est nostram salutem quasi ex propria virtute, et ideo
oportuit quod in eo esset gratiae plenitudo.
RA4
Ad quartum dicendum, quod quamvis meritum Christi quamdam infinitatis rationem habeat ex dignitate
personae, tamen rationem meriti habet ex gratia habituali, sine qua meritum esse non potest.
629

