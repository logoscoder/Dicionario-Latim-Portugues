Sed dicebat, quod bonum determinat ens secundum rationem. Sed contra: aut illi rationi respondet aliquid in re,
aut nihil.
Si nihil, sequetur quod ratio illa sit cassa et vana; si autem aliquid respondet in re, ergo habetur propositum, quod
bonum aliquid realiter addat super ens.
AG9
Praeterea, relatio specificatur secundum id ad quod dicitur. Sed bonum dicit relationem ad determinatum
terminum, scilicet ad finem. Ergo bonum dicit specificam relationem. Sed omne ens specificatum addit aliquid
realiter super ens commune. Ergo et bonum realiter aliquid addit
AG10
Praeterea, sicut bonum et ens convertuntur, ita homo et risibile. Sed risibile, quamvis convertatur cum homine,
addit tamen realiter super hominem; scilicet ipsam hominis proprietatem, quae est de genere accidentium. Ergo
et bonum realiter addit
SC1
Sed contra. Est quod Augustinus dicit, quod in quantum Deus bonus est, sumus; in quantum vero sumus, boni
sumus. Ergo videtur quod bonum non addat aliquid super ens.
SC2
Praeterea, quaecumque ita se habent quod unum addit super alterum re vel ratione, unum eorum potest intelligi
sine altero. Sed ens non potest intelligi sine bono. Ergo bonum non addit aliquid super ens nec re nec ratione.
Probatio mediae. Plus potest facere Deus quam homo intelligere. Sed non potest Deus facere aliquod ens quod
non sit bonum; quia hoc ipso quod est a bono, bonum est, ut patet per boetium in Lib. De hebdom..
Ergo nec intellectus potest hoc intelligere.
CO
Responsio. Dicendum est, quod tripliciter potest aliquid super alterum addere.
Uno modo quod addat aliquam rem quae sit extra essentiam illius rei cui dicitur addi; sicut album addit aliquid
super corpus, quia essentia albedinis est praeter essentiam corporis.
Alio modo dicitur aliquid addere super alterum per modum contrahendi et determinandi; sicut homo addit aliquid
super animal: non quidem ita quod sit in homine aliqua res quae sit penitus extra essentiam animalis, alias
oporteret dicere, quod non totum quod est homo esset animal, sed animal esset pars hominis; sed animal per
hominem contrahitur, quia id quod determinate et actualiter continetur in ratione hominis, implicite et quasi
potentialiter continetur in ratione animalis.
Sicut est de ratione hominis quod habeat animam rationalem, de ratione autem animalis est quod habeat animam,
non determinando ad rationalem vel non rationalem; ista tamen determinatio ratione cuius homo super animal
addere dicitur, in aliqua re fundatur.
Tertio modo dicitur aliquid addere super alterum secundum rationem tantum; quando scilicet aliquid est de
ratione unius quod non est de ratione alterius: quod tamen nihil est in rerum natura, sed in ratione tantum, sive
per illud contrahatur id cui dicitur addi, sive non. Caecum enim addit aliquid supra hominem, scilicet caecitatem,
quae non est aliquid ens in natura, sed rationis tantum ens est comprehendentis privationes; et per hoc homo
contrahitur, non enim omnis homo caecus est; sed cum dicimus talpam caecam, non fit per hoc additum aliqua
contractio.
Non autem potest esse quod super ens universale aliquid addat aliquid primo modo, quamvis illo modo possit
fieri additio super aliquod ens particulare; nulla enim res naturae est quae sit extra essentiam entis universalis,
quamvis aliqua res sit extra essentiam huius entis.
Secundo autem modo inveniuntur aliqua addere super ens, quia ens contrahitur per decem genera, quorum
unumquodque addit aliquid super ens; non quidem aliquod accidens, vel aliquam differentiam quae sit extra
essentiam entis, sed determinatum modum essendi, qui fundatur in ipsa essentia rei.
Sic autem bonum non addit aliquid super ens: cum bonum dividatur aequaliter in decem genera, ut ens, ut patet
in I ethicor.: et ideo oportet quod vel nihil addat super ens, vel addat aliquid, quod sit in ratione tantum.
Si enim adderet aliquid reale, oporteret quod per rationem boni contraheretur ens ad aliquod speciale genus. Cum
autem ens sit id quod primo cadit in conceptione intellectus, ut Avicenna dicit, oportet quod omne aliud nomen
vel sit synonymum enti: quod de bono dici non potest, cum non nugatorie dicatur ens bonum; vel addat aliquid
ad minus secundum rationem; et sic oportet quod bonum, ex quo non contrahit ens, addat aliquid super ens, quod
sit rationis tantum.
Id autem quod est rationis tantum, non potest esse nisi duplex, scilicet negatio et aliqua relatio. Omnis enim
positio absoluta aliquid in rerum natura existens significat.
Sic ergo supra ens, quod est prima conceptio intellectus, unum addit id quod est rationis tantum, scilicet
negationem: dicitur enim unum quasi ens indivisum. Sed verum et bonum positive dicuntur; unde non possunt
addere nisi relationem quae sit rationis tantum.
Illa autem relatio, secundum Philosophum in V metaph., invenitur esse rationis tantum, secundum quam dicitur
referri id quod non dependet ad id ad quod refertur, sed e converso, cum ipsa relatio quaedam dependentia sit,
sicut patet in scientia et scibili, sensu et sensibili. Scientia enim dependet a scibili, sed non e converso: unde
418

