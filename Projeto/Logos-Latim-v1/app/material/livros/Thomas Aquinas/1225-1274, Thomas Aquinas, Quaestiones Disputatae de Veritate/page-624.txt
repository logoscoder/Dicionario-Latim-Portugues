Et hunc intellectum manifeste ponit Glossa, ibidem, dicens: ad mensuram dat Deus spiritum hominibus: filio
autem non ad mensuram; sed sicut totum ex seipso genuit filium suum, ita incarnato filio suo totum spiritum
suum dedit, non particulariter, nec per subdivisionem, sed universaliter et generaliter.
Et Augustinus dicit ad Dardanum, quod Christus est caput, in quo sunt omnes sensus; sed in sanctis quasi solus
tactus est, quibus datus est spiritus ad mensuram.
Sic ergo dicendum est, quod gratia Christi fuit finita secundum essentiam, sed infinita fuit secundum
perfectionem rationis gratiae.
RA1
Ad primum ergo patet solutio ex dictis.
RA2
Ad secundum dicendum, quod gratia est finita secundum essentiam, sed infinita secundum rationem gratiae.
Potest enim Deus facere meliorem essentiam quam sit essentia gratiae, non tamen aliquid melius in genere
gratiae; cum gratia Christi omnia includat ad quae ratio gratiae se potest extendere.
RA3
Ad tertium dicendum, quod capacitas creaturae dicitur secundum potentiam receptibilitatis quae est in ipsa.
Est autem duplex potentia creaturae ad recipiendum.
Una naturalis, quae potest tota impleri; quia haec non se extendit nisi ad perfectiones naturales. Alia est potentia
obedientiae, secundum quod potest recipere aliquid a Deo; et talis capacitas non potest impleri, quia quidquid
Deus de creatura faciat, adhuc remanet in potentia recipiendi a Deo.
Modus autem, qui crescente bonitate crescit, sequitur magis mensuram perfectionis receptae quam capacitatis ad
recipiendum.
RA4
Ad quartum dicendum, quod forma est principium actus. Secundum autem quod habet esse in actu, non est
possibile quod a forma cuius est essentia finita, procedat actio infinita secundum intensionem. Unde et meritum
Christi non fuit infinitum secundum intensionem actus: finite enim diligebat et cognoscebat; sed habuit
quamdam infinitatem ex circumstantia personae, quae erat dignitatis infinitae. Quanto enim maior est qui se
humiliat, tanto eius humilitas laudabilior est.
RA5
Ad quintum dicendum, quod quamvis caritas vel gratia viatoris in infinitum augeri possit, nunquam tamen potest
pervenire ad aequalitatem gratiae Christi.
Quod enim finitum aliquid per continuum augmentum possit attingere ad quantumcumque finitum, veritatem
habet, si accipiatur eadem ratio quantitatis in utroque finito; sicut si comparemus lineam ad lineam, vel
albedinem ad albedinem; non tamen si accipiatur alia et alia ratio quantitatis.
Et hoc patet in quantitate dimensiva: quantumcumque enim linea augeatur in longum, nunquam perveniet ad
latitudinem superficiei.
Et similiter patet in quantitate virtuali vel intensiva: quantumcumque enim cognitio cognoscentis Deum per
similitudinem proficiat, nunquam potest adaequari cognitioni comprehensoris, qui videt Deum per essentiam.
Et similiter caritas viatoris non potest adaequari caritati comprehensoris: aliter enim aliquis afficitur ad
praesentia, et aliter ad absentia.
Similiter etiam quantumcumque crescat gratia alicuius hominis, qui gratiam secundum aliquam particularem
participationem possidet, nunquam potest adaequare gratiam Christi, quae universaliter plena existit.
RA6
Ad sextum dicendum, quod capacitas animae Christi est finita, et potest Deus maiorem capacitatem facere, et
meliorem creaturam quam sit anima Christi, si per intellectum separetur a verbo. Non tamen sequitur quod possit
facere meliorem Christum, quia Christus habet ex alio bonitatem, scilicet ex unione ad verbum, ex qua parte eius
bonitas maior intelligi non potest.
RA7
Et per hoc patet solutio ad septimum.
RA8
Ad octavum dicendum, quod ex circumstantia personae habet anima Christi quod possit super infinita, ex quo
meritum eius habet infinitatem, ut prius dictum est, in corp.
Articuli.
|a4 Articulus 4
TTA
Quarto quaeritur utrum gratia capitis conveniat Christo secundum humanam naturam.
TTB
Et videtur quod non.
AG1

624

