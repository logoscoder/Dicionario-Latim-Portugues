Sexto quaeritur utrum intellectus humanus singularia cognoscat.
TTB
Et videtur quod sic.
AG1
Intellectus enim humanus cognoscit abstrahendo formam a materia. Sed abstractio formae a materia non aufert ei
particularitatem; quia etiam in mathematicis, quae sunt a materia abstracta, est considerare particulares lineas.
Ergo intellectus noster per hoc quod immaterialis est, non impeditur quin singularia cognoscat.
AG2
Praeterea, singularia non distinguuntur secundum quod conveniunt in natura communi, quia participatione
speciei plures homines sunt unus homo. Si ergo intellectus noster non cognoscit nisi universalia, tunc intellectus
noster non cognosceret distinctionem unius singularis ab alio; et sic intellectus noster non dirigeret in
operabilibus, in quibus per electionem dirigimur, quae distinctionem unius ab altero praesupponit.
AG3
Sed dicebat, quod intellectus noster singularia cognoscit, in quantum applicat formam universalem ad aliquod
particulare.
Sed contra, intellectus noster non potest applicare unum ad aliud nisi utrumque praecognoscat.
Ergo cognitio singularis praecedit applicationem universalis ad singulare; non ergo applicatio praedicta potest
esse causa quare intellectus noster singulare cognoscat.
AG4
Praeterea, secundum boetium in V de consolatione philosophiae, quidquid potest virtus inferior, potest superior.
Sed, ut ipse ibidem dicit, intellectus est supra imaginationem, et imaginatio supra sensum. Ergo, cum sensus
singulare cognoscat, et intellectus noster singulare cognoscere poterit.
SC
Sed contra est quod boetius dicit quod universale est dum intelligitur, singulare dum sentitur.
CO
Responsio. Dicendum, quod quaelibet actio sequitur conditionem formae agentis, quae est principium actionis,
sicut calefactio mensuratur secundum modum caloris. Similitudo autem cogniti, qua informatur potentia
cognoscitiva est principium cognitionis secundum actum sicut calor calefactionis; et ideo oportet ut quaelibet
cognitio sit secundum modum formae quae est in cognoscente.
Unde, cum similitudo rei quae est in intellectu nostro, accipiatur ut separata a materia, et ab omnibus
materialibus conditionibus, quae sunt individuationis principia; relinquitur quod intellectus noster, per se
loquendo, singularia non cognoscit, sed universalia tantum.
Omnis enim forma, in quantum huiusmodi, universalis est; nisi forte sit forma subsistens, quae, ex hoc ipso quod
subsistit, incommunicabilis est.
Sed per accidens contingit quod intellectus noster singulare cognoscat; ut enim Philosophus dicit in III de anima,
phantasmata se habent ad intellectum nostrum sicut sensibilia ad sensum, ut colores, qui sunt extra animam, ad
visum; unde, sicut species quae est in sensu, abstrahitur a rebus ipsis, et per eam cognitio sensus continuatur ad
ipsas res sensibiles; ita intellectus noster abstrahit speciem a phantasmatibus, et per eam eius cognitio
quodammodo ad phantasmata continuatur.
Sed tamen tantum interest; quod similitudo quae est in sensu, abstrahitur a re ut ab obiecto cognoscibili, et ideo
per illam similitudinem res ipsa per se directe cognoscitur; similitudo autem quae est in intellectu, non
abstrahitur a phantasmate sicut ab obiecto cognoscibili, sed sicut a medio cognitionis, per modum quo sensus
noster accipit similitudinem rei quae est in speculo, dum fertur in eam non ut in rem quamdam, sed ut in
similitudinem rei.
Unde intellectus noster non directe ex specie quam suscipit, fertur ad cognoscendum phantasma, sed ad
cognoscendum rem cuius est phantasma. Sed tamen per quamdam reflexionem redit etiam in cognitionem ipsius
phantasmatis, dum considerat naturam actus sui, et speciei per quam intuetur, et eius a quo speciem abstrahit,
scilicet phantasmatis: sicut per similitudinem quae est in visu a speculo acceptam, directe fertur visus in
cognitionem rei speculatae; sed per quamdam reversionem fertur per eamdem in ipsam similitudinem quae est in
speculo.
Inquantum ergo intellectus noster per similitudinem quam accepit a phantasmate, reflectitur in ipsum phantasma
a quo speciem abstraxit, quod est similitudo particularis, habet quamdam cognitionem de singulari secundum
continuationem quamdam intellectus ad imaginationem.
RA1
Ad primum igitur dicendum, quod duplex est materia a qua fit abstractio; scilicet materia intelligibilis et
sensibilis, ut patet in VII metaph.: et dico intelligibilem, ut quae consideratur in natura continui; sensibilem
autem sicut est materia naturalis. Utraque autem dupliciter accipitur; scilicet ut signata, et ut non signata: et dico
signatam secundum quod consideratur cum determinatione dimensionum, harum scilicet vel illarum; non
signatam autem quae sine determinatione dimensionum consideratur.

45

