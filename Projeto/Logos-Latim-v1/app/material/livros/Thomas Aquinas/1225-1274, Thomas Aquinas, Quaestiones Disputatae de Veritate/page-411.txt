Praeterea, Coloss. I, 19, dicitur, quod in Christo placuit omnem divinitatis plenitudinem inhabitare. Sed hoc non
esset, nisi haberet omnium notitiam quae Deus novit. Ergo anima Christi scit omnia quae Deus scit.
SC4
Praeterea, quidquid alicui creaturae communicari potest, animae Christi communicatum est. Sed habere omnium
notitiam est creaturae communicabile; quia, secundum Philosophum, intellectus possibilis est in potentia ad
omnia intelligibilia. Ergo animae Christi communicatum est ut omnia videret in verbo.
CO
Responsio. Dicendum, quod ad evidentiam huius quaestionis oportet intelligere quid est dictu aliquid in verbo
videre.
Sciendum igitur, quod nihil potest videri in aliquo nisi illo modo quo est in illo.
Contingit autem aliqua multa esse in uno dupliciter.
Uno modo divisim et pluraliter; sicut plures formae resplendent in speculo unaquaeque divisim, et sic plures
homines sunt in domo. Alio modo uniformiter et simpliciter; sicut plures effectus virtute sunt in causa, ut etiam
conclusiones in principio, et membra in semine.
Quicumque igitur aliquid intuetur, consequens est ut et illa videat quae in eo sunt multipliciter et divisim, eo
quod unumquodque eorum sibi offertur sicut et illud unum in quo continentur; et pro tanto qui videt speculum,
videt formas in speculo resultantes. Sed qui videt aliquid unum, non oportet quod videat omnia quae in eo sunt
uniformiter sive unite, nisi quando totam virtutem illius unius comprehendit; sicut qui videt aliquod principium,
non oportet quod videat omnes conclusiones virtute in eo existentes, nisi forte illud comprehendat.
Res autem creatae sunt in Deo, non quidem multipliciter, sed unite, ut dionysius dicit.
Unde cum dicitur res esse in Deo, magis assimilatur illi modo quo effectus sunt in causa vel conclusiones in
principio, quam modo illi quo formae sunt in speculo.
Et ideo non oportet quod quicumque videt verbum, videat omnia quae verbum in seipso videt, ut quidam
dixerunt, afferentes exemplum de formis speculi quae videntur speculo viso. Ipsum enim verbum se
comprehendit; unde omnia quae in eo virtualiter et unite sunt, cognoscit, se videns.
Intellectus autem creati, qui verbum non comprehendunt, non oportet quod videndo verbum, omnia videant quae
in verbo sunt. Sed tamen in hoc anima Christi maiori praerogativa gaudet quam intellectus aliquis creatus; videt
enim in verbo omnia praesentia, praeterita et futura.
Cuius ratio est, quia, cum Deus sit principium omnium rerum et finis; duplex habitudo ipsius ad creaturas
invenitur: una secundum quam omnia a Deo procedunt in esse; alia secundum quam ad eum ordinantur ut in
finem: quaedam per viam assimilationis tantum, sicut irrationales creaturae; quaedam vero tam per viam
assimilationis, quam etiam pertingendo ad ipsam divinam essentiam. Cuilibet enim naturae procedenti a Deo
inditum est ut in bonum tendat per suam omnem operationem.
In cuiuslibet autem boni consecutione creatura Deo assimilatur; sed creaturae rationales super hoc habent ut sua
operatione ad ipsum Deum cognoscendum et amandum pertingant; unde prae ceteris creaturis beatitudinis sunt
capaces.
In utraque autem praedictarum habitudinum invenitur creaturas creator excedere.
Quantum ad primam quidem, quia super omnia quae Deus fecit, adhuc posset alia dissimilia facere, et novas
species et nova genera, et alios mundos; nec unquam id quod factum est, facientis virtutem adaequare potest.
Quantum vero ad secundam, quia creatura quantumcumque fiat boni particeps, nunquam tamen pertingit ad hoc
quod Dei bonitatem adaequet. Quantumcumque etiam creatura rationalis Deum cognoscat et amet, nunquam
tamen ita perfecte eum cognoscit et amat, quantum ipse diligibilis et cognoscibilis est.
Sicut autem creaturae imperfecte essent, si a Deo procederent, et in Deum non reordinarentur; ita imperfectus
esset creaturarum a Deo exitus, nisi reditio in Deum exitum adaequaret. Et ideo unaquaeque creatura,
quantumcumque participat de esse, tantum participat de bonitate. Unde et oportet ut excellentissimi intellectus
creati tantum Deum cognoscant, ut eorum cognitio adaequetur processui creaturarum a Deo.
Procedunt autem a Deo res et per viam naturae, et secundum ordinem gratiae.
Unde intellectus creati qui sunt in summo creaturarum constituti secundum conditionem naturae, omnium
naturalium in Deo et ex Deo cognitionem accipiunt, scilicet Angeli.
Christus vero constitutus est super omnem creaturam etiam quantum ad dona gratiae, quia de plenitudine eius
omnes nos accipimus gratiam pro gratia ut dicitur ioh. I, 16; et ideo in Deo ipse accepit cognitionem omnium
eorum quae a Deo secundum quodcumque tempus procedunt, non solum secundum ordinem naturae, sed etiam
secundum ordinem gratiae.
Scit igitur anima Christi omnes creaturas, non solum quantum ad naturales proprietates, quod et Angeli habent,
sed etiam secundum quod substant divinae providentiae ordinatae in finem salutis humanae et donorum gratiae:
et ideo scit omnia singularia, et omnes singulares actus omnium, et etiam cordis abscondita; quod de nulla alia
creatura dicere oportet.
Et tamen quia non pertingit ad comprehendendam ipsam divinam infinitatem, adhuc remanet Deo facultas multa
alia faciendi quam ea quae anima Christi cognoscit.
RA1
411

