Praeterea, quanto aliquid est perfectius, tanto principalius esse videtur. Sed motus audaciae est perfectior quam
motus spei, utpote cum maiori intensione in suum obiectum tendens.
Ergo audacia magis est principalis passio quam spes.
AG3
Praeterea, unumquodque denominatur a principaliori. Sed vis irascibilis ab ira denominatur.
Ergo ira debet computari inter passiones principales.
AG4
Praeterea, sicut in irascibili est passio respectu futuri, ita in concupiscibili. Sed passio quae est in concupiscibili,
respectu futuri, scilicet desiderium, non ponitur passio principalis.
Ergo nec timor et spes, quae similiter sunt respectu futuri in irascibili.
AG5
Praeterea, principale dicitur illud quod inter reliqua prius existit: principari enim, secundum Gregorium, est inter
reliquos priorem esse. Sed inter reliquas passiones amor est prior; ex amore enim omnes aliae passiones
nascuntur.
Ergo amor deberet poni passio principalis.
AG6
Praeterea, illae passiones videntur esse principales a quibus aliae dependent. Sed a gaudio et tristitia omnes aliae
passiones dependere videntur; nam passio animae est quam sequitur gaudium et tristitia, secundum Philosophum
in II ethicorum. Ergo hae duae passiones tantum, scilicet gaudium et tristitia, sunt principales passiones.
AG7
Sed dicendum, quod gaudium et tristitia sunt principales in concupiscibili; spes autem et timor sunt principales
in irascibili. Sed contra est quod dicitur in Lib. De spiritu et anima, c. IV: de concupiscibilitate gaudium et spes,
de irascibilitate dolor et metus oriuntur.
AG8
Praeterea, secundum proprietatem irascibilis potentiae spes desperationi opponitur, timor audaciae. Sed ex parte
concupiscibilis ponuntur duae principales passiones contrariae secundum proprietatem concupiscibilis, scilicet
gaudium et tristitia. Ergo ex parte irascibilis deberent poni principales vel spes et desperatio, vel timor et
audacia.
SC1
Sed contra. Est quod dicitur in lib.
De spiritu et anima, cap. IV: affectus quadripartitus esse dignoscitur, dum de eo quod amamus, iam gaudemus,
vel gaudere speramus; et de eo quod odimus, iam dolemus, aut dolendum metuimus. Ergo hae sunt quatuor
passiones principales gaudium, dolor sive tristitia, spes et timor.
SC2
Praeterea, boetius principales passiones enumerans, dicit in Lib. De consolat.: gaudia pelle, pelle timorem,
spemque fugato, nec dolor adsit.
Et sic idem quod prius.
CO
Respondeo. Dicendum, quod quatuor sunt principales animae passiones: scilicet tristitia, gaudium, spes et timor.
Cuius ratio est, quia principales passiones dicuntur quae aliis priores sunt, et earum origo.
Cum autem passiones animae sint in parte appetitiva, illae passiones priores erunt quae immediate ex obiecto
appetitivae oriuntur: quod quidem obiectum est bonum et malum.
Hae autem erunt quasi secundariae, quae mediantibus aliis oriuntur.
Ad hoc autem quod aliqua passio immediate oriatur ex bono vel malo, duo requiruntur.
Quorum primum est, ut per se ex bono et malo oriatur; quia quod est per accidens, non est primum. Secundum
vero, ut nullo praesupposito oriatur. Ut sic principalis passio propter duo dicatur: quod nec per accidens, neque
per posterius provenit ex obiecto quod tenet locum activi.
Ex bono autem provenit per se passio quae procedit ex bono secundum quod est bonum; per accidens vero illa
quae provenit ex bono secundum quod est malum: et e contrario est intelligendum de malo.
Bonum autem, secundum quod est bonum, allicit et ad se trahit: unde, si aliqua passio sit appetitus tendentis in
bonum, erit passio per se consequens ex bono. Sed repellere appetitum est proprium mali in quantum est malum;
unde, si aliqua passio sit respectu boni, per quam bonum refugiatur, passio illa non erit ex bono per se, sed in
quantum apprehenditur ut aliqualiter malum.
Et e contrario est intelligendum de malo: quod illa passio per se provenit ex malo quae consistit in fuga mali; illa
vero per accidens quae consistit in accessu ad malum.
Patet igitur qualiter aliqua passio per se ex bono vel malo oritur.
Quia vero quanto aliquid est ultimum in consecutione finis, tanto est prius in intentione et appetitu, ideo illae
passiones non praesuppositis aliis ex bono vel malo oriuntur, quae consistunt in executione finis: et eis
praesuppositis oriuntur aliae.

551

