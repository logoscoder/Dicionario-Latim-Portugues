praedicatur de causato quod non praedicatur de causa, sicut patet quod delectationes non dicuntur proprie
delectari, quamvis sint nobis causae delectandi: quod quidem non contingit nisi quia modus causarum est
sublimior quam ea quae de effectibus praedicantur.
Et hoc invenimus in omnibus causis aequivoce agentibus; sicut sol non potest dici calidus, quamvis ab eo alia
calefiant; quod est propter ipsius solis supereminentiam ad ea quae calida dicuntur.
Cum ergo quaeritur utrum res verius sint in seipsis quam in verbo, distinguendum est: quia ly verius potest
designare vel veritatem rei, vel veritatem praedicationis. Si designet veritatem rei, sic proculdubio maior est
veritas rerum in verbo quam in seipsis. Si autem designetur veritas praedicationis, sic est e converso: verius enim
praedicatur homo de re quae est in propria natura, quam de ea secundum quod est in verbo. Nec hoc est propter
defectum verbi, sed propter supereminentiam ipsius, ut dictum est.
RA1
Ad primum igitur dicendum, quod si intelligatur de veritate praedicationis, simpliciter verum est quod verius est
aliquid ubi est per essentiam quam ubi est per similitudinem.
Sed si intelligatur de veritate rei, tunc verius est ubi est per similitudinem quae est causa rei; minus autem vere
ubi est per similitudinem causatam a re.
RA2
Ad secundum dicendum, quod similitudo rei quae est in anima nostra, non est causa rei sicut similitudo rerum in
verbo; et ideo non est simile.
RA3
Ad tertium dicendum, quod potentia activa est perfectior quam sit actus, qui est eius effectus; et hoc modo
creaturae dicuntur esse in potentia in verbo.
RA4
Ad quartum dicendum, quod quamvis creaturae in verbo non habeant proprias operationes, habent tamen
operationes nobiliores, inquantum sunt effectivae rerum, et operationum ipsarum.
RA5
Ad quintum dicendum, quod quamvis non sint unius rationis, esse creaturarum in verbo et in seipsis secundum
univocationem, sunt tamen aliquo modo unius rationis, secundum analogiam.
RC1
Ad id vero quod primo in contrarium obiicitur, dicendum, quod ratio illa procedit de veritate rei, non autem de
veritate praedicationis.
RC2
Ad secundum dicendum, quod Plato in hoc reprehenditur quod posuit formas naturales secundum propriam
rationem esse praeter materiam, ac si materia accidentaliter se haberet ad species naturales; et secundum hoc res
naturales vere praedicari possent de his quae sunt sine materia. Nos autem hoc non ponimus; et ideo non est
simile.
RC3
Ad tertium dicendum sicut ad primum.
|a7 Articulus 7
TTA
Septimo quaeritur utrum verbum sit eorum quae nec sunt, nec erunt, nec fuerunt.
TTB
Et videtur quod sic.
AG1
Verbum enim importat aliquid progrediens ab intellectu. Sed intellectus divinus est etiam de his quae nec sunt,
nec erunt, nec fuerunt, ut in quaestione de scientia Dei, dictum est. Ergo verbum etiam de his esse potest.
AG2
Praeterea, secundum Augustinum, lib.
VI de Trinit., filius est ars patris plena rationum viventium. Sed, sicut dicit august. In Lib. Lxxxiii quaestionum,
ratio, etsi nihil per illam fiat, recte ratio dicitur.
Ergo verbum est etiam eorum quae nec fient, nec facta sunt.
AG3
Praeterea, verbum non esset perfectum nisi contineret in se omnia quae sunt in scientia dicentis. Sed in scientia
patris dicentis sunt ea quae nunquam erunt, nec facta sunt. Ergo et ista erunt in verbo.
SC1
Sed contra. Est quod Anselmus dicit in Monologio: eius quod nec est, nec fuit nec futurum est, nullum verbum
esse potest.
SC2
Praeterea, hoc ad virtutem dicentis pertinet, ut quidquid dicit, fiat. Sed Deus est potentissimus.
Ergo verbum eius non est de aliquo quod non aliquando fiat.
94

