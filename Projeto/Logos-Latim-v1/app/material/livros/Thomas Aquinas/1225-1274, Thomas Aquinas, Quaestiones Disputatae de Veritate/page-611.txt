Sed contra. Causa naturaliter praecedit effectum. Sed gratia est causa remissionis culpae, nonnisi secundum quod
est infusa. Ergo gratiae infusio naturaliter praecedit culpae remissionem.
SC2
Praeterea, agens naturale non expellit formam contrariam a materia nisi per hoc quod inducit similitudinem suae
formae in materia. Ergo eadem ratione et Deus non removet culpam ab anima nisi per hoc quod similitudinem
suae bonitatis, scilicet gratiam, in ea inducit; et sic infusio gratiae naturaliter praecedit culpae remissionem.
SC3
Praeterea, sicut quandoque culpa remittitur per gratiam, ita aliquando gratia expellitur per culpam. Sed gratia
expellitur per culpam praecedentem expulsionem gratiae. Ergo similiter culpa remittitur per gratiam
praecedentem culpae remissionem.
SC4
Praeterea, gratia creando infunditur, et infundendo creatur. Sed creatio gratiae est prius naturaliter quam remissio
culpae. Ergo infusio gratiae naturaliter prior est quam culpae remissio.
SC5
Praeterea, agens naturaliter est prius patiente.
Sed in iustificatione impii gratia est ex parte agentis, culpa ex parte patientis seu recipientis. Ergo prius
naturaliter est gratiae infusio quam culpae remissio.
CO
Respondeo. Dicendum, quod in quolibet genere causae, causa naturaliter est prior causato.
Contingit autem secundum diversa genera causarum idem respectu eiusdem esse causam et causatum; sicut
purgatio est causa sanitatis in genere causae efficientis, sanitas vero est causa purgationis secundum genus
causae finalis; similiter materia causa est formae aliquo modo in quantum sustinet formam, et forma est aliquo
modo causa materiae in quantum dat materiae esse actu.
Et ideo nihil prohibet aliquid altero esse prius et posterius secundum diversum genus causae.
Sed tamen illud est prius simpliciter dicendum ordine naturae, quod est prius secundum genus illius causae quae
est prior in ratione causalitatis; sicut finis, qui dicitur causa causarum, quia a causa finali omnes aliae causae
recipiunt quod sint causae: quia efficiens non agit nisi propter finem, et ex actione efficientis forma perficit
materiam, et materia sustinet formam.
Sic ergo dicendum, quod quandocumque a materia una forma expellitur et alia inducitur, expulsio formae
praecedentis est prior naturaliter in ratione causae materialis: omnis enim dispositio ad formam reducitur ad
causam materialem: denudatio autem materiae a forma contraria, est quaedam dispositio ad formae
susceptionem. Subiectum etiam, id est materia, ut dicitur in libro I physic., numerabilis est: numeratur enim
secundum rationem, in quantum in eo praeter subiecti substantiam invenitur privatio, quae se tenet ex parte
materiae et subiecti.
Sed in ratione causae formalis est prior naturaliter introductio formae; quae formaliter perficit subiectum, et
expellit contrarium.
Et quia forma et finis in idem numero incidunt, forma vero et efficiens in idem specie, in quantum forma est
similitudo agentis; ideo formae introductio est prior naturaliter secundum ordinem causae efficientis et finalis: et
ex hoc patet, secundum praedicta, quod ordine naturae sit simpliciter prior.
Sic ergo patet quod simpliciter loquendo secundum ordinem naturae, prior est gratiae infusio quam culpae
remissio; sed secundum ordinem causae materialis est e converso.
RA1
Ad primum ergo dicendum, quod Glossa illa loquitur quantum ad vitationem operis mali, et operationem operis
boni: minus est enim dimittere malum quam operari bonum, et ideo naturaliter prius; non autem loquitur
quantum ad habitus qui infunduntur vel expelluntur.
RA2
Ad secundum dicendum, quod ratio illa procedit secundum ordinem causae materialis, secundum quem in
respectu ad subiectum infusio gratiae posterior est.
RA3
Unde patet solutio ad tertium.
RA4
Ad quartum dicendum, quod obiectio illa procedit secundum ordinem causae formalis: formaliter enim gratia
inhaerendo expellit culpam.
RA5
Ad quintum dicendum, quod gratia non expellit culpam effective, sed formaliter; unde non est prius quam
expellat culpam, sed simul.
RA6
Ad sextum dicendum, quod obiectio illa procedit quantum ad operationes, et non quantum ad habitus, sicut et
prima.
RA7
611

