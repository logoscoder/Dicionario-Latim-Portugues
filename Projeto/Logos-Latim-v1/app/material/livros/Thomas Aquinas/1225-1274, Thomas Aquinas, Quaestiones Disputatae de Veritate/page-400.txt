Sed hoc etiam non potest stare, quia impossibile est quod sit idem aliquid quod educat se de potentia in actum.
Anima autem nostra est in potentia ad similitudines rerum quibus cognoscit.
Unde oportet quod efficiantur in actu non per ipsam animam, sed per aliquid quod habet illas similitudines in
actu; vel per res ipsas, vel per Deum, in quo sunt omnes formae in actu. Unde nec etiam imaginatio aut
intellectus aliquam formam de novo componit nisi ex aliquibus praeexistentibus; sicut componit formam montis
aurei ex praeexistentibus similitudinibus auri et montis.
Et ideo alii dicunt, quod formae quibus anima separata intelligit, sunt ei impressae a Deo ab ipsa sua creatione,
per quas, secundum quosdam, etiam nunc intelligimus; ita quod per sensus non acquiruntur animae novae
species, sed tantummodo excitatur anima ad species quas in se habet intuendas, secundum quod Platonici
dixerunt, qui volebant quod addiscere nihil erat nisi reminisci.
Sed huic opinioni experientia contradicit.
Videmus enim quod qui caret uno sensu, caret una scientia, utpote carens visu non potest scientiam habere de
coloribus; quod non esset, si anima non indigeret a sensibus accipere species quibus cognoscat.
Secundum alios vero, per has species concreatas anima corpori coniuncta nihil intelligit a corpore impedita;
intelliget autem per eas cum erit a corpore separata.
Sed hoc etiam durum videtur ut species quae naturaliter inditae sunt animae, totaliter a corpore impediantur, cum
tamen coniunctio corporis ad animam non sit accidentalis animae, sed naturalis. Non enim invenimus duorum
quae sunt naturalia uni rei unum esse totaliter alterius impeditivum; alias alterum esset frustra. Dissonat etiam
haec positio ab opinione Philosophi, III de anima, qui comparat intellectum humanae animae tabulae in qua nihil
est scriptum.
Et ideo aliter dicendum est, quod unumquodque recipit influentiam a suo superiori per modum sui esse. Esse
autem animae rationali acquiritur quodam modo medio inter formas separatas et formas materiales.
Formae enim separatae, scilicet Angeli, recipiunt esse a Deo non dependens ab aliqua materia, nec in aliqua
materia. Formae vero materiales esse a Deo accipiunt et in materia existens, et a materia dependens, quia sine
materia conservari non potest. Anima vero rationalis acquirit esse a Deo in materia quidem existens, in quantum
est forma corporis, ac per hoc secundum esse corpori unita: non autem a corpore dependens, quia esse animae
sine corpore conservari potest.
Et ideo etiam influentiam a Deo medio modo recipit anima rationalis inter Angelos et substantias materiales.
Recipit enim intellectuale lumen hoc modo ut eius intellectiva cognitio habeat ordinem ad corpus, in quantum a
corporeis potentiis accipit (phantasmata), et ad ea respicere habeat in actu considerando; in quo inferior Angelis
invenitur. Et tamen hoc lumen non est corpori obligatum, ut eius operatio per organum corporeum compleatur; in
quo invenitur superior omni materiali forma, quae non operatur nisi operationem cui communicat materia.
Sed quando anima erit a corpore separata, sicut esse suum habebit neque a corpore dependens neque in corpore
existens, ita etiam influentiam intellectualis cognitionis recipiet, ut nec sit corpori obligata quasi per corpus
exerceatur, neque omnino aliquem ordinem ad corpus habeat.
Et ideo, quando anima primo creata corpori infunditur, non datur ei aliquid de intellectuali cognitione nisi per
ordinem ad corporeas potentias; utpote quod per intellectum agentem possit facere phantasmata intelligibilia in
actu, quae sunt potentia intelligibilia, et per intellectum possibilem recipere species intelligibiles sic abstractas.
Et inde est, quod quamdiu habet esse coniunctum corpori in statu huius viae, non cognoscit etiam illa quorum
species in ipsa reservantur nisi inspiciendo ad phantasmata. Et propter hoc etiam nec revelationes ei aliquae
divinitus fiunt nisi sub speciebus phantasmatum, nec etiam ipsas substantias separatas intelligere potest, utpote
quae sufficienter per sensibilium species cognosci non possunt.
Sed quando habebit esse a corpore absolutum, tunc recipiet influentiam intellectualis cognitionis hoc modo quo
Angeli recipiunt sine aliquo ordine ad corpus, ut scilicet species rerum ab ipso Deo recipiat, nec oporteat ad
intelligendum in actu per has species, vel per eas quas prius acquisivit, ad aliqua phantasmata converti. Possit
nihilominus ipsas substantias separatas, scilicet Angelos vel Daemones, naturali cognitione videre, quamvis non
Deum, quod nulli creaturae conceditur sine gratia.
Ex quibus colligi potest quod anima post mortem tribus modis intelligit: uno modo per species quas recepit a
rebus dum erat in corpore; alio modo per species in ipsa sua separatione a corpore sibi divinitus infusas; tertio
modo videndo substantias separatas, et in eis species rerum intuendo. Sed hoc ultimum non subiacet eius
arbitrio, sed magis arbitrio substantiae separatae, quae suam intelligentiam aperit loquendo et claudit tacendo;
quae quidem locutio qualis sit, alibi dictum est.
RA1
Ad primum igitur dicendum, quod operatio intellectus quae est communis animae et corpori, est operatio quae
modo animae intellectivae competit in ordine ad corporeas potentias, sive hoc accipiatur secundum superiorem
partem animae, sive secundum inferiorem.
Sed post mortem habebit anima a corpore separata operationem quae nec fiet per organum corporale, nec
aliquem ordinem habebit ad corpus.
RA2
Et per hoc patet solutio ad secundum.
400

