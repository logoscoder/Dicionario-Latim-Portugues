Et videtur quod minus.
AG1
Subditus enim religiosus vovit oboedire praelato suo. Sed tenetur votum reddere ut in psalm. Dicitur: vovete et
reddite.
Ergo videtur quod tenetur praelato obedire contra conscientiam; et ita magis praelato quam conscientiae.
AG2
Praeterea, praelato semper est obediendum in his quae non sunt contra Deum. Sed indifferentia non sunt contra
Deum. Ergo in his tenetur obedire praelato; et sic idem quod prius.
AG3
Praeterea, potestati superiori magis est obediendum quam inferiori, ut habetur in Glossa, rom.
XIII, 2. Sed anima praelati est superior quam anima subditi. Ergo magis ligatur subditus ex imperio praelati
quam ex conscientia propria.
AG4
Praeterea, subditus non debet iudicare de praecepto praelati, sed magis praelatus de actibus subditi. Iudicaret
autem subditus de praelati praecepto, si propter suam conscientiam ab eius praecepto recederet. Ergo
quantumcumque conscientia contrarium dictet in indifferentibus, magis est praelati praecepto standum.
SC
Sed contra. Vinculum spirituale fortius est quam corporale, et intrinsecum quam extrinsecum.
Sed conscientia est vinculum spirituale intrinsecum, praelatio autem est vinculum extrinsecum et corporale, ut
videtur, quia secundum temporalem dispensationem omnis praelatio agitur; unde, cum ad aeternitatem ventum
fuerit, evacuabitur, ut habetur ex Glossa, I corinth.
XV, 24. Ergo, videtur quod magis est obediendum conscientiae quam praelato.
CO
Responsio. Dicendum, quod huius quaestionis solutio satis ex his quae dicta sunt, potest apparere.
Dictum est enim supra, quod conscientia non ligat nisi in VI praecepti divini, vel secundum legem scriptam, vel
secundum legem naturae inditi. Comparare igitur ligamen conscientiae ad ligamen quod est ex praecepto
praelati, nihil est aliud quam comparare ligamen praecepti divini ad ligamen praecepti praelati. Unde, cum
praeceptum divinum obliget contra praeceptum praelati, et magis obliget quam praeceptum praelati: etiam
conscientiae ligamen erit maius quam ligamen praecepti praelati, et conscientia ligabit, etiam praecepto praelati
in contrarium existente.
Tamen hoc diversimode se habet in conscientia recta et erronea.
Conscientia enim recta simpliciter et perfecte contra praeceptum praelati obligat. Simpliciter quidem, quia eius
obligatio auferri non potest, cum talis conscientia sine peccato deponi non possit. Perfecte autem, quia
conscientia recta non solum hoc modo ligat, ut ille qui eam non sequitur peccatum incurrat, sed etiam ut ille qui
eam sequitur sit immunis a peccato quantumcumque praeceptum praelati sit in contrarium.
Sed conscientia erronea ligat contra praeceptum praelati etiam in indifferentibus secundum quid et imperfecte.
Secundum quid quidem, quia non obligat in omnem eventum, sed sub conditione suae durationis: potest enim
aliquis et debet talem conscientiam deponere. Imperfecte autem, quia ligat quantum ad hoc quod ille qui eam non
sequitur, peccatum incurrit; non autem quantum ad hoc quod ille qui eam sequitur, peccatum evitet, cum
praeceptum praelati est in contrarium, si tamen ad illud indifferens praeceptum praelati obliget: in tali enim casu
peccat, sive non faciat, quia contra conscientiam agit, sive faciat, quia praelato inobediens est. Magis autem
peccat si non faciat, conscientia durante, quod conscientia dictat; cum plus liget quam praeceptum praelati.
RA1
Ad primum igitur dicendum, quod ille qui vovit obedientiam, tenetur obedire in his ad quae bonum obedientiae
se extendit; nec ab ista obligatione absolvitur per errorem conscientiae, nec iterum a conscientiae absolvitur
ligamine per istam obligationem: et ita manet in eo duplex contraria obligatio. Quarum una, scilicet quae est ex
conscientia, est maior, quia intensior; minor vero quia solubilior; alia vero e contrario. Obligatio enim illa quae
est ad praelatum, solvi non potest, sicut conscientia erronea potest deponi.
RA2
Ad secundum dicendum, quod quamvis opus illud per se sit indifferens, tamen ex dictamine conscientiae fit non
indifferens.
RA3
Ad tertium dicendum, quod quamvis praelatus sit superior subdito, tamen Deus, sub cuius praecepti specie
conscientia ligat, est maior quam praelatus.
RA4
Ad quartum dicendum, quod subditus, non habet iudicare de praecepto praelati, sed de impletione praecepti,
quae ad ipsum spectat.
Unusquisque enim tenetur actus suos examinare ad scientiam quam a Deo habet, sive sit naturalis, sive acquisita,
sive infusa: omnis enim homo debet secundum rationem agere.

374

