ex hoc quod habet immaterialius obiectum, scilicet universale: cum bonum in rebus particularibus existens sit
obiectum voluntatis.
Cum igitur intellectus cogatur ut aliquid de necessitate teneat, ut dicitur in V metaphys., videtur quod etiam
voluntas de necessitate aliquid appetat.
AG4
Praeterea, necessitas non removetur a voluntate nisi ratione libertatis, cui videtur necessitas opposita. Sed non
omnis necessitas impedit libertatem: unde dicit Augustinus in V de civitate Dei: si illa definitur esse necessitas
secundum quam dicimus: necesse est ut ita sit vel ita fiat; nescio cur eam timeamus ne nobis libertatem auferat
voluntatis. Ergo voluntas de necessitate aliquid vult.
AG5
Praeterea, necessarium est quod non potest non esse. Sed Deus non potest non velle bonum, sicut non potest non
esse bonus. Ergo necessario vult bonum: et ita aliqua voluntas necessario vult aliquid.
AG6
Praeterea, secundum Gregorium, peccatum quod per poenitentiam non deletur, mox suo pondere ad aliud trahit.
Peccatum autem non committitur nisi voluntate, secundum Augustinum. Cum ergo tractio sit quidam motus
violentus, ut patet in VII physic., aliquis potest violenter cogi ad aliquid de necessitate volendum.
AG7
Praeterea, secundum quod magister dicit in XXV dist. I Lib., et sumit ex verbis Augustini, in secundo statu, idest
in statu culpae, non potest homo non peccare, ante reparationem, etiam mortaliter, post reparationem vero saltem
venialiter. Sed tam peccatum mortale quam veniale est voluntarium.
Ergo aliquis status hominis est, in quo non potest non velle id, in quo peccatum consistit; et sic de necessitate
voluntas aliquid vult.
AG8
Praeterea, quanto aliquid magis natum est ad movendum, tanto magis natum est necessitatem inferre. Sed bonum
magis potest movere quam verum; cum bonum sit in rebus, verum autem in mente tantum, ut dicitur in Lib. VI
metaphys.. Ergo, cum verum cogat intellectum, multo fortius bonum coget voluntatem.
AG9
Praeterea, bonum fortius imprimit quam verum; quod patet ex hoc quod amor, qui est impressio boni, est magis
unitivus quam cognitio, quae est impressio veri: amor enim, secundum Augustinum, est vita quaedam uniens
amantem amato. Ergo bonum magis potest inferre necessitatem voluntati quam verum intellectui; et sic idem
quod prius.
AG10
Praeterea, quanto aliqua potentia magis potest in sua obiecta, tanto minus potest ab eis cogi. Sed ratio magis
potest in sua obiecta quam voluntas: ratio enim, secundum Augustinum, XII de trinitate, format in se species
rerum, non autem voluntas; sed movetur ab appetibilibus.
Ergo magis potest voluntas cogi ab appetibilibus quam ratio a cognoscibilibus; et sic idem quod prius.
AG11
Praeterea, quod per se inest, de necessitate inest. Sed velle aliquid, per se inest voluntati. Ergo voluntas de
necessitate aliquid vult. Probatio mediae. Summum bonum est per se volitum. Ergo quandocumque in ipsum
fertur voluntas, per seipsum vult. Sed semper in ipsum fertur, quia naturaliter fertur in ipsum. Ergo voluntas
semper per se vult summum bonum.
AG12
Praeterea, in cognitione scientiae necessitas invenitur. Sed, sicut omnes homines naturaliter volunt scire,
secundum Philosophum in I metaph., ita etiam naturaliter volunt bonum. Ergo in voluntate boni necessitas
invenitur.
AG13
Praeterea, Glossa, Rom. VII 15 ss., dicit, quod voluntas vult naturaliter bonum. Sed ea quae insunt secundum
naturam, sunt de necessitate. Ergo voluntas vult bonum de necessitate.
AG14
Praeterea, omne quod augetur et minuitur, potest etiam totaliter auferri. Sed libertas voluntatis augetur et
minuitur: liberius enim arbitrium habuit homo ante peccatum quam post peccatum, secundum Augustinum.
Ergo libertas voluntatis potest totaliter tolli; et ita voluntas potest de necessitate cogi.
SC1
Sed contra. Secundum Augustinum in V de civitate Dei, si aliquid est voluntarium, non est necessarium. Sed
omne quod volumus, est voluntarium. Ergo voluntas non vult aliquid de necessitate.
SC2
Praeterea, bernardus dicit, quod liberum arbitrium potentissimum est sub Deo. Sed quod est tale, non potest cogi
ab aliquo; ergo voluntas non potest cogi ut aliquid de necessitate velit.
SC3
Praeterea, libertas opponitur necessitati.
441

