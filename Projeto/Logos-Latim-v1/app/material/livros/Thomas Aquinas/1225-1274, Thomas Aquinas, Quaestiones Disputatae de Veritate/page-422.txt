Ad sextum dicendum, quod aliquid potest dici bonum et ex suo esse, et ex aliqua proprietate, vel habitudine
superaddita; sicut dicitur homo bonus et in quantum est et in quantum est iustus et castus, vel ordinatus ad
beatitudinem.
Ratione igitur primae bonitatis ens convertitur cum bono, et e converso; sed ratione secundae bonum dividit ens.
RA7
Ad septimum dicendum, quod privatio non dicitur ens naturae, sed solummodo ens rationis; et sic etiam est
bonum rationis. Nam privationem cognoscere, et quodcumque tale, bonum est; et mali cognitio, secundum
boetium, bono deesse non potest.
RA8
Ad octavum dicendum, quod secundum boetium, aliquid dicitur esse bonum ex ipso suo esse; sed iustum dicitur
ratione alicuius suae actionis. Esse autem in omnia quae a Deo procedunt, diffunditur; non autem omnia
participant illud agere ad quod iustitia ordinatur.
Quamvis enim in Deo sit idem agere quod esse, ac per hoc sua iustitia sit sua bonitas, tamen in creaturis aliud est
agere, et aliud esse. Unde esse potest communicari alicui cui agere non communicatur. Et quibus utrumque
communicatur, non est idem esse quod agere. Unde etiam homines qui sunt boni et iusti, sunt quidem boni in
quantum sunt; non autem iusti in quantum sunt, sed in quantum habent habitum quemdam ordinatum ad agere; et
similiter potest dici de sapientia, et aliis huiusmodi.
Vel aliter dicendum secundum eumdem, quod iustum et sapiens et alia huiusmodi sunt quaedam specialia bona,
cum sint quaedam speciales perfectiones; bonum autem aliquid perfectum absolute designat. Ab ipso igitur Deo
perfecto procedunt res perfectae, non eodem modo perfectionis quo Deus perfectus est; quia quod fit non est
secundum modum agentis, sed secundum modum facti; nec omnia quae a Deo perfectionem recipiunt eodem
modo recipiunt.
Et ideo, sicut Deo et creaturis omnibus commune est esse perfectum absolute, non autem esse perfectum hoc vel
illo modo; ita esse bonum convenit Deo, et omnibus creaturis: sed habere hanc bonitatem quae est sapientia vel
quae est iustitia, non oportet quod sit omnibus commune; sed quaedam Deo tantum conveniunt, ut aeternitas et
omnipotentia, quaedam vero quibusdam creaturis et Deo, ut sapientia, et iustitia, et alia huiusmodi.
|a3 Articulus 3
TTA
Tertio quaeritur utrum bonum secundum rationem sit prius quam verum.
TTB
Et videtur quod sic.
AG1
Illud enim quod est in rebus, est prius eo quod est in apprehensione tantum, eo quod apprehensio nostra causatur
et mensuratur ex rebus. Sed secundum Philosophum in VI metaph., bonum est in rebus, verum autem in mente.
Ergo bonum est prius quam verum secundum rationem.
AG2
Praeterea, prius est aliquid in se perfectum secundum rationem quam sit alterius perfectivum. Sed bonum dicitur
aliquid in quantum est in se perfectum, verum autem in quantum est alterius perfectivum. Ergo bonum est prius
quam verum.
AG3
Praeterea, bonum dicitur per ordinem ad causam finalem, verum autem in ordine ad causam formalem. Sed causa
finalis est prior formali, quia finis est causa causarum.
Ergo bonum est prius quam verum secundum rationem.
AG4
Praeterea, particulare bonum est posterius quam bonum universale. Sed verum est quoddam particulare bonum,
est enim bonum intellectus, ut dicit Philosophus in VI ethic..
Ergo bonum est naturaliter prius secundum rationem quam verum.
AG5
Praeterea, bonum habet rationem finis.
Finis autem est primum in intentione. Ergo intentio boni est prior intentione veri.
SC1
Sed contra. Bonum est perfectivum affectus, verum autem intellectus. Intellectus autem naturaliter praecedit
affectum. Ergo et verum, bonum.
SC2
Praeterea, quanto aliquid est immaterialius, tanto est prius. Sed verum est immaterialius quam bonum, quia
bonum in rebus naturalibus invenitur, verum solum in mente immateriali. Ergo verum est naturaliter prius bono.
CO
Responsio. Dicendum, quod tam verum quam bonum, sicut dictum est, habent rationem perfectivorum, sive
perfectionum.
422

