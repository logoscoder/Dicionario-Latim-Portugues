similitudinem quae est causa rei. Sed maior convenientia requiritur inter similitudinem, quae est causa rei, et rem
ipsam, quam inter aliam similitudinem. Cum ergo defectus materiae sit in causa ut non possit esse in intellectu
nostro tanta similitudo quae sufficiat ad eius cognitionem, multo fortius erit in causa ut non sit in intellectu
divino similitudo materiae ad ipsam cognoscendam.
AG14
Praeterea, secundum Algazel, haec est ratio quare Deus cognoscat seipsum, quia tria quae ad intelligendum
requiruntur (scilicet substantia intelligens quae sit a materia separata, et intelligibile separatum a materia, et unio
utriusque) in Deo inveniuntur; ex quo habetur quod nihil intelligitur nisi in quantum est a materia separatum. Sed
singulare, in quantum huiusmodi, non est a materia separabile. Ergo singulare intelligi non potest.
AG15
Praeterea, cognitio media est inter cognoscentem et obiectum; et quanto cognitio magis a cognoscente desilit,
tanto imperfectior est. Quandocumque autem in aliquid cognitio fertur quod est extra cognoscentem, in aliud
desilit. Cum ergo cognitio divina sit perfectissima, non videtur quod cognitio eius sit de singularibus, quae sunt
extra ipsum.
AG16
Praeterea, cognitionis actus sicut dependet a potentia cognoscitiva essentialiter, ita essentialiter dependet ab
obiecto cognoscibili. Sed inconveniens est ponere quod actus divinae cognitionis, qui est sua essentia, ab aliquo
extra se essentialiter dependeat. Ergo inconveniens est dicere, quod cognoscat singularia, quae sunt extra ipsum.
AG17
Praeterea, nihil cognoscitur nisi per modum quo est in cognoscente, ut boetius dicit in V de consolatione.
Sed res sunt in Deo immaterialiter; et ita, absque concretione materiae et conditionum ipsius. Ergo non cognoscit
ea quae a materia dependent, sicut sunt singularia.
SC1
Sed contra. Est quod dicitur I corinth., XIII, 12: tunc cognoscam sicut et cognitus sum.
Ipse autem apostolus qui loquebatur, quoddam singulare erat. Ergo singularia a Deo sunt cognita.
SC2
Praeterea, res cognoscuntur a Deo in quantum ipse est causa earum, ut ex praedictis, patet. Sed ipse est causa
singularium. Ergo singularia cognoscit.
SC3
Praeterea, impossibile est cognoscere naturam instrumenti, nisi cognoscatur id ad quod instrumentum est
ordinatum. Sed sensus sunt quaedam potentiae instrumentaliter ordinatae ad singularium cognitionem. Si ergo
Deus singularia non cognosceret, etiam naturam sensus ignoraret; et, per consequens, etiam naturam intellectus
humani, cuius formae in imaginatione existentes sunt obiectum; quod est absurdum.
SC4
Praeterea, potentia Dei et sapientia adaequantur. Ergo quidquid subest potentiae, subest eius scientiae. Sed
potentia eius se extendit ad productionem singularium. Ergo et scientia eius se extendit ad cognitionem
eorumdem.
SC5
Praeterea, sicut supra dictum est, Deus habet de rebus propriam et distinctam cognitionem.
Sed hoc non esset, nisi sciret ea quibus res ad invicem distinguuntur. Ergo cognoscit singulares conditiones
cuiuslibet rei secundum quas una res ab alia distinguitur; ergo cognoscit singularia in sua singularitate.
CO
Responsio. Dicendum, quod circa hoc multipliciter erratum fuit.
Quidam enim, ut Commentator in XI metaphysic., simpliciter negaverunt Deum singularia cognoscere, nisi forte
in universali; volentes naturam intellectus divini ad mensuram nostri intellectus coarctare.
Sed hic error per rationem Philosophi destrui potest, qua contra empedoclem invehitur in I de anima, et in III
metaph.: si enim ut ex dictis empedoclis sequebatur, Deus odium ignoraret quod alia cognoscebant, sequeretur
Deum esse insipientissimum, cum tamen ipse sit felicissimus, ac per hoc sapientissimus; similiter ergo et si
ponatur Deus singularia ignorare, quae nos omnes cognoscimus.
Et ideo alii dixerunt, ut Avicenna et sequaces eius, quod Deus unumquodque singularium cognoscit quasi in
universali, dum cognoscit omnes causas universales, ex quibus singulare producitur: sicut si quis astrologus
cognosceret omnes motus caeli et distantias caelestium corporum, cognosceret unamquamque eclipsim quae
futura est usque ad centum annos; non tamen cognosceret eam in quantum est singulare quoddam, ut sciret eam
nunc esse vel non esse, sicut rusticus eam cognoscit dum eam videt. Et hoc modo ponunt Deum singularia
cognoscere; non quasi singularem eorum naturam inspiceret, sed per cognitionem universalium causarum.
Sed etiam haec positio stare non potest quia ex causis universalibus non consequuntur nisi formae universales, si
non sit aliquid per quod formae individuentur.
Ex formis autem universalibus congregatis, quotcumque fuerint, non constituitur aliquod singulare; quia adhuc
collectio illarum formarum potest intelligi in pluribus esse: et ideo, si aliquis modo supradicto per causas
universales eclipsim cognosceret, nihil singulare, sed universale tantum cognosceret. Universalis enim effectus
42

