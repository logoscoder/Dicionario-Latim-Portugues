Praeterea, huiusmodi corruptio et infectio de qua loquimur, est corruptio naturae, et per generationem traducta.
Peccata autem irascibilis sunt magis naturalia et magis traducuntur a parentibus in filios quam peccata
concupiscibilis, ut Philosophus dicit in VII ethicorum. Ergo irascibilis est magis corrupta quam concupiscibilis.
AG5
Praeterea, corruptio in nobis provenit ex peccato primi parentis. Sed peccatum primi parentis fuit superbia sive
elatio, quae est in irascibili. Ergo et in nobis est irascibilis magis corrupta quam concupiscibilis.
SC1
Sed contra. Ubi est maior turpitudo, ibi est maior corruptio et infectio. Sed secundum Philosophum in VIII ethic.,
turpior est incontinens concupiscentiae quam incontinens irae. Ergo concupiscibilis est magis corrupta et infecta
quam irascibilis.
SC2
Praeterea, ibi sumus magis corrupti ubi difficilius resistimus. Sed difficilius est repugnare contra voluptatem,
quae ad concupiscibilem pertinet, quam contra iram; ut patet per Philosophum in II ethic..
Ergo in concupiscibili sumus magis corrupti quam in irascibili.
CO
Respondeo. Dicendum, quod corruptio et infectio peccati originalis hoc modo differunt: quod infectio pertinet ad
culpam, corruptio ad poenam.
Culpa autem originalis dupliciter esse dicitur in aliqua potentia animae: uno modo essentialiter; alio modo
causaliter.
Essentialiter quidem est vel in ipsa essentia animae, vel in parte intellectiva, ubi erat originalis iustitia, quae per
peccatum originale privatur.
Causaliter autem est in aliis potentiis quae attingunt actum generationis humanae, per quam originale peccatum
traducitur: quem quidem attingit vis generativa sicut ipsum exequens; vis concupiscibilis sicut ipsum imperans
ratione delectationis; sensus tactus sicut delectationem percipiens. Et ideo ista infectio attribuitur inter sensus
tactui, inter appetitivas concupiscibili, inter omnes potentias animae generativae, quae dicitur esse infecta et
corrupta.
Corruptio autem animae de qua loquimur consideranda est ad modum corruptionis corporalis. Quae quidem
contingit ex hoc quod remoto continente singulae partes contrariae tendunt in id quod eis convenit secundum
naturam, et sic fit corporis dissolutio.
Similiter remota originali iustitia, per quam ratio inferiores vires continebat in statu innocentiae omnino sibi
subiectas, vires inferiores singulae tendunt in id quod est eis proprium: scilicet concupiscibilis in delectationem,
irascibilis in iram, et alia huiusmodi: unde Philosophus in I ethicor. Comparat huiusmodi partes animae partibus
corporis dissolutis.
Sicut autem corruptio corporalis non dicitur esse in anima, qua recedente corpus dissolvitur, sed in corpore
dissoluto; ita huiusmodi corruptio est in viribus sensitivis, in quantum continentia rationis privatae in diversa
feruntur; non autem in ipsa ratione, nisi quatenus et ipsa propria perfectione privatur separata a Deo.
Et ideo quantum aliqua inferiorum virium magis elongatur a ratione, tanto magis est corrupta. Et ideo cum
irascibilis sit magis rationi propinqua quasi aliquid rationis in suo motu participans, secundum Philosophum in
VII ethic., minus erit corrupta irascibilis quam concupiscibilis.
RA1
Ad primum ergo dicendum, quod quamvis omnes potentiae in essentia animae radicentur, tamen quaedam per
prius fluunt ab essentia animae quam aliae, et ad causam originalis diversam habitudinem habent: et sic non
similiter est in omnibus corruptio et infectio originalis peccati.
RA2
Ad secundum dicendum, quod ex hoc ipso quod motus rationis magis participatur in irascibili, peccata irascibilis
sunt graviora; sed peccata concupiscibilis turpiora: ipsa enim discretio rationis culpam auget, sicut ignorantia
culpam alleviat. Recessus autem a ratione, in qua tota dignitas humana consistit, ad turpitudinem pertinet: unde
ex hoc ipso patet quod concupiscibilis est magis corrupta, utpote longius a ratione discedens.
RA3
Ad tertium dicendum, quod motus irascibilis et concupiscibilis dupliciter potest considerari: scilicet in appetendo
et in exequendo.
In appetendo quidem magis est subitus motus concupiscibilis quam irascibilis, quia irascibilis movetur quasi
deliberando et conferendo vindictam intentam ad iniuriam receptam, quasi syllogizans, ut dicitur in VII ethic.;
sed concupiscibilis, ad solam apprehensionem delectabilis, movetur ad fruitionem delectabilis, ut ibi dicitur.
Sed in exequendo motus irascibilis est magis subitus quam concupiscibilis; quia irascibilis cum quadam fiducia
et fortitudine agit, concupiscibilis vero cum quadam mollitie insidiose tendit ad propositum adipiscendum.
Unde dicit Philosophus in VII ethicorum, quod iracundus non est insidiator, sed manifestus; concupiscentia vero
insidiator; et inducit versum Homeri, qui dixit, venerem esse dolosam, et eius corrigiam variam, significans
deceptionem qua venus furatur intellectum etiam multum sapientis.
RA4
534

