quamdam restrictionem, prout est de illis tantum de quibus non est praedestinatio per se loquendo, scilicet de his
quae virtute creata proveniunt.
RA2
Ad secundum dicendum, quod omnis prophetia divinam praescientiam habet quasi radicem.
Sed cum in divina praescientia sit cognitio ordinis et eventus, quaedam prophetia derivatur ex una parte,
quaedam ex alia.
Praescientia vero Dei, secundum hoc proprie praescientiae nomen habet, quod ad eventum respicit qui futurus
est; ordo enim ad eventum est in praesenti; unde de eo magis est scientia quam praescientia: et sic illa prophetia
quae ordinem respicit, non dicitur secundum praescientiam, sed solum illa quae est secundum eventum.
RA3
Ad tertium dicendum quod, praescientia hic accipitur contra praedestinationem divisa, quantum ad ea in quibus
praescientia praedestinationem excedit; non autem excedit praescientia praedestinationem solum in malis, si
praedestinatio stricte accipiatur, sed etiam in omnibus bonis, quae non fiunt sola virtute divina; unde ratio non
sequitur.
RA4
Ad quartum dicendum, quod meritum nostrum et est ex gratia et est ex libero arbitrio; non autem subiacet
praedestinationi nisi secundum quod est ex gratia, quae a solo Deo est; unde id quod ex nostro arbitrio est,
praedestinationi subesse est per accidens.
RA5
Ad quintum dicendum, quod prophetia hic distinguitur secundum ea de quibus est, non quidem secundum bona
et mala; quia huiusmodi differentiae per accidens se habent ad futurum quod per prophetiam cognoscitur, sed
secundum quod est de ordine vel de exitu ordinis, ut dictum est.
RA6
Ad sextum dicendum, quod ad Christi conceptionem intervenit consensus virginis, non quasi operans, sed sicut
impedimentum removens; non enim invitae tantum beneficium praestari decebat.
RA7
Ad septimum dicendum, quod aliquid potest dici esse futurum non solum ex hoc quia ita erit, sed quia ita est
ordinatum in causis suis ut sic sit futurum; sic enim medicus dicit: iste sanabitur vel morietur; et si aliter
contingat, non falsum dixit; sic enim tunc futurum erat ex ordine causarum, quem tamen possibile est impediri:
et tunc quod prius futurum fuerat, consequenter non erit futurum; unde Philosophus dicit in II de generat.
Quod futurus quis incedere, non incedet; et secundum hoc denuntiatio prophetae comminantis nec falsa est nec
dubia, quamvis non eveniat quod praedixit.
RA8
Ad octavum dicendum, quod si prophetia comminationis referatur ad ordinem causarum quem directe respicit,
sic est absque omni conditione; absolute enim verum est ita ordinatum esse in causis ut hoc contingat. Si autem
referatur ad eventum quem respicit indirecte, sic intelligenda est sub conditione causae; et tamen supernaturalis
est, quia naturali cognitione non potest sciri etiam causa exstante, utpote iniquitate remanente, quod talis poena
vel talis determinate secundum divinam iustitiam debeatur.
RA9
Ad nonum dicendum, quod sub prophetia comminationis intelligitur etiam prophetia promissionis, quia de eis est
eadem ratio. Ideo tamen magis exprimitur de prophetia comminationis, quia frequentius invenitur revocata
comminatio quam promissio; Deus enim pronior est ad miserendum quam ad puniendum.
RA10
Ad decimum dicendum, quod prophetia illa fuit secundum comminationem; et quamvis non esset conditio
explicite proposita, est tamen illa denuntiatio sub implicita conditione intelligenda, scilicet tali ordine rerum
remanente.
RA11
Ad undecimum dicendum, quod causae inferiores non solum sunt causae naturales quas medici praecognoscere
possunt, sed etiam causae meritoriae, quae ex sola divina revelatione cognoscuntur. Causae etiam naturales
salutis vel mortis multo perfectius divina revelatione quam humano ingenio cognosci possunt.
RA12
Ad duodecimum dicendum, quod causae superiores, scilicet rationes rerum in divina praescientia, nunquam
deficiunt ab impletione suorum effectuum, sicut deficiunt causae inferiores; et ideo in causis superioribus
cognoscuntur eventus rerum absolute, sed in inferioribus non nisi sub conditione.
RA13
Ad decimumtertium dicendum, quod in prophetia praedestinationis et praescientiae quamvis proponatur veritas
adimplenda sub aliquibus similitudinibus, tamen ratione illarum similitudinum non attenditur aliquis sensus
litteralis; sed litteralis sensus attenditur secundum ea quae per similitudines significantur, sicut in omnibus
metaphoricis significationibus accidit. Unde in talibus prophetiis nulla veritas invenitur quantum ad
similitudines, sed solum quantum ad ea quae per similitudines significantur.
286

