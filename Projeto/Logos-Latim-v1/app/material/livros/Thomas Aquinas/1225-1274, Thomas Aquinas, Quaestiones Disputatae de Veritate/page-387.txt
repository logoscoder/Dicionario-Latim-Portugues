Ergo et Angelum per essentiam cognoscere poterat.
AG10
Praeterea, cognitio Adae fuit media inter cognitionem nostram et cognitionem beatorum.
Sed beati cognoscunt et vident essentiam Dei, nos autem cognoscimus essentias rerum materialium; inter Deum
autem et res materiales sunt substantiae spirituales, scilicet Angeli. Ergo Adam per essentiam Angelos cognovit.
SC1
Sed contra. Nulla potentia in cognoscendo potest extendere se ultra suum obiectum.
Sed obiecta animae intellectivae sunt phantasmata, ad quae ita se habet anima intellectiva sicut sensus ad
sensibilia, ut dicitur in III de anima. Ergo anima nostra non potest se extendere ad cognoscendum nisi ea in quae
ex phantasmatibus devenire potest. Sed essentia Angelorum excedit omnia phantasmata. Ergo homo naturali
cognitione, qua posuimus Adam perfectum, non potest pervenire ad hoc ut cognoscat Angelos per essentiam.
SC2
Sed dicebat, quod quamvis Angelus non possit per phantasmata apprehendi, tamen effectus eius aliquis potest
sub phantasmate deprehendi, et ex tali effectu potest Angelus cognosci. Sed contra: nullus effectus qui non
aequat suam causam sufficit ad hoc quod per ipsum suae causae essentia cognoscatur; alias cognoscentes Deum
ex creaturis, essentiam Dei viderent, quod falsum est. Sed effectus corporeus, qui solus in phantasmate
deprehendi potest, est talis effectus qui non aequat virtutem Angeli. Ergo per huiusmodi effectum non potest
cognosci de Angelo quid est, sed solum an sit.
SC3
Sed dicebat, quod Adam per aliquem effectum intelligibilem Angelos cognoscere poterat, secundum id quod
dicit Avicenna, quod intelligentias esse in nobis, nihil est aliud quam impressiones earum esse in nobis. Sed
contra: unumquodque quod recipitur in aliquo, recipitur in eo per modum eius in quo recipitur. Sed modus
animae humanae est infra modum angelicae naturae. Ergo impressio facta ab Angelo in animam humanam, sive
lumen angelicum, quo mentem humanam illuminat, est in anima humana inferiori modo ab angelica natura.
Cum igitur anima cognoscat aliquid per modum quo cognitum est in ipsa, anima per huiusmodi impressionem
non pertinget ad cognoscendum Angelum, secundum quod est in essentia sua.
CO
Responsio. Dicendum, quod duplex est cognitio qua aliquid cognosci potest.
Una qua cognoscitur de re an sit; et sic Adam in statu innocentiae Angelos cognoscebat et naturali cognitione, et
divina revelatione, multo familiarius et plenius quam nos cognoscamus.
Alia est qua cognoscitur de re quid est, et hoc est cognoscere rem per essentiam suam; et sic Adam, ut mihi
videtur, Angelos in statu innocentiae non cognoscebat.
Cuius ratio est, quia duplex cognitio Adae attribuitur: scilicet cognitio naturalis et cognitio gratiae.
Quod autem cognitione naturali Angelos per essentiam non cognoverit, ex hinc potest certum esse.
In nullo enim genere potentia passiva naturalis se extendit ultra id ad quod se extendit potentia activa eiusdem
generis; sicut potentia passiva in natura non invenitur nisi respectu eorum ad quae aliqua potentia activa naturalis
se potest extendere, ut Commentator dicit IX metaphys..
In animae autem humanae intellectu duplex potentia invenitur: una quasi passiva, scilicet intellectus possibilis; et
alia quasi activa, scilicet intellectus agens.
Unde intellectus possibilis naturaliter non est in potentia ut in eo fiant nisi ea quae intellectus agens natus est
facere: quamvis per hoc non excludatur quin aliqua alia in eo fieri possint operatione divina, sicut et in natura
corporali per operationem miraculi.
Actione autem intellectus agentis non fiunt intelligibilia ea quae sunt de seipsis intelligibilia, cuiusmodi sunt
essentiae Angelorum, sed ea quae sunt de seipsis in potentia intelligibilia, qualia sunt essentiae rerum
materialium, quae per sensum et imaginationem capiuntur; unde in intellectu possibili naturaliter non fiunt nisi
illae species intelligibiles quae sunt a phantasmatibus abstractae. Per huiusmodi autem species impossibile est
pervenire ad intuendam essentiam substantiae separatae, cum sint improportionabiles, et quasi alterius generis
cum ipsis essentiis spiritualibus.
Et ideo naturali cognitione homo non potest pertingere ut cognoscat Angelos per essentiam.
Similiter etiam nec Adam cognitione gratiae hoc potuit.
Cognitio enim gratiae est elevatior quam cognitio naturae; sed haec elevatio potest intelligi vel quantum ad
intelligibile, vel quantum ad modum intelligendi.
Quantum ad intelligibile quidem per gratiam cognitio hominis elevatur etiam sine mutatione status, sicut cum per
gratiam fidei elevamur ad cognoscendum ea quae sunt supra rationem; et similiter etiam per gratiam prophetiae.
Sed quantum ad modum cognoscendi non elevatur humana cognitio, nisi status mutetur.
Modus autem quo naturaliter cognoscit intellectus est ut a phantasmatibus accipiat, ut dictum est, in isto art..
Unde nisi homo in alium statum mutetur, oportet quod etiam in cognitione gratiae, quae est per revelationem
divinam, semper intellectus inspiciat ad phantasmata; et hoc est quod dionysius dicit, quod impossibile est nobis
aliter lucere divinum radium, nisi varietate sacrorum velaminum circumvelatum.

387

