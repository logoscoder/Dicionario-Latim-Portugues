Unde si cognosceret infinitam multitudinem in actu, sequeretur quod cognosceret infinitum per viam infiniti;
quod est impossibile.
Sed divinus intellectus per unam speciem cognoscit omnia; unde simul et uno intuitu est eius cognitio de
omnibus; et sic non cognoscit multitudinem secundum ordinem partium multitudinis, et sic potest infinitam
multitudinem cognoscere non per viam infiniti: si enim per viam infiniti deberet cognoscere, ut acciperet
multitudinis partem post partem, nunquam veniret ad finem, unde non perfecte cognosceret.
Unde concedo simpliciter, quod Deus actu cognoscit infinita absolute, nec ipsa infinita adaequant intellectum
eius, sicut ipse a se cognitus suum intellectum adaequat: quia essentia in infinitis creatis est finita, quasi
intensive sicut albedo in corpore infinito; essentia autem Dei est infinita omnibus modis; et secundum hoc omnia
infinita sunt Deo finita, et sunt comprehensibilia ab ipso.
RA1
Ad primum ergo dicendum, quod secundum hoc dicitur finiri a sciente, quod scitur quod intellectum scientis non
excedit, ut aliquid eius sit extra intellectum scientis: sic enim se habet ad intellectum scientis per modum finiti:
nec est inconveniens hoc accidere de infinito quod non per viam infiniti scitur.
RA2
Ad secundum dicendum, quod scientia simplicis notitiae et visionis nullam differentiam important ex parte
scientis, sed solum ex parte rei scitae: dicitur enim scientia visionis in Deo ad similitudinem visus corporalis, qui
res extra se positas intuetur; unde secundum scientiam visionis Deus scire non dicitur nisi quae sunt extra ipsum,
quae sunt vel praesentia, vel praeterita, vel futura; sed scientia simplicis notitiae, ut supra probatum est, est
eorum quae non sunt, nec erunt, nec fuerunt: nec alio modo scit Deus ista et illa: unde non est ex parte scientiae
visionis quod Deus infinita non videat; sed ex parte ipsorum visibilium quae non sunt; quae si esse ponerentur
infinita vel actu vel successione, procul dubio ea Deus cognosceret scientia visionis.
RA3
Ad tertium dicendum, quod visus proprie est quidam corporalis sensus; unde si nomen visionis ad immaterialem
cognitionem transferatur, hoc non erit nisi metaphorice.
In talibus autem locutionibus secundum diversas similitudines in rebus repertas diversa est ratio veritatis; unde
nihil prohibet aliquando omnem divinam scientiam visionem dici, aliquando vero solam illam quae est
praeteritorum, praesentium vel futurorum.
RA4
Ad quartum dicendum, quod ipse Deus per suam essentiam est similitudo rerum omnium, et propria
uniuscuiusque; unde in Deo non dicuntur esse plures rationes rerum nisi secundum respectus eius ad diversas
creaturas; qui quidem respectus sunt relationes rationis tantum. Non autem est inconveniens relationes rationis
multiplicari in infinitum, ut Avicenna dicit in metaphysica sua.
RA5
Ad quintum dicendum, quod pertransitio importat motum de uno in aliud; et quia Deus non discurrendo
cognoscit omnes partes infiniti, sive continui, sive discreti, sed uno simplici intuitu; perfecte infinitum cognoscit,
nec tamen infinitum intelligendo pertransit.
RA6
Ad sextum dicendum sicut ad primum.
RA7
Ad septimum dicendum, quod ratio illa procedit de infinito privative dicto, quod solum in quantitatibus
invenitur; omne enim privative dictum est imperfectum; non autem procedit de infinito negative dicto, quomodo
Deus infinitus dicitur: hoc enim perfectionis est ut aliquid per nihil terminetur.
RA8
Ad octavum dicendum, quod ratio illa probat quod infinitum cognosci non potest per viam infiniti: quia
quamcumque partem quantitatis eius acceperis, cuiuscumque mensurae, semper aliquid erit accipere de ipso.
Sed Deus non hoc modo cognoscit infinitum ut transeat de parte in partem.
RA9
Ad nonum dicendum, quod illud quod est infinitum quantitate, habet esse finitum, ut dictum est, et secundum
hoc divina scientia potest esse infiniti mensura.
RA10
Ad decimum dicendum, quod ratio mensurationis consistit in hoc quod fiat certitudo de quantitate alicuius
determinata: sic autem infinitum Deus non cognoscit, ut sciat aliquam eius quantitatem determinatam, quia eam
non habet; unde non repugnat rationi infiniti quod a Deo sciatur.
|a10 Articulus 10
TTA
Decimo autem incidenter quaesitum fuit utrum Deus possit facere infinita.
TTB
Et videtur quod sic.
51

