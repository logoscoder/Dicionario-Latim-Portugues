Quaedam vero nomina dicuntur importare respectum, quia significant rem alicuius generis, quam comitatur
respectus, quamvis nomen non sit impositum ad ipsum respectum significandum; sicut hoc nomen scientia est
impositum ad significandum qualitatem quamdam, quam sequitur quidam respectus, non autem ad
significandum respectum ipsum.
Et per hunc modum ratio boni respectum implicat: non quia ipsum nomen boni significet ipsum respectum
solum, sed quia significat id ad quod sequitur respectus, cum respectu ipso.
Respectus autem importatus in nomine boni, est habitudo perfectivi, secundum quod aliquid natum est perficere
non solum secundum rationem speciei, sed etiam secundum esse quod habet in rebus; hoc enim modo finis
perficit ea quae sunt ad finem.
Cum autem creaturae non sint suum esse, oportet quod habeant esse receptum; et per hoc earum esse est finitum
et terminatum secundum mensuram eius in quo recipitur.
Sic igitur inter ista tria quae Augustinus ponit, ultimum, scilicet ordo, est respectus quem nomen boni importat;
sed alia duo, scilicet species, et modus, causant illum respectum. Species enim pertinet ad ipsam rationem
speciei, quae quidem secundum quod in aliquo esse habet, recipitur per aliquem modum determinatum, cum
omne quod est in aliquo, sit in eo per modum recipientis.
Ita igitur unumquodque bonum, in quantum est perfectivum secundum rationem speciei et esse simul, habet
modum, speciem et ordinem. Speciem quidem quantum ad ipsam rationem speciei; modum quantum ad esse;
ordinem quantum ad ipsam habitudinem perfectivi.
RA1
Ad primum igitur dicendum, quod ratio illa procederet, si nomen boni esset impositum ad significandum ipsam
habitudinem; quod falsum est, ut ex dictis patet. Et propter hoc ratio non sequitur.
RA2
Ad secundum dicendum, quod bonum non differt ratione ab ente et uno, quasi habeant oppositas rationes; sed
quia ratio boni includit rationem entis et unius, et aliquid addit.
RA3
Ad tertium dicendum, quod secundum Philosophum in VIII metaphys., sicut in numeris quaelibet unitas vel
addita vel remota variat numeri speciem; ita in definitionibus quodlibet additum vel remotum diversam speciem
constituit. Ex ipsa igitur specie tantum constituitur ratio veri, in quantum verum est perfectivum secundum
rationem speciei tantum, ut ex dictis patet; sed ex specie simul et numero constituitur ratio boni, quod est
perfectivum non solum secundum speciem, sed etiam secundum esse.
RA4
Ad quartum dicendum, quod cum dicit Augustinus, quod totum malum est repertum de speciei privatione, non
excludit alia duo: quia, ut ipse in eodem libro dicit, ubi est aliqua species, necessario est aliquis modus. Ordo
etiam consequitur speciem et modum. Sed nominat speciem tantum, quia alia duo ipsam speciem consequuntur.
RA5
Ad quintum dicendum, quod ubicumque est aliquid receptum, oportet ibi esse modum, cum receptum limitetur
secundum recipiens; et ideo, cum esse creaturae et accidentale et essentiale sit receptum, modus non solum
invenitur in accidentalibus, sed etiam in substantialibus.
RA6
Ad sextum dicendum, quod cum in istis tribus ratio boni constituatur, non potuit a Deo fieri quod aliquid esset
bonum non habens speciem, modum et ordinem; sicut ab eo fieri non potuit quod esset aliquis homo, qui non
esset animal rationale.
RA7
Ad septimum dicendum, quod etiam modus, species et ordo, singulum eorum est bonum, non in illo modo
dicendi bonum quo subsistens in bonitate est bonum, sed quo principium bonitatis bonum est. Unde non oportet
quod singulum eorum habeat modum, speciem et ordinem; sicut non oportet quod forma habeat formam,
quamvis sit ens, et omne ens sit per formam. Et hoc est quod quidam dicunt, quod cum dicitur, omnia habere
modum, speciem et ordinem, intelligitur de creatis non de concreatis.
RA8
Et per hoc patet solutio ad octavum.
RA9
Ad nonum dicendum, quod quidam dicunt, modum, speciem et ordinem, secundum quod constituunt bonum
naturae, et secundum quod diminuuntur per peccatum, prout pertinent ad bonum moris, esse eadem secundum
rem, sed differre secundum rationem; sicut patet in voluntate, quod ipsa una et eadem potest considerari in
quantum est natura quaedam: et sic est in ea modus, species et ordo, constituentia bonum naturae; vel in quantum
est voluntas, prout habet ordinem ad gratiam: et sic attribuitur ei modus, species et ordo, quae possunt diminui
per peccatum, quae constituunt bonum moris.
Vel potest melius dici, quod cum bonum consequatur esse, et bonum per speciem, modum et ordinem
constituatur: sicut est aliud esse substantiale et accidentale, ita constat esse aliam formam substantialem et
accidentalem; et utraque proprium modum habet, et proprium ordinem.
431

