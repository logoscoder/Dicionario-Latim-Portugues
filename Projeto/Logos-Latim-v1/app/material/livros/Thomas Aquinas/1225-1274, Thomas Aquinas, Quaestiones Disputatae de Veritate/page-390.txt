Praeterea, magister dicit, II Sent., dist. 21, quod ideo mulier non horruit serpentem loquentem, quia cum noverit
creatum esse, etiam officium loquendi a Deo accepisse putavit.
Hoc autem falsum erat. Ergo mulier falsum opinata est antequam peccaret; ergo decepta fuit.
AG4
Praeterea, sicut magister in eadem dist.
Dicit, et etiam Augustinus super genes. Ad litteram, in tali specie venire permissus est diabolus in qua eius
malitia facile posset deprehendi. Sed in quacumque specie venisset, potuisset deprehendi, si homo in statu
innocentiae decipi non poterat.
Decipi igitur potuit.
AG5
Praeterea, mulier, audita promissione serpentis, speravit illam se consequi posse; alias stulte appetiisset, cum
tamen stultitia ante peccatum non fuerit. Sed nullus sperat quod opinatur esse impossibile. Ergo, cum esset
impossibile id quod Daemon promittebat, videtur quod mulier ante peccatum, hoc credens, decepta fuerit.
AG6
Praeterea, intellectus hominis in statu innocentiae collativus erat, et deliberatione indigens.
Non autem indigebat deliberatione nisi ad vitandum errorem. Ergo errare poterat in statu innocentiae.
AG7
Praeterea, intellectus Daemonis cum non sit corpori coniunctus, videtur esse multo perspicacior quam intellectus
hominis etiam in statu innocentiae, qui erat corpori coniunctus.
Sed Daemon decipi potest; unde sancti dicunt quod quando videbant Christum Daemones infirmitates patientem,
extimabant eum purum hominem, quando autem miracula facientem, tunc extimabant eum Deum esse. Ergo
multo fortius homo in statu innocentiae decipi potuit.
AG8
Praeterea, dum homo primo peccato peccavit, in ipso actu nondum erat in statu culpae; quia cum status culpae
causetur ex peccato, ante primum peccatum fuisset aliud peccatum. Sed in actu quo primo homo peccavit,
deceptus fuit. Ergo ante statum culpae homo decipi potuit.
AG9
Praeterea, Damascenus dicit, II libro: haec, scilicet cognitio fallax, Adae extiterat noviter plasmato. Sed
quicumque habet fallacem cognitionem, decipitur. Ergo Adam deceptus fuit in ipsa novitate suae plasmationis.
AG10
Praeterea, speculativa cognitio est contra affectionem divisa. Sed potest esse peccatum in affectiva sine hoc quod
sit aliqua deceptio in speculativa parte; quia multoties habentes scientiam contra scientiam agimus.
Ergo et potuit esse in primo homine deceptio in parte speculativa, antequam esset peccatum in affectiva.
AG11
Praeterea, sicut habetur in glosa I Tim. Capit.
II, 14, super illud: Adam non est seductus etc., Adam non fuit seductus eo modo quo mulier, ut putaret esse
verum quod diabolus suggerebat; in eo tamen fuisse seductum credi potest, quod commissum veniale putaverit,
quod peremptorium erat. Ergo Adam ante peccatum decipi potuit.
AG12
Praeterea, nullus liberatur a deceptione nisi per notitiam veritatis. Sed Adam non omnia sciebat. Ergo non in
omnibus poterat a deceptione esse immunis.
AG13
Si dicatur, quod servabatur per divinam providentiam a deceptione. Contra: divina providentia maxime in
necessitatibus subvenit. Sed in maxima necessitate quando fuisset ei utilissimum a seductione liberari, divina
providentia non servavit eum a seductione illaesum. Ergo multo minus in aliis fuisset divina providentia a
deceptione liberatus.
AG14
Praeterea, homo in statu innocentiae dormivisset, ut dicit boetius in Lib. De duabus naturis, et eadem ratione
etiam somniasset. Sed in somnio quilibet homo decipitur, cum aliqualiter similitudinibus rerum inhaereat quasi
rebus ipsis. Ergo Adam in statu innocentiae decipi potuit.
AG15
Praeterea, Adam in statu innocentiae sensibus corporalibus usus fuisset. Sed in cognitione sensitiva, frequenter
accidit deceptio, sicut cum unum duo videntur, et cum id quod a remotis videtur, parvum videtur. Ergo Adam in
statu innocentiae non fuisset omnino a deceptione liber.
SC1
Sed contra. Sicut dicit Augustinus, approbare vera pro falsis non est natura instituti hominis, sed poena damnati.
Ergo in statu innocentiae non poterat decipi; quod est vera pro falsis approbare.
SC2
Praeterea, anima nobilior est corpore.

390

