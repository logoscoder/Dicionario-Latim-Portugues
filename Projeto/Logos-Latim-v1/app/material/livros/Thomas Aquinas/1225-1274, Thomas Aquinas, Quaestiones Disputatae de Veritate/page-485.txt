Praeterea, liberum arbitrium est facultas voluntatis et rationis. Sed in homine invenitur ratio et voluntas. Ergo et
liberum arbitrium.
SC4
Praeterea, secundum Philosophum in lib.
III ethic., consilium non est nisi eorum quae in nobis sunt. Sed homines de suis actibus consiliantur. Ergo
homines sunt Domini suorum actuum, et per hoc liberi arbitrii.
SC5
Praeterea, praecepta et prohibitiones fieri non debent nisi ei qui potest facere et non facere: alias enim frustra
fierent. Sed homini divinitus fiunt prohibitiones et praecepta. Ergo in hominis potestate est facere et non facere;
et ita est liberi arbitrii.
SC6
Praeterea, nullus debet puniri vel praemiari pro eo quod non est in eius potestate facere et non facere. Sed homo
iuste a Deo punitur et praemiatur pro suis operibus. Ergo homo potest operari et non operari; et ita est liberi
arbitrii.
SC7
Praeterea, omnium quae fiunt, aliquam causam ponere oportet. Sed humanorum actuum non possumus ponere
causam ipsum Deum immediate: quia ea quae a Deo immediate sunt, non possunt esse nisi bona; actus autem
humani sunt quandoque boni quandoque mali. Similiter non potest dici quod humanorum actuum sit causa
necessitas: quia ex necessitate proveniunt quae semper eodem modo se habent; quod in humanis actibus non
videmus. Similiter non potest dici quod fatum, vel stellarum dispositio, sit causa eorum: quia oporteret actus
humanos ex necessitate accidere, sicut et causa necessaria est. Nec etiam natura eorum causa esse potest, quod
ostendit humanorum actuum varietas: natura enim determinata est ad unum, nec ab eo deficit nisi in minori parte.
Nec fortuna vel casus humanorum actuum causa esse potest: quia fortuna et casus sunt causa eorum quae raro et
praeter intentionem accidunt, ut dicitur in II physic., quod in humanis actibus non apparet. Relinquitur igitur
ipsum hominem facientem, esse principium suorum propriorum actuum; et per hoc esse liberi arbitrii.
CO
Respondeo. Dicendum, quod absque omni dubitatione hominem arbitrio liberum ponere oportet.
Ad hoc enim fides astringit, cum sine libero arbitrio non possit esse meritum vel demeritum, iusta poena vel
praemium. Ad hoc etiam manifesta indicia inducunt, quibus apparet hominem libere unum eligere, et aliud
refutare. Ad hoc etiam evidens ratio cogit, quam quidem ad investigationem liberi arbitrii originem sequentes,
hoc modo procedemus.
In rebus enim quae moventur vel aliquid agunt, haec invenitur differentia: quod quaedam principium sui motus
vel operationis in seipsis habent; quaedam vero extra se, sicut ea quae per violentiam moventur, in quibus
principium est extra, nil conferente vim passo, secundum Philosophum in III ethic.: in quibus liberum arbitrium
ponere non possumus, eo quod non sunt causa sui motus; liberum autem est quod sui causa est, secundum
Philosophum in princ. Metaphys..
Eorum autem quorum principium motus et operis in ipsis est, quaedam talia sunt quod ipsa seipsa movent, sicut
animalia; quaedam autem quae non movent seipsa, quamvis in seipsis sui motus aliquod principium habent, sicut
gravia et levia: non enim ipsa seipsa movent, cum non possint distingui in duas partes, quarum una sit movens et
alia mota, sicut in animalibus invenitur; quamvis motus eorum consequatur aliquod principium in seipsis, scilicet
formam; quam, quia a generante habent, dicuntur a generante moveri per se, secundum Philosophum in VIII
phys., sed a removente prohibens per accidens: et haec moventur seipsis, sed non a seipsis.
Unde nec in his liberum arbitrium invenitur, quia non sunt sibi ipsis causa agendi vel movendi; sed astringuntur
ad agendum vel movendum per id quod ab altero receperunt.
Eorum autem quae a seipsis moventur, quorumdam motus ex iudicio rationis proveniunt, quorumdam vero ex
iudicio naturali.
Ex iudicio rationis homines agunt et moventur; conferunt enim de agendis; sed ex iudicio naturali agunt et
moventur omnia bruta. Quod quidem patet tum ex hoc quod omnia quae sunt eiusdem speciei, similiter
operantur, sicut omnes hirundines similiter faciunt nidum: tum ex hoc quod habent iudicium ad aliquod opus
determinatum et non ad omnia; sicut apes non habent industriam ad faciendum aliquod aliud opus nisi favos
mellis; et similiter est de aliis animalibus.
Unde recte consideranti apparet quod per quem modum attribuitur motus et actio corporibus naturalibus
inanimatis, per eumdem modum attribuitur brutis animalibus iudicium de agendis; sicut enim gravia et levia non
movent seipsa, ut per hoc sint causa sui motus, ita nec bruta iudicant de suo iudicio, sed sequuntur iudicium sibi
a Deo inditum. Et sic non sunt causa sui arbitrii, nec libertatem arbitrii habent.
Homo vero per virtutem rationis iudicans de agendis, potest de suo arbitrio iudicare, in quantum cognoscit
rationem finis et eius quod est ad finem, et habitudinem et ordinem unius ad alterum: et ideo non est solum causa
sui ipsius in movendo, sed in iudicando; et ideo est liberi arbitrii, ac si diceretur liberi iudicii de agendo vel non
agendo.
RA1
485

