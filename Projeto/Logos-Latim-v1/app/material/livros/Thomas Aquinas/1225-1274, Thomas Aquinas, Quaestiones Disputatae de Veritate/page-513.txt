Sed si hoc verum esset, utique in oratione dominica cum dixissemus, dimitte debita nostra, non adderemus, et ne
nos inferas in tentationem. Illud enim dicimus, ut peccata dimittantur; hoc autem, ut caveantur, sive vincantur;
quod a patre qui est in caelis, nulla ratione peteremus, si virtute voluntatis humanae hoc possemus efficere. Ergo
videtur quod responsio illa nulla sit.
AG23
Praeterea, Augustinus dicit in Lib. De natura et gratia: praevaricatorem legis digne lux deserit veritatis; qua
desertus utique fit caecus; et plus necesse est offendat, et cadendo vexetur, vexatusque non surgat. Ergo et
peccator destitutus gratia necesse habet peccare.
SC1
Sed contra. Est quod Hieronymus dicit ad Damasum Papam: nos dicimus, homines semper peccare et non
peccare posse, ut semper nos liberi confiteamur esse arbitrii. Ergo dicere, quod homo in statu peccati non possit
vitare peccatum, est negare arbitrii libertatem; quod est haereticum.
SC2
Praeterea, si aliquis defectus sit in agente aliquo, in cuius potestate sit vel uti illo vel non uti, non necesse habet
in sua actione deficere; sicut si tibia curva posset non uti, ambulando, sua curvitate, posset non claudicare.
Sed liberum arbitrium subiectum peccato, peccato uti potest et non uti, eo quod uti peccato est actus liberi arbitrii
quod habet dominium sui actus. Ergo, quantumcumque sit in peccato, potest non peccare.
SC3
Praeterea, in psalm. Cxviii, 95, dicitur: me expectaverunt peccatores, ut perderent me; Glossa, meum consensum.
Ergo aliquis non deducitur ad peccandum nisi consentiendo. Sed consensus est in potestate liberi arbitrii. Ergo
aliquis potest per liberum arbitrium non peccare.
SC4
Praeterea, Daemon, quia non potest non peccare, dicitur irremediabiliter peccasse. Sed homo non irremediabiliter
peccavit, ut communiter dicitur. Ergo potest non peccare.
SC5
Praeterea, de uno extremo non transitur in alterum nisi per medium. Sed homo ante peccatum habet potentiam
non peccandi. Ergo non immediate post peccatum ducitur ad aliud extremum, ut scilicet non possit non peccare.
SC6
Praeterea, liberum arbitrium peccatoris peccare potest. Sed non potest nisi eligendo; cum eligere sit actus liberi
arbitrii: sicut nec visus aliquid operatur nisi videndo. Sed electio, cum sit desiderium praeconsiliati, secundum
Philosophum in III ethicorum, sequitur consilium, quod non est nisi eorum quae sunt in nobis, ut dicitur ibidem.
Ergo peccatum vitare, vel facere, est in potestate hominis in peccato existentis.
SC7
Praeterea, secundum Augustinum, nullus peccat in eo quod vitare non potest, quia iam hoc esset necessarium. Si
ergo aliquis in peccato existens peccatum vitare non posset, peccatum committendo non peccat; quod est
absurdum.
SC8
Praeterea, liberum arbitrium est aequaliter a coactione liberum ante peccatum, et post. Sed necessitas peccandi
ad coactionem pertinere videtur; eo quod, etiam si nolimus, illa necessitas nobis inest. Ergo homo post peccatum
non habet necessitatem peccandi.
SC9
Praeterea, omnis necessitas, vel est coactionis, vel naturalis inclinationis. Sed necessitas peccandi non est
naturalis inclinationis, quia sic natura mala esset, quia in malum inclinaret.
Ergo, si peccatori inesset necessitas ad peccandum, cogeretur peccare.
SC10
Praeterea, quod est necessarium, non est voluntarium. Si ergo necessarium sit peccare eum qui est in peccato,
peccatum non est voluntarium; quod est falsum.
SC11
Praeterea, si peccator necesse habet peccare, haec necessitas ei non competit nisi ratione peccati. Potest autem de
peccato exire: alias peccatoribus non praeciperetur, Isai.
LII, 11: recedite, exite inde, pollutum nolite tangere. Ergo potest peccator non peccare.
CO
Respondeo. Dicendum, quod circa hanc quaestionem contrariae haereses insurrexerunt.
Quidam enim, aestimantes naturam mentis humanae ad modum corporalium naturarum, opinati sunt, omne illud
in quod videbant mentis humanae inclinationem esse, hominem ex necessitate operari; et ex hoc in contrarios
errores inciderunt.
Habet enim humana mens duas contrarias inclinationes.
Unam quidem in bonum, ex instinctu rationis; quam considerans Iovinianus, dixit hominem non posse peccare.
Alia inclinatio inest humanae menti ex inferioribus viribus; et praecipue secundum quod sunt ex originali
peccato corruptae: qua scilicet inclinatur mens ad ea eligenda quae sunt secundum carnalem sensum delectabilia.
513

