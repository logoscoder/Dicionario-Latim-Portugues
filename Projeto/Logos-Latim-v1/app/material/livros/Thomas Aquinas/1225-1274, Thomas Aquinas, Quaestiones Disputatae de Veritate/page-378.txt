Hoc autem medio non indigebat homo in statu innocentiae. Indigebat autem medio quod est quasi species rei
visae; quia per aliquod spirituale lumen menti hominis influxum divinitus, quod erat quasi similitudo expressa
lucis increatae, Deum videbat.
Sed hoc medio non indigebit in patria, quia ipsam Dei essentiam per seipsam videbit, non per aliquam eius
similitudinem vel intelligibilem vel sensibilem, cum nulla creata similitudo adeo perfecte Deum possit
repraesentare, ut per eam videns ipsam essentiam Dei cognoscere aliquis possit. Indigebit tamen lumine gloriae
in patria, quod erit quasi medium sub quo videtur, secundum illud psalm. XXXV, 10: in lumine tuo videbimus
lumen, eo quod ista visio nulli creaturae est naturalis, sed soli Deo: unde nulla creatura in eam ex sua natura
potest pertingere; sed ad eam consequendam oportet quod illustretur lumine divinitus emisso.
Secunda autem visio, quae est per medium, quod est species, naturalis est Angelo; sed est supra naturam
hominis. Unde ad eam indiget lumine gratiae.
Tertia vero est competens naturae hominis; et ideo ea sola sibi relinquitur post peccatum.
Et ideo patet quod visio qua homo Deum in statu innocentiae vidit, media fuit inter visionem qua nunc videmus,
et visionem beatorum.
Patet igitur quod homo post peccatum triplici medio indiget ad videndum Deum: scilicet ipsa creatura, ex qua in
divinam cognitionem ascendit; et similitudine ipsius Dei, quam ex creatura accipit; et lumine, quo perficitur ad
hoc ut in Deum dirigatur: sive sit lumen naturae, ut intellectus agentis, sive gratiae, ut lumen fidei vel sapientiae.
In statu vero ante peccatum indigebat duplici medio: scilicet medio quod est similitudo Dei; et quod est lumen
elevans vel dirigens mentem.
Beati autem uno tantum medio indigent, scilicet lumine gloriae elevante mentem.
Ipse autem Deus seipsum videt absque omni medio, ipse enimmet est lumen quo seipsum videt.
RA2
Ad secundum dicendum, quod magister non removet quin per aliquam similitudinem creatam quasi per medium
Deus in statu innocentiae videretur; sed quia non indigebat ad hoc medio visibilis creaturae.
RA3
Ad tertium dicendum, quod Adam in statu innocentiae non videbat gaudia caelestis curiae ut comprehenderet
quae vel quanta essent, hoc enim solum beatorum est; sed cognoscebat de eis an sint, per hoc quod eorum
aliquam participationem habebat.
RA4
Ad quartum dicendum, quod Deus in contemplatione videtur per medium, quod est lumen sapientiae, mentem
elevans ad divina cernenda; non autem ut ipsa divina essentia immediate videatur: et sic per gratiam videtur
etiam a contemplativis post statum peccati, quamvis perfectius in statu innocentiae.
RA5
Ad quintum dicendum, quod homo factus erat ad videndum Deum non in principio, sed in ultimo suae
perfectionis; et ideo quod in principio suae conditionis Deum per essentiam non vidit, non fuit ex hoc quod
aliquo obstaculo impediretur; sed solum proprio defectu, quia nondum ei inerat perfectio illa quae requiritur ad
videndum divinam essentiam.
RA6
Ad sextum dicendum, quod Adam in statu innocentiae desiderabat Deum per essentiam videre; sed eius
desiderium erat ordinatum: ad hoc enim tendebat ut videret Deum, quando tempus esset. Unde ex hoc quod
Deum ante tempus debitum non videbat, nulla ei afflictio inerat.
RA7
Ad septimum dicendum, quod mens nostra dicitur immediate formari ab ipsa prima veritate, non quin eam
cognoscat interdum mediante aliquo habitu vel specie vel creatura; sed per modum quo exemplatum formatur ad
suum exemplar immediatum.
Posuerunt enim quidam, ut patet per dionysium de divin. Nomin., superiora in entibus esse inferiorum
exemplaria, et ita animam hominis a Deo procedere mediante Angelo, et ad exemplar divinum formari mediante
angelico exemplari. Quod quidem ex verbis inductis removetur. Ipsa enim humana mens immediate a Deo
creatur, et immediate ab ipso sicut ab exemplari formatur; et per hoc etiam immediate in ipso sicut in fine
beatificatur.
RA8
Ad octavum dicendum, quod quamvis Deus sit per se maxime intelligibilis, et adesset menti hominis in statu
innocentiae, non tamen aderat ei ut intelligibilis forma; quia intellectus hominis nondum habebat illam
perfectionem quae ad hoc requiritur.
RA9
Ad nonum dicendum, quod superioris rationis obiectum, secundum conditionem naturae, non est ipsa divina
essentia, sed rationes quaedam a Deo in mentem profluentes, et etiam a creaturis acceptae, quibus ad aeterna
conspicienda perficimur.
RA10

378

