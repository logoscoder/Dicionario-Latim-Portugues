dispositum de eius sepultura in quadam ecclesia, morti appropinquans surrexit, et se induens praedixit se velle
ire per viam appiam ad ecclesiam s. Sixti. Cumque post modicum defunctus esset; quia longum erat iter ad
ecclesiam ubi sepeliri debebat, repente orto consilio exeuntes cum eius funere per viam appiam, nescientes quae
ille dixerat, in ecclesia s. Sixti eum posuerunt: quod tamen, ut Gregorius subiungit, praedicere non potuit, nisi
quia id quod futurum erat eius corpori, ipsa vis animae ac subtilitas praevidebat.
Ergo illa etiam futura quae ex naturalibus causis non dependent, possunt naturaliter ab homine praevideri; et sic
idem quod prius.
AG7
Praeterea, ex causis naturalibus non potest accipi significatio super ea quae naturaliter non fiunt. Sed astrologi
accipiunt ex motibus corporum caelestium significationes super prophetia. Ergo prophetia est naturalis.
AG8
Praeterea, Philosophi in scientia naturali non determinaverunt nisi de his quae naturaliter possunt accidere.
Determinavit autem Avicenna, in VI de naturalibus, de prophetia.
Ergo prophetia est naturalis.
AG9
Praeterea, ad prophetiam non requiruntur nisi tria; scilicet claritas intelligentiae, et perfectio virtutis
imaginativae, et potestas animae, ut ei materia exterior obediat, ut Avicenna ponit in VI de naturalibus.
Sed haec tria possunt accidere naturaliter.
Ergo naturaliter potest aliquis propheta esse.
AG10
Sed dicebat, quod naturaliter potest intellectus et imaginatio perfici ad praecognoscendum futura naturalia; sed
de his non est prophetia. Sed contra, ea quae dependent ex causis inferioribus, dicuntur esse naturalia.
Sed Isaias praevidit et praedixit ezechiam fore moriturum, isa. XXXVIII, 1; et hoc secundum rationes inferiores,
ut per Glossam ibidem habetur. Ergo etiam praecognitio naturalium futurorum est prophetia.
AG11
Praeterea, divina providentia rebus in esse productis tribuit ut in se habeant ea sine quibus conservari non
possunt; sicut in humano corpore posuit membra quibus sumitur et decoquitur cibus, sine quo mortalis vita non
conservatur. Sed humanum genus non potest sine societate conservari: unus enim homo non sufficit sibi in
necessariis ad vitam, unde homo naturaliter est animal politicum, ut dicitur VIII ethic..
Societas autem conservari non potest sine iustitia; iustitiae vero regula est prophetia.
Ergo naturae humanae est inditum ut ad prophetiam naturaliter homo pervenire possit.
AG12
Praeterea, in quolibet genere naturaliter invenitur illud quod est perfectissimum in genere illo.
Sed perfectissimum in genere hominum est propheta, qui secundum id quod est in homine potius, scilicet
intellectum, alios transcendit.
Ergo naturaliter potest homo ad prophetiam pervenire.
AG13
Praeterea, plus distant proprietates Dei a proprietatibus creaturarum quam proprietates rerum futurarum a rebus
praesentibus.
Sed naturali cognitione homo per proprietates creaturarum in cognitionem Dei pervenire potest: ut patet Rom.
Cap. I, 20: invisibilia Dei per ea quae facta sunt etc.; ergo et naturaliter ex his quae sunt, potest homo in
cognitionem futurorum pervenire; et sic naturaliter potest esse propheta.
AG14
Sed dicebat, quod quamvis Deus magis distet in essendo, tamen futura magis distant in cognoscendo. Sed contra,
eadem sunt principia essendi et cognoscendi. Ergo illud quod est magis distans secundum esse, est etiam magis
distans secundum cognitionem.
AG15
Praeterea, Augustinus in Lib. De libero arbitr., distinguit tria genera bonorum; scilicet parvum, magnum et
medium. Sed prophetia non computatur inter parva bona, quia huiusmodi sunt bona corporalia; nec iterum inter
bona maxima, quia huiusmodi sunt quibus recte vivitur, et quibus nullus abuti potest: quae prophetiae competere
non videntur. Ergo restat quod prophetia ad media bona pertineat, quae sunt bona naturalia animae; et sic videtur
quod sit naturalis.
AG16
Praeterea, boetius dicit in Lib. De duabus naturis quod uno modo natura dicitur omne illud quod potest agere vel
pati. Sed ad hoc quod aliquis sit propheta, requiritur quaedam spiritualis passio, scilicet receptio luminis
prophetici, ut supra dictum est. Ergo videtur quod prophetia sit naturalis.
AG17
Praeterea, si agenti naturale est agere, et patienti naturale est pati, oportet quod passio sit naturalis. Sed ipsi Deo
naturale est quod perfectionem prophetiae hominibus infundat; quia ipse secundum suam naturam bonus est, et

266

