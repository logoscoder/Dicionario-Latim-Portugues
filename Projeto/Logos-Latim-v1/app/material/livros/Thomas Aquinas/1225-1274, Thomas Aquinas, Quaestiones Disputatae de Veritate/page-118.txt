dici, quod earum simplicitas est propter earum imperfectionem, sicut et materia prima est simplex; et ideo ex hoc
non habent quod non moveantur, sicut nec materia prima.
RA9
Ad nonum dicendum, quod oportet sexuum diversitatem in aliquas causas caelestes reducere.
Omne enim agens intendit assimilare sibi patiens, secundum quod potest; unde vis activa quae est in semine
maris, intendit conceptum semper ducere ad sexum masculinum, qui perfectior est; unde sexus femineus accidit
praeter intentionem naturae particularis agentis.
Nisi ergo esset aliqua virtus quae intenderet femineum sexum, generatio feminae esset omnino a casu, sicut et
aliorum monstrorum; et ideo dicitur, quod quamvis sit praeter intentionem naturae particularis, ratione cuius
dicitur femina mas occasionatus, tamen de intentione est naturae universalis, quae est vis corporis caelestis, ut
Avicenna dicit.
Sed potest esse impedimentum ex parte materiae, quod nec virtus caelestis nec particularis consequitur effectum
suum, productionem scilicet masculini sexus; unde quandoque femina generatur etiam existente dispositione in
corpore caelesti ad contrarium, propter materiae indispositionem; vel e contrario generabitur sexus masculinus
contra dispositionem caelestis corporis, propter particularis virtutis victoriam super materiam.
Contingit ergo quod in conceptione geminorum, operatione naturae materia separatur, cuius una pars magis
obedit virtuti agenti quam altera, propter alterius indigentiam; et ideo in una parte generatur sexus femineus, in
altera masculinus, sive corpus caeleste disponat ad unum, sive ad alterum; magis tamen hoc potest accidere,
quando corpus caeleste disponit ad femineum sexum.
RA10
Ad decimum dicendum, quod causa prima magis dicitur influere quam secunda inquantum eius effectus est
intimior et permanentior in causato, quam effectus causae secundae; effectus tamen magis similatur causae
secundae, quia per eam determinatur quodammodo actio primae causae ad hunc effectum.
RA11
Ad undecimum dicendum, quod quamvis motus caelestis, secundum quod est actus mobilis corporis, non sit
motus voluntarius, secundum tamen quod est actus moventis, est voluntarius, id est ab aliqua voluntate causatus;
et secundum hoc, ea quae ex motu illo causantur, sub providentia cadere possunt.
RA12
Ad duodecimum dicendum, quod effectus non sequitur ex causa prima, nisi posita causa secunda; unde
necessitas causae primae non inducit necessitatem in effectu nisi posita necessitate in causa secunda.
RA13
Ad decimumtertium dicendum, quod corpus caeleste non est factum propter hominem sicut propter principalem
finem; sed finis principalis eius est bonitas divina. Et iterum, quod homo sit nobilius caelesti corpore, non est ex
natura corporis, sed ex natura animae rationalis. Et praeterea, dato quod etiam corpus hominis esset simpliciter
nobilius quam corpus caeli, nihil prohiberet corpus caeli secundum aliquid esse nobilius humano corpore,
inquantum illud scilicet, habet virtutem activam, hoc autem passivam, et sic poterit agere in ipsum; et sic etiam
ignis, inquantum est actu calidus, agit in corpus humanum, inquantum est potentia calidum.
RA14
Ad decimumquartum dicendum, quod anima rationalis, et est substantia quaedam, et est corporis actus.
Inquantum ergo est substantia, est nobilior forma caelesti; non autem inquantum est corporis actus. Vel potest
dici, quod anima est perfectio corporis humani et ut forma, et ut motor; corpus autem caeleste, quia perfectum
est, non requirit aliquam substantiam spiritualem quae perficiat ipsum ut forma, sed quae perficit ipsum ut motor
tantum; et haec perfectio secundum naturam est nobilior quam anima humana.
Quamvis etiam quidam posuerint motores coniunctos orbium esse formas eorum; quod sub dubio ab Augustino
relinquitur super genes. Ad litt..
Hieronymus etiam asserere videtur, Eccle. I, 6, super illud: lustrans universa in circuitu, etc., Glossa: spiritum
solem nominavit, quod animal sit, spiret et vigeat. Damascenus tamen in Lib. II contrarium dicit: nullus, inquit,
animatos caelos vel luminaria existimet: inanimati sunt enim et insensibiles.
RA15
Ad decimumquintum dicendum, quod actio etiam contrarii, quod repugnat virtuti activae alicuius corporis
caelestis, habet aliquam causam in caelo: per motum enim primum ponitur a philosophis quod res inferiores
conservantur in suis actionibus; et ita illud contrarium, quod agit impediendo effectum alicuius corporis
caelestis, utpote calidum quod impedit humectationem lunae, habet etiam aliquam causam caelestem; et sic
etiam sanitas quae consequitur, non omnino contrariatur actioni caelestis corporis, sed habet ibi aliquam radicem.
RA16
Ad decimumsextum dicendum, quod corpora caelestia tangunt inferiora, sed non tanguntur ab eis, ut dicitur in I
de gener.; nec quodlibet eorum tangit quodlibet istorum immediate, sed per medium, ut dicebatur.
RA17
Ad decimumseptimum dicendum, quod actio agentis recipitur in medio per modum medii; et ideo quandoque
alio modo recipitur in medio quam in ultimo; sicut virtus magnetis attrahentis defertur ad ferrum per medium
118

