animam, sicut nec cum ipsa convertitur: converti enim est conversim praedicari; ergo nec verum convertetur cum
ente; quod est falsum.
AG3
Praeterea, omne quod est in aliquo, consequitur id in quo est. Si ergo veritas principaliter est in anima, tunc
iudicium de veritate erit secundum aestimationem animae; et ita redibit antiquorum Philosophorum error, qui
dicebant, omne quod quis opinatur in intellectu esse verum, et duo contradictoria simul esse vera; quod est
absurdum.
AG4
Praeterea, si veritas principaliter est in intellectu, oportet quod aliquid quod ad intellectum pertinet, in definitione
veritatis ponatur. Sed Augustinus huiusmodi definitionem reprobat in Lib. Solil., sicut istam: verum est quod ita
est ut videtur: quia secundum hoc, non esset verum quod non videtur; quod patet esse falsum de occultissimis
lapillis, qui sunt in visceribus terrae; et similiter reprobat et improbat istam: verum est quod ita est ut cognitori
videtur, si velit et possit cognoscere, quia secundum hoc non esset aliquid verum, nisi cognitor vellet et posset
cognoscere. Ergo et eadem ratio esset de quibuscumque aliis definitionibus in quibus aliquid ad intellectum
pertinens poneretur. Ergo veritas non est principaliter in intellectu.
SC1
Contra. Philosophus dicit in VI metaphysic.: non est falsum et verum in rebus sed in mente.
SC2
Praeterea, veritas est adaequatio rei et intellectus. Sed haec adaequatio non potest esse nisi in intellectu. Ergo nec
veritas est nisi in intellectu.
CO
Solutio. Dicendum, quod non oportet in illis quae dicuntur per prius et per posterius de multis, quod illud prius
recipiat praedicationem communis, quod est ut causa aliorum, sed illud in quo est primo ratio illius communis
completa; sicut sanum per prius dicitur de animali, in quo primo perfecta ratio sanitatis invenitur, quamvis
medicina dicatur sana ut effectiva sanitatis. Et ideo, cum verum dicatur per prius et posterius de pluribus, oportet
quod de illo per prius dicatur in quo primo invenitur completa ratio veritatis.
Complementum autem cuiuslibet motus vel operationis est in suo termino. Motus autem cognitivae virtutis
terminatur ad animam: oportet enim quod cognitum sit in cognoscente per modum cognoscentis: sed motus
appetitivae terminatur ad res; inde est quod Philosophus in III de anima ponit circulum quemdam in actibus
animae, secundum, scilicet, quod res quae est extra animam, movet intellectum, et res intellecta movet
appetitum, et appetitus tendit ad hoc ut perveniat ad rem a qua motus incepit.
Et quia bonum, sicut dictum est, dicit ordinem entis ad appetitum, verum autem dicit ordinem ad intellectum;
inde est quod Philosophus dicit VI metaphys., quod bonum et malum sunt in rebus, verum autem et falsum sunt
in mente. Res autem non dicitur vera nisi secundum quod est intellectui adaequata; unde per posterius invenitur
verum in rebus, per prius autem in intellectu.
Sed sciendum, quod res aliter comparatur ad intellectum practicum, aliter ad speculativum.
Intellectus enim practicus causat res, unde est mensura rerum quae per ipsum fiunt: sed intellectus speculativus,
quia accipit a rebus, est quodammodo motus ab ipsis rebus, et ita res mensurant ipsum. Ex quo patet quod res
naturales, a quibus intellectus noster scientiam accipit, mensurant intellectum nostrum, ut dicitur X metaph.: sed
sunt mensuratae ab intellectu divino, in quo sunt omnia sicut omnia artificiata in intellectu artificis. Sic ergo
intellectus divinus est mensurans non mensuratus; res autem naturalis, mensurans et mensurata; sed intellectus
noster mensuratus et non mensurans res quidem naturales, sed artificiales tantum.
Res ergo naturalis inter duos intellectus constituta, secundum adaequationem ad utrumque vera dicitur;
secundum enim adaequationem ad intellectum divinum dicitur vera, in quantum implet hoc ad quod est ordinata
per intellectum divinum, ut patet per Anselmum in Lib. De verit. Et per Augustinum in Lib. De vera religione, et
per Avicennam in definitione inducta, scilicet: veritas cuiusque rei est proprietas sui esse quod stabilitum est ei;
secundum autem adaequationem ad intellectum humanum dicitur res vera, in quantum est nata de se facere
veram aestimationem; sicut e contrario falsa dicuntur quae sunt nata videri quae non sunt, aut qualia non sunt, ut
dicitur in V metaphysic..
Prima autem ratio veritatis per prius inest rei quam secunda, quia prius est eius comparatio ad intellectum
divinum quam humanum; unde, etiam si intellectus humanus non esset, adhuc res verae dicerentur in ordine ad
intellectum divinum. Sed si uterque intellectus, rebus remanentibus per impossibile, intelligeretur auferri, nullo
modo ratio veritatis remaneret.
RA1
Responsio ergo ad primum quod, sicut ex iam dictis patet, verum per prius dicitur de intellectu vero, et per
posterius de re sibi adaequata; et utroque modo convertitur cum ente, sed diversimode, quia secundum quod
dicitur de rebus, convertitur cum ente per praedicationem: omne enim ens est adaequatum intellectui divino, et
potens adaequare sibi intellectum humanum, et e converso. Si autem accipiatur prout dicitur de intellectu, sic
convertitur cum ente quod est extra animam, non per praedicationem, sed per consequentiam; eo quod cuilibet
intellectui vero oportet quod respondeat aliquod ens, et e converso.
5

