Praeterea, ad prophetiam requiritur bonitas imaginationis, cum etiam per visionem imaginariam frequenter
prophetia fiat. Sed ad bonitatem imaginativae virtutis requiritur bona dispositio et complexio organi. Ergo ad
prophetiam praeexigitur dispositio naturalis.
AG3
Praeterea, impedimentum naturale est fortius quam id quod accidentaliter supervenit.
Sed aliquae passiones accidentaliter supervenientes impediunt prophetiam; unde dicit hieron. Super Matth.:
tempore illo quo coniugales actus geruntur, praesentia spiritus sancti non dabitur, etiam si propheta esse videatur
qui officio generationis obsequitur.
Nec hoc est propter culpam, quia actus matrimonialis culpa caret, sed propter concupiscentiae passionem
annexam. Ergo multo fortius indispositio naturalis complexionis impedit aliquem ne possit fieri propheta.
AG4
Praeterea, natura ordinatur ad gratiam, sicut gratia ad gloriam. Sed gloria praeexigit gratiae perfectionem in eo
qui debet ad gloriam pervenire. Ergo et prophetia, et alia dona gratuita, praeexigunt naturalem dispositionem.
AG5
Praeterea, speculatio prophetiae est altior quam scientiae acquisitae. Sed speculatio scientiae acquisitae
impeditur per indispositionem naturalis complexionis: cum quidam sint ita indispositi ex naturali complexione,
quod vix aut nunquam ad scientias acquirendas pertingere possint. Ergo multo fortius indispositio naturalis
complexionis speculationem prophetiae impedit.
AG6
Praeterea, quae a Deo sunt, ordinata sunt; ut dicitur Rom. XIII, 1. Sed donum prophetiae est a Deo. Ergo ordinate
ab eo distribuitur. Sed non esset ordinata distributio, si daretur ei qui non est ad eam habendam dispositus. Ergo
prophetia praeexigit naturalem dispositionem.
SC1
Sed contra. Illud quod dependet ex solo arbitrio dantis, non praeexigit aliquam dispositionem in recipiente. Sed
prophetia est huiusmodi, ut patet per hoc quod I Cor. XII, 11, enumerata prophetia et aliis spiritus sancti donis,
subiungitur: haec autem omnia operatur unus atque idem spiritus dividens singulis prout vult; et ioann., III, 8,
dicitur: spiritus ubi vult spirat.
SC2
Praeterea, I corinth., I, 27-28, dicit apostolus: quae infirma sunt mundi, elegit Deus, ut confundat fortia et
contemptibilia et ea quae non sunt, ut ea quae sunt, destrueret. Ergo dona spiritus sancti non praeexigunt de
necessitate aliquam dispositionem in subiecto.
SC3
Praeterea, Gregorius dicit in homilia Pentecostes: implet spiritus sanctus citharaedum puerum, et Psalmistam
facit; implet pastorem armentarium sycomoros vellicantem, et prophetam facit. Ergo donum prophetiae non
praeexigit aliquam dispositionem vel statum in eo cui datur; sed ex sola divina voluntate dependet eius collatio.
CO
Responsio. Dicendum, quod in prophetia duo est considerare: scilicet ipsum prophetiae donum, et huius doni iam
percepti usum.
Ipsum igitur prophetiae donum supra facultatem hominis existens, a Deo datur, non virtute alicuius causae
creatae; quamvis prophetia naturalis ex virtute alicuius creaturae perficiatur in nobis, ut dictum est.
Hoc autem differt inter operationem divinam et operationem creaturae: quod quia Deus sua operatione non
solum formam, sed et materiam producit; non praeexigat eius operatio, sicut nec materiam, ita nec dispositionem
materialem ad effectum perficiendum.
Nec tamen formam sine materia aut sine dispositione facit, sed simul potest materiam et formam condere unica
operatione; vel etiam materiam quantumcumque indispositam ad debitam dispositionem reducere, quae competat
perfectioni quam inducit: sicut patet in suscitatione mortui. Corpus enim mortuum est omnino indispositum ad
animam recipiendam, et tamen unico divino opere corpus et animam, et dispositionem ad animam recipit. Sed ad
operationem creaturae praeexigitur et materia, et debita materiae dispositio; non enim potest virtus creata ex
quolibet quodlibet facere.
Patet ergo quod prophetia naturalis praeexigit dispositionem debitam naturalis complexionis; sed prophetia quae
est spiritus sancti donum, non praeexigit eam. Exigit tamen quia simul cum dono prophetiae datur etiam
prophetae dispositio naturalis quae sit ad prophetiam conveniens.
Usus autem prophetiae cuiuslibet est in potestate prophetae; et secundum hoc dicitur I Cor. XIV, 32 quod
spiritus prophetarum prophetis subiecti sunt; et ideo ab usu prophetiae aliquis seipsum impedire potest, et ad
debitum prophetiae usum de necessitate dispositio debita requiritur, cum prophetiae usus ex virtute creata
prophetae procedat.
Unde et determinatam dispositionem praeexigat.
RA1
Ad primum igitur dicendum, quod quaedam dispositiones sunt indifferentes ad prophetiam; et hae divina
operatione non mutantur in propheta; et secundum earum convenientiam prophetia procedit. Indifferens enim est
271

