Anselmus in Lib. De veritate dicit: video hac ratione probari veritatem immobilem permanere. Praemissa autem
ratio fuit de veritate significationis, ut ex praemissis, apparet. Ergo veritas enuntiabilium est immutabilis; et
eadem ratione veritas rei quam significat.
AG2
Praeterea, si veritas enuntiationis mutatur, maxime mutatur ad mutationem rei. Sed re mutata, veritas
propositionis manet. Ergo veritas enuntiationis est immutabilis. Probatio mediae. Veritas, secundum Anselmum
est rectitudo quaedam, in quantum aliquid implet hoc quod accepit in mente divina. Sed haec propositio: socrates
sedet; accepit in mente divina ut significaret sessionem socratis, quam significat etiam socrate non sedente. Ergo
etiam socrate non sedente manet in ea veritas; et ita veritas praedictae propositionis non mutatur, etiam si res
mutetur.
AG3
Praeterea, si veritas mutatur, hoc non potest esse nisi mutatis his quibus veritas inest, sicut nec aliquae formae
mutari dicuntur nisi suis subiectis mutatis. Sed veritas non mutatur ad mutationem verorum, quia destructis veris,
adhuc remanet veritas, ut Augustinus et Anselmus probant. Ergo veritas est omnino immutabilis.
AG4
Praeterea, veritas rei causa est veritatis propositionis; ex eo enim quod res est vel non est, dicitur oratio vera vel
falsa. Sed veritas rei est immutabilis. Ergo veritas propositionis.
Probatio mediae. Anselmus in lib.
De veritate probat veritatem enuntiationis immobilem permanere, secundum quam implet illud quod accepit in
mente divina.
Sed similiter quaelibet res implet illud quod accepit in mente divina ut haberet.
Ergo cuiuslibet rei veritas est immutabilis.
AG5
Praeterea, illud quod semper manet omni mutatione perfecta, nunquam mutatur; in alteratione enim colorum non
dicimus superficiem mutari, quia manet qualibet mutatione colorum facta. Sed veritas manet in re, qualibet rei
mutatione facta, quia ens et verum convertuntur.
Ergo veritas est immutabilis.
AG6
Praeterea, ubi est eadem causa, et idem effectus. Sed eadem est causa veritatis harum trium propositionum:
socrates sedet; sedebit; et sedit: scilicet socratis sessio. Ergo eadem est earum veritas. Sed si unum trium
praedictorum est verum, oportet similiter alterum duorum semper esse verum; si enim aliquando est verum:
socrates sedet; semper fuit et erit verum: socrates sedit vel socrates sedebit. Ergo una veritas trium
propositionum semper uno modo se habet, et ita est immutabilis; ergo eadem ratione quaelibet alia veritas.
SC
Sed contra, mutatis causis mutantur effectus.
Sed res, quae sunt causa veritatis propositionis, mutantur. Ergo et propositionum veritas mutatur.
CO
Responsio. Dicendum est, quod aliquid dicitur mutari dupliciter. Uno modo, quia est subiectum mutationis, sicut
dicimus corpus esse mutabile, et sic nulla forma est mutabilis; et sic dicitur quod forma est invariabili essentia
consistens; unde, cum veritas significetur per modum formae, praesens quaestio non est, an veritas sit mutabilis
hoc modo. Alio modo dicitur aliquid mutari, quia secundum ipsum fit mutatio, sicut dicimus albedinem mutari,
quia secundum ipsam corpus alteratur; et sic quaeritur de veritate, an sit mutabilis.
Ad cuius evidentiam sciendum est, quod illud secundum quod est mutatio, quandoque quidem mutari dicitur,
quandoque autem non.
Quando enim est inhaerens ei quod movetur secundum ipsum, tunc et ipsum mutari dicitur, sicut albedo vel
quantitas mutari dicuntur, quando aliquid secundum ipsa mutatur, eo quod ipsamet secundum hanc mutationem
succedunt sibi invicem in subiecto. Quando autem illud, secundum quod est mutatio est extrinsecum, tunc in illa
mutatione non movetur, sed immobile perseverat, sicut locus non dicitur moveri quando aliquis secundum locum
movetur. Unde et in III physic.
Dicitur, quod locus est immobilis terminus continentis, eo quod per localem motum non dicitur esse successio
locorum in uno locato, sed magis multorum locatorum in uno loco.
Sed formarum inhaerentium, quae mutari dicuntur ad mutationem subiecti, duplex est mutationis modus; aliter
enim dicuntur mutari formae generales, et aliter formae speciales.
Forma enim specialis post mutationem non remanet eadem nec secundum esse nec secundum rationem, sicut
albedo, facta alteratione, nullo modo manet; sed forma generalis facta mutatione manet eadem secundum
rationem, sed non secundum esse; sicut facta mutatione de albo in nigrum, manet quidem color secundum
communem rationem coloris, sed non eadem species coloris.
Dictum est autem superius quod aliquid denominatur verum veritate prima quasi mensura extrinseca, sed veritate
inhaerente quasi mensura intrinseca. Unde res creatae variantur quidem in participatione veritatis primae; ipsa
tamen veritas prima, secundum quam dicuntur vera, nullo modo mutatur; et hoc est quod Augustinus dicit in Lib.
15

