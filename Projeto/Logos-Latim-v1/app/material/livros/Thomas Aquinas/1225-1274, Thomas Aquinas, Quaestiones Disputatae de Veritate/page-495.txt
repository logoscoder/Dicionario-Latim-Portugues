RA13
Ad decimumtertium dicendum, quod quamvis secundum proprietatem vocabuli liberum arbitrium actum
nominet, tamen secundum usum loquentium ad significandum actus principium est translatum.
RA14
Ad decimumquartum dicendum, quod notitia et amor dupliciter possunt comparari ad mentem.
Uno modo ut ad amantem et cognoscentem; et sic ipsam mentem non excedunt, nec recedunt ab aliorum
accidentium similitudine.
Alio modo possunt comparari ad mentem ut ad amatam et cognitam; et sic excedunt mentem, quia mens non
solum se amat et cognoscit, sed etiam alia; et sic recedunt ab aliorum accidentium similitudine.
Nam accidentia alia illo respectu quo comparantur ad subiectum, non comparantur ad aliquid extra; sed agendo
comparantur ad extra, inhaerendo ad subiectum. Amor vero et notitia aliquo uno modo comparantur ad
subiectum et ad ea quae sunt extra; quamvis aliquis modus sit quo comparantur ad subiectum tantum.
Sic ergo non oportet quod amor et notitia sint essentialia menti, nisi secundum quod mens per suam essentiam
cognoscitur et amatur.
RA15
Ad decimumquintum dicendum, quod ratio procedit de potentia passiva ad esse, qualis est materia prima, quae
non perducit se ad actum; non autem locum habet de potentia operativa, qualis est liberum arbitrium, quae ad
actum ducitur per obiectum.
|a5 Articulus 5
TTA
Quinto quaeritur utrum liberum arbitrium sit una potentia, vel plures.
TTB
Et videtur quod sit plures potentiae.
AG1
Ut enim dicit Augustinus, liberum arbitrium est facultas voluntatis et rationis. Ratio autem et voluntas sunt
diversae potentiae. Ergo liberum arbitrium ad diversas potentias pertinet.
AG2
Praeterea, potentiae cognoscuntur per actus. Sed libero arbitrio adscribuntur actus diversarum potentiarum; ut
enim dicit Damascenus in Lib. II de libero arbitrio, in nobis hoc contingit, puta moveri et non moveri, impetum
facere et non facere, appetere et non appetere, et alia huiusmodi, quae certum est ad plures potentias pertinere.
Ergo liberum arbitrium est plures potentiae.
AG3
Praeterea, boetius dicit in libro de consolatione: divinis substantiis, scilicet Angelis, liberum arbitrium secundum
hoc inest, quia est in eis perspicax iudicium, et voluntas incorrupta. Sed perspicacitas iudicii ad rationem
pertinet. Ergo liberum arbitrium includit in se voluntatem et rationem; et ita liberum arbitrium est plures
potentiae.
AG4
Sed dicendum, quod est una potentia habens virtutem duarum. Sed contra: sicut in parte superiori animae
invenitur cognitiva et affectiva, ita in parte inferiori. Sed in parte superiori non est aliqua potentia quae habeat in
se virtutem cognitivae et affectivae.
Ergo nec in parte inferiori.
AG5
Praeterea, boetius dicit in libro de consolatione philosophiae, quod extrema servitus est cum mentes humanae
vitiis deditae, mox in scientiae nube caligant, et perniciosis turbantur affectibus. Servitus autem de qua ibi
loquitur, libertati arbitrii opponitur. Ergo liberum arbitrium includit in se rationem et affectum; et sic idem quod
prius.
SC
Sed contra, homo dicitur minor mundus, in quantum in eo maioris mundi similitudo invenitur. Sed in maiori
mundo non inveniuntur duae extremae naturae sine media.
Ergo nec in homine inveniuntur duae potentiae extremae sine media. Invenitur autem una potentia in homine
quae semper tendit in bonum, scilicet synderesis; et alia quasi huic opposita, quae semper inclinat in malum,
scilicet sensualitas. Ergo invenitur aliqua una potentia quae se habet ad bonum et malum, et haec est liberum
arbitrium. Et sic videtur quod liberum arbitrium sit una potentia.
CO
Respondeo. Dicendum, quod duplici consideratione fuerunt quidam moti ad ponendum liberum arbitrium esse
plures potentias.
Una quidem ex hoc quod videbant, per liberum arbitrium, nos posse in actum omnium potentiarum: unde
ponebant liberum arbitrium esse quasi totum universale respectu omnium potentiarum.

495

