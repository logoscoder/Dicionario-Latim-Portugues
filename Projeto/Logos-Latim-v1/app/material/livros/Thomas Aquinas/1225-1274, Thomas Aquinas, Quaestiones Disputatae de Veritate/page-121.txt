corporis mutationem, cuius ipsa est actus. Voluntas autem non oritur ex essentia animae secundum quod est
corpori coniuncta; et ideo ratio non sequitur.
RA4
Ad quartum dicendum, quod instrumentum spiritualis agentis non agit secundum virtutem spiritualem nisi ex
hoc quod agit secundum virtutem corporalem. Secundum autem virtutem corporalem corpus caeleste non potest
agere nisi in corpus; et ideo etiam actio quae est secundum virtutem spiritualem, non potest pertingere ad
animam nisi per accidens, scilicet corpore mediante. Sed in corpus utroque modo actio eius pervenit; ex virtute
enim corporali movet qualitates elementares, scilicet calidum et frigidum, et huiusmodi; sed ex virtute spirituali
movet ad speciem, et ad effectus consequentes totam speciem, qui non possunt in qualitates elementares reduci.
RA5
Ad quintum dicendum, quod aliquis effectus est a corporibus caelestibus in istis corporibus, qui non causatur ex
calido et frigido, sicut magnes attrahit ferrum; et per hunc modum ex corpore caelesti aliqua dispositio in corpore
humano relinquitur, ex qua contingit ut anima ei coniuncta inclinetur ad hoc vel illud artificium.
RA6
Ad sextum dicendum, quod verbum Isaac, si debet salvari, est intelligendum secundum inclinationem tantum,
modo praedicto.
RA7
Ad septimum dicendum, quod multitudo ut in pluribus sequitur inclinationes naturales, inquantum homines
multitudinis acquiescunt passionibus; sed sapientes ratione superant passiones et inclinationes praedictas. Et ideo
magis est probabile de aliqua multitudine quod operetur id ad quod inclinat corpus caeleste, quam de uno
singulari, qui forte per rationem superat inclinationem praedictam. Et simile esset, si una multitudo hominum
cholericorum poneretur, non de facili contingeret quin ad iracundiam moverentur, quamvis de uno posset magis
accidere.
|q6 Quaestio 6
Prologus
PR1
Primo utrum praedestinatio pertineat ad scientiam vel voluntatem.
PR2
Secundo utrum praescientia meritorum sit causa vel ratio praedestinationis.
PR3
Tertio utrum praedestinatio certitudinem habeat.
PR4
Quarto utrum numerus praedestinatorum sit certus.
PR5
Quinto utrum praedestinatis sit certa sua praedestinatio.
PR6
Sexto utrum praedestinatio possit iuvari precibus sanctorum.
|a1 Articulus 1
TTA
Quaestio est de praedestinatione.
Et primo quaeritur utrum pertineat ad scientiam, vel ad voluntatem.
TTB
Et videtur quod ad voluntatem sicut ad genus.
AG1
Quia, ut dicit Augustinus in Lib. De praedestinatione sanctorum, praedestinatio est propositum miserendi. Sed
propositum est voluntatis.
Ergo et praedestinatio.
AG2
Praeterea, praedestinatio videtur idem esse cum electione aeterna, de qua dicitur Ephes., I, 4: elegit nos in ipso
ante mundi constitutionem, quia idem dicuntur electi et praedestinati. Sed electio, secundum Philosophum in VI
et X ethicorum, magis est appetitus quam intellectus. Ergo et praedestinatio magis ad voluntatem, quam ad
scientiam pertinet.
AG3
Sed dicebat, quod electio praedestinationem praecedit, nec est idem ei. Sed contra, voluntas sequitur scientiam,
et non praecedit. Sed electio ad voluntatem pertinet.
Si igitur electio praedestinationem praecedit, praedestinatio non potest ad scientiam pertinere.
AG4

121

