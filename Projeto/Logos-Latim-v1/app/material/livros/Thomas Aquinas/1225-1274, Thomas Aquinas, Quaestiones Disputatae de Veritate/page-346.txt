Praeterea, ratio superior et inferior magis differunt quam intellectus agens et possibilis, cum circa idem
intelligibile attendatur actus agentis et possibilis; non autem actus superioris et inferioris rationis, sed circa
diversa, ut dictum est.
Sed agens intellectus et possibilis sunt diversae potentiae. Ergo et ratio superior et inferior.
AG14
Praeterea, omne quod deducitur ab aliquo, est aliud ab illo, quia nulla res est sui ipsius causa. Sed inferior ratio
deducitur a superiore, ut dicit Augustinus, XII de Trinit..
Ergo est alia potentia a superiori.
AG15
Praeterea, nihil movetur a seipso, ut probatur in VII physic.. Sed ratio superior movet inferiorem, in quantum
dirigit et gubernat eam. Ergo superior ratio et inferior sunt diversae potentiae.
SC1
Sed contra. Diversae potentiae animae sunt diversae res. Sed ratio superior et inferior non sunt res diversae; unde
dicit Augustinus, XII de trinitate: cum disserimus de natura mentis humanae, de una quadam re disserimus; nec
eam in haec duo quae commemoravimus, nisi per officia geminamus. Ergo superior et inferior ratio non sunt
diversae potentiae.
SC2
Praeterea, quanto aliqua potentia est immaterialior, tanto ad plura se potest extendere.
Sed ratio est immaterialior quam sensus.
Eadem autem potentia sensitiva (scilicet visu) et aeterna, sive incorruptibilia vel perpetua, scilicet caelestia
corpora, et corruptibilia, sicut haec inferiora, cernuntur. Ergo et eadem potentia rationis est quae aeterna
contemplatur, et temporalia disponit.
CO
Responsio. Dicendum, quod ad evidentiam huius quaestionis oportet duo praecognoscere: scilicet qualiter
potentiae animae distinguantur, et quomodo ratio superior et inferior differant.
Ex quibus duobus tertium poterit esse notum, quod ad praesens intendimus; scilicet utrum ratio superior et
inferior sint una potentia, vel diversae.
Sciendum est igitur, quod potentiarum diversitas penes actus et obiecta distinguitur.
Quidam autem dicunt, hoc non esse sic intelligendum quod actuum et obiectorum diversitas sit causa diversitatis
potentiarum, sed solummodo signum. Quidam vero dicunt quod diversitas obiectorum est causa diversitatis
potentiarum in passivis potentiis, non autem in activis.
Sed si diligenter consideretur, in utrisque potentiis inveniuntur actus et obiecta esse non solum signa diversitatis,
sed aliquo modo causae. Omne enim cuius esse non est nisi propter finem aliquem, habet modum sibi
determinatum ex fine ad quem ordinatur; sicut serra est huiusmodi, et quantum ad materiam et quantum ad
formam, ut sit conveniens ad finem suum, qui est secare. Omnis autem potentia animae, sive activa sive passiva,
ordinatur ad actum sicut ad finem, ut patet in IX metaph.; unde unaquaeque potentia habet determinatum modum
et speciem, secundum quod potest esse conveniens ad talem actum.
Et ideo secundum hoc diversificatae sunt potentiae, quod diversitas actuum diversa principia requirebat a quibus
elicerentur. Cum autem obiectum comparetur ad actum sicut terminus, a terminis autem specificentur actus, ut
patet in V phys., oportet quod etiam actus penes obiecta distinguantur; et ideo obiectorum diversitas, potentiarum
diversitatem inducit.
Sed obiectorum diversitas dupliciter attendi potest: uno modo secundum naturam rerum; alio modo secundum
rationes diversas obiectorum, secundum naturam rerum ut color et sapor: secundum diversam rationem obiecti,
ut bonum et verum.
Cum autem potentiae quae sunt actus determinatorum organorum, non possit se extendere ultra suorum
organorum dispositionem (non autem potest esse organum corporale unum et idem omnibus naturis
cognoscendis accommodatum); oportet de necessitate quod potentiae quae sunt organis affixae, circa quasdam
naturas determinatae sint: scilicet circa naturas corporeas.
Operatio enim quae per organum corporeum exercetur, non se potest extendere ultra naturam corpoream. Sed
cum in natura corporea inveniatur aliquid in quo omnia corpora conveniunt, aliquid vero in quo diversa corpora
diversificantur; possibile erit aptari unam potentiam corpori alligatam omnibus corporibus secundum id quod
commune habent; sicut imaginatio prout omnia corpora communicant in ratione quantitatis et figurae et
consequentium (unde non solum ad naturalia, sed ad mathematica se extendit); sensus vero communis prout in
omnibus corporibus naturalibus, ad quae solummodo se extendit, invenitur vis activa sive immutativa.
Quaedam vero potentiae aptabuntur his in quibus corpora diversificantur, secundum diversum modum
immutandi; et sic est visus circa colorem, auditus circa sonum, et sic de aliis.
Ex hoc igitur quod pars sensitiva animae utitur organo in operando, duo ipsam consequuntur: scilicet quod non
potest ei attribui aliqua potentia respiciens obiectum commune omnibus entibus; sic enim iam transcenderet
corporalia; et iterum quod possibile est inveniri in ea diversas potentias secundum diversam naturam obiectorum
propter conditionem organi, quae aptari potest vel huic vel illi naturae.
346

