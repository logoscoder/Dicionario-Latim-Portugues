Praeterea, Augustinus, XII de trinitate, dicit quod sensualis animae motus, qui in corporis sensus intenditur,
nobis et pecoribus communis est, et seclusus a ratione sapientiae; et hoc exponens, subiungit: sensu quippe
corporis corporalia sentiuntur; aeterna vero et immutabilia spirituali ratione sapientiae intelliguntur. Sed sentire
corporalia est cognitivae. Ergo sensualitas, cuius est actus sensualis motus, est vis cognitiva.
AG3
Sed dicendum, quod Augustinus hoc subiungit ut manifestet obiecta sensuum: sic enim motus sensualitatis
intenditur in corporis sensus, in quantum versatur circa sensibilia.
Sed contra: Augustinus hoc subiungit ad ostendendum quomodo sensualitas a ratione secludatur. Sed circa
corpora, quae Augustinus dicit esse obiecta sensuum, ratio vertitur; et inferior disponendo, et superior iudicando;
et sic per hoc non secluditur sensualitas a ratione. Ergo Augustinus non intendit hoc quod dicitur.
AG4
Praeterea, in progressu peccati, quod in nobis agitur, ut Augustinus, ibidem, dicit, sensualitas tenet locum
serpentis. Serpens autem in tentatione primorum parentum se habuit ut nuntians et proponens peccatum; quod est
cognitivae, non autem appetitivae, quia eius est ferri in peccatum. Ergo sensualitas est vis cognitiva.
AG5
Praeterea, Augustinus dicit, in eodem libro, quod sensualitas vicina est rationi scientiae. Non autem ei vicina
esset, si esset solum appetitiva; cum ratio scientiae sit cognitiva; sic enim ad aliud genus potentiarum animae
pertineret. Ergo sensualitas est cognitiva, et non tantum appetitiva.
AG6
Praeterea, sensualitas, secundum Augustinum, XII de Civit. Dei, distinguitur et a ratione superiori, et ab
inferiori, in quibus appetitus superior, qui est voluntas, continetur; alias in eis peccatum mortale esse non posset.
Sed appetitus inferior non distinguitur ut alia potentia ab appetitu superiori, ut probabitur, in corp. Art.. Ergo
sensualitas non est appetitus inferior. Est autem aliqua vis animae inferior, ut ex eius definitione apparet. Ergo
est vis cognitiva inferior.
Probatio mediae. Differentia per accidens obiectorum non indicat differentiam potentiarum secundum speciem:
non enim visus dividitur per hoc quod est videre hominem et videre asinum: homo enim et asinus accidunt
visibili, in quantum est visibile. Sed appetibile apprehensum a sensu et apprehensum ab intellectu, per quae
videntur superior et inferior appetitus distingui, accidunt appetibili, in quantum est, appetibile; cum appetibile, in
quantum appetibile, sit bonum, cui accidit apprehendi sensu vel intellectu. Ergo appetitus inferior non est alia
potentia a superiori.
AG7
Sed dicendum, quod duo appetitus praedicti distinguuntur per bonum simpliciter, et bonum ut nunc. Sed contra:
sicut se habet intellectus ad verum, ita se habet appetitus ad bonum. Sed verum simpliciter, quod est
necessarium, et verum ut nunc, quod est contingens, non distinguunt intellectum in duas potentias. Ergo nec
penes bonum simpliciter et bonum ut nunc, potest distingui appetitus in duas potentias.
AG8
Praeterea, bonum ut nunc, est bonum apparens, ut videtur; bonum autem simpliciter est verum bonum. Sed
appetitus superior quandoque in bonum apparens consentit, et appetitus inferior aliquod verum bonum interdum
appetit, sicut ea quae sunt corpori necessaria. Ergo bonum ut nunc et bonum simpliciter, non distinguunt
superiorem et inferiorem appetitum; et sic idem quod prius.
AG9
Praeterea, vis sensitiva contra appetitivam dividitur, ut patet per Philosophum in I de anima, ubi quinque genera
actionum animae distinguit: scilicet nutrire, sentire, appetere, moveri secundum locum, et intelligere. Sensualitas
autem sub sensitiva continetur, ut ipsum nomen demonstrat.
Ergo sensualitas non est vis appetitiva, sed cognitiva.
AG10
Praeterea, cuicumque convenit definitio, et definitum. Sed definitio sensualitatis quam magister ponit 24 dist. II
libri sententiarum, convenit rationi inferiori, quae interdum intendit circa corporis sensus et circa ea quae ad
corpus pertinent. Ergo ratio inferior, et sensualitas sunt idem. Sed ratio est vis cognitiva; ergo et sensualitas.
SC1
Sed contra. Est quod in definitione sensualitatis dicitur, quod est appetitus rerum ad corpus pertinentium.
SC2
Praeterea, peccatum in appetendo est, non solum in cognoscendo. Sed in sensualitate aliquod peccatum est
levissimum, ut Augustinus dicit, XII de trinitate. Ergo sensualitas est vis appetitiva.
CO
Respondeo. Dicendum, quod sensualitas nihil aliud esse videtur quam vis appetitiva sensitivae partis: et dicitur
sensualitas quasi aliquid a sensu derivatum.
Motus enim appetitivae partis ex apprehensione quodammodo oritur, quia omnis operatio passivi ab activo
originem sumit. Appetitus autem potentia passiva est, quia movetur ab appetibili, quod est movens non motum,
ut dicitur in III de anima.
523

