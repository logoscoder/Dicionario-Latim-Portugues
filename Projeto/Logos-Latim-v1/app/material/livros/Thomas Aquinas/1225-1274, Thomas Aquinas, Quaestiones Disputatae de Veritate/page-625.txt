Capitis enim est influere in membra. Sed Christus non influit in homines secundum humanam naturam per
spiritualem influxum, qui praecipue ad animas pertinet; quia, sicut dicit Glossa Augustini, ioann., V, 21, per
verbum Dei vivificantur animae; sed per verbum carnem factum vivificantur corpora. Ergo Christus secundum
humanam naturam non est caput ecclesiae.
AG2
Sed dicendum, quod Christus influit in animas effective secundum divinam naturam, sed dispositive secundum
humanam. Sed contra: ministri ecclesiae, in quantum sacramenta dispensant, ad vitam spiritualem disponunt:
nam sacramentum est causa dispositiva gratiae. Sed ministri ecclesiae non dicuntur ecclesiae caput. Ergo nec
Christus secundum hoc caput ecclesiae dicetur.
AG3
Praeterea, ecclesia fuisset etiamsi homo non peccasset. Non autem verbum Dei humanam naturam assumpsisset,
ut dicit quaedam Glossa, super illud I Tim. I, vers. 15, Christus Jesus venit in hunc mundum etc.. Ecclesia autem
sine capite esse non potest. Ergo Christus non est caput ecclesiae secundum humanam naturam.
AG4
Sed diceretur, quod homine non peccante, Christus fuisset caput ecclesiae in quantum est verbum Dei; post
peccatum autem in quantum est verbum caro factum. Sed contra: ad plenam reparationem humani generis
requiritur quod homo non sit debitor suae salutis alicui cui prius non fuisset; et propter hoc, ut Anselmus dicit in
Lib. Cur Deus homo, reparatio per Angelum fieri non potuit. Sed si Christus ante peccatum fuisset caput
ecclesiae solum in quantum est verbum, homo ante peccatum nulli creaturae debitor fuisset pro sua salute; est
autem post peccatum debitor Christo secundum humanam naturam, si secundum eam est caput. Ergo videtur
quod non sit plena reparatio humani generis facta; quod est inconveniens.
AG5
Praeterea, boni Angeli et homines ad unam ecclesiam pertinent. Unius autem ecclesiae unum est caput. Cum
ergo Christus non sit caput bonorum Angelorum, qui nunquam peccaverunt, nec sunt ei in natura conformes,
videtur quod nec hominum caput secundum humanam naturam existat.
AG6
Praeterea, caput est corporis membrum.
Sed Christus, ut videtur, non est membrum ecclesiae, quia membrum partialitatem quamdam importat, et per
consequens imperfectionem.
Ergo Christus non est caput ecclesiae.
AG7
Praeterea, secundum Philosophum in III de animalibus: cor est principium sensuum et motus et vitae. Si igitur
ratione spiritualis influentiae Christo aliquod nomen debetur, magis debetur ei nomen cordis quam capitis;
praecipue cum caput a corde recipiat, Christus autem a nullo ecclesiae membro.
AG8
Praeterea, ecclesia est congregatio fidelium.
Sed Christus non habuit fidem. Si ergo Christus sit caput ecclesiae, non erit caput conforme membris; quod est
contra rationem capitis.
AG9
Praeterea, caput non est posterius membris.
Sed multa membra ecclesiae praecesserunt Christum. Ergo Christus non est caput ecclesiae.
AG10
Sed diceretur, quod quamvis Christus non esset tunc in rerum natura, erat tamen in fide patrum. Contra: Christus,
secundum quod est caput ecclesiae, gratiam membris ecclesiae infundit. Si ergo ad rationem capitis sufficit quod
Christus sit in fide credentium, videtur quod aequalis copia gratiae fuerit in veteri testamento sicut in novo, quod
est falsum.
AG11
Praeterea, quod non est, non potest agere. Sed Christus quando erat in fide patrum tantum, non habebat esse in
seipso secundum humanam naturam. Ergo non poterat influere, et ita non poterat esse caput.
AG12
Praeterea, omnis propositio cuius subiectum est res rationis et praedicatum est res naturae, est falsa; sicut si
dicatur, quod genus vel species currit. Sed Christus, secundum quod est in fide, significatur ut res rationis.
Cum igitur esse caput vel influere dicat rem naturae, videtur quod haec propositio sit falsa: Christus, secundum
quod est in fide, est caput ecclesiae.
AG13
Praeterea, unius corporis unum est caput.
Sed Christus est caput ecclesiae secundum divinitatem. Non ergo secundum humanitatem.
AG14
Praeterea, capitis non est caput. Sed caput Christi est Deus; I Cor. XI, 3. Ergo Christus non est caput ecclesiae.
AG15
625

