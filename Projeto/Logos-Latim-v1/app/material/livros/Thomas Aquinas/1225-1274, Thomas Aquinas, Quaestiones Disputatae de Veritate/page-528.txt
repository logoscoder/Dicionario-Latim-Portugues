Ad octavum dicendum, quod concupiscere appetitu animali, ad solam concupiscibilem pertinet; sed concupiscere
appetitu naturali, pertinet ad quamlibet potentiam: nam quaelibet potentia animae natura quaedam est, et
naturaliter in aliquid inclinatur. Et similiter est distinguendum de amore et delectatione, et aliis huiusmodi.
RA9
Ad nonum dicendum, quod in definitione passionum irascibilis ponitur actus appetitivae communis, ut appetere;
non autem aliquid ad concupiscibilem pertinens, nisi sit principium vel terminus; ut si dicatur, quod ira est
appetitus vindictae propter praecedentem contristationem.
|a3 Articulus 3
TTA
Tertio quaeritur utrum irascibilis et concupiscibilis sint tantum in appetitu superiori, vel etiam in inferiori.
TTB
Et videtur quod in superiori.
AG1
Nam appetitus superior ad plura se extendit quam appetitus inferior, cum sit et corporalium et spiritualium. Si
ergo appetitus inferior dividitur in duas vires, scilicet irascibilem et concupiscibilem, multo fortius et superior
dividi debet.
AG2
Praeterea, quaecumque vires sunt animae secundum seipsam, ad superiorem pertinent partem: nam vires
inferiores sunt communes animae et corpori. Sed irascibilis et concupiscibilis sunt animae secundum seipsam:
unde dicitur in Lib. De spiritu et anima: has potentias habet anima antequam corpori misceatur; siquidem sunt ei
naturales, nec aliud sunt quam ipsa tota: namque animae substantia in his tribus plena et perfecta consistit; id est
in rationabilitate, concupiscibilitate, et irascibilitate. Ergo irascibilis et concupiscibilis ad appetitum superiorem
pertinent.
AG3
Praeterea, secundum Philosophum in lib.
De anima, et XI metaphys., sola pars animae rationalis est a corpore separabilis.
Sed irascibilis et concupiscibilis remanent in anima a corpore separata, ut dicitur in libro de spiritu et anima.
Ergo irascibilis et concupiscibilis ad partem rationalem pertinent.
AG4
Praeterea, imago trinitatis quaerenda est in superiori parte animae. Sed secundum quosdam assignatur imago in
rationali, irascibili et concupiscibili. Ergo irascibilis et concupiscibilis ad superiorem partem pertinent.
AG5
Praeterea, caritas dicitur esse in concupiscibili, spes autem in irascibili. Sed caritas et spes non sunt in appetitu
sensitivo, qui non potest extendi ad immaterialia. Ergo irascibilis et concupiscibilis non sunt tantum in appetitu
inferiori, sed in superiori.
AG6
Praeterea, vires humanae dicuntur illae quas homo supra cetera animalia habet, quae pertinent ad superiorem
animae partem. Sed distinguitur a magistris duplex irascibilis: humana et non humana; et similiter
concupiscibilis.
Ergo praedictae vires non sunt tantum in appetitu inferiori, sed in superiori.
AG7
Praeterea, operationes virium sensitivarum tam apprehensivarum quam appetitivarum non manent in anima
separata, quia per corporis organa exercentur; alias anima sensibilis in brutis esset incorruptibilis, utpote potens
suam operationem habere per seipsam.
Sed in anima separata remanet gaudium et tristitia, amor et timor, et alia huiusmodi, quae attribuuntur irascibili
et concupiscibili.
Ergo irascibilis et concupiscibilis non sunt tantum in sensitiva parte, sed etiam in intellectiva.
SC
Sed contra, est quod Damascenus, et Gregorius Nyssenus, et Philosophus ponunt esse eas in sensibili appetitu
tantum.
CO
Respondeo. Dicendum, quod cum actus appetitivarum partium praesupponat actum apprehensivarum, et
distinctio appetitivarum ad invicem aliqualiter similis est distinctioni apprehensivarum.
Invenimus autem hoc in apprehensivis potentiis, quod respectu illarum, apprehensiva superior manet una et
indivisa, respectu quarum apprehensivae inferiores distinguuntur; una enim intellectiva potentia cognoscimus
omnia sensibilia quantum ad earum naturas, respectu quarum vires sensitivae distinguuntur.
Unde secundum Augustinum, exterius aliud est quod videt et quod audit; sed interius in intellectu est idem.
Et similiter est de appetitivis; quod appetitiva superior est una respectu omnium appetibilium, quamvis
appetitivae inferiores respectu diversorum appetibilium distinguantur.
528

