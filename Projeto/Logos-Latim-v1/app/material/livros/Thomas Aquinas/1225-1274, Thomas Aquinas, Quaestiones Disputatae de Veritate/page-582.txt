AG18
Praeterea, sacramenta sine ministro non conferuntur. Si ergo sacramenta sunt aliquo modo causa gratiae, et homo
erit aliquo modo causa gratiae; quod est contra dictum Augustini qui dicit, quod ministro non est collata potestas
iustificandi, ne spes ponatur in homine.
AG19
Praeterea in gratia datur spiritus sanctus.
Si ergo sacramenta sunt causa gratiae, erunt causa dationis spiritus sancti; quod est contra Augustinum, qui dicit,
quod nulla creatura potest dare spiritum sanctum. Ergo sacramenta nullo modo sunt causa gratiae.
SC1
Sed contra. Est quod magister dicit in IV sentent., dist. 1, definiens sacramentum novae legis sic: sacramentum
est invisibilis gratiae visibilis forma, ut imaginem gerat, et causa existat.
SC2
Praeterea, Ambrosius dicit, quod gratia est fortior culpa; et hoc patet ab apostolo Rom. V, 15 sqq.. Sed culpa
causatur in anima per infectionem corporis. Ergo gratia potest causari in anima per sanctificationem corporalis
elementi.
SC3
Praeterea, aut per institutionem sacramentorum aliquid superadditur naturalibus elementis, aut nihil. Si nihil,
tunc non est aliquid collatum mundo in institutione sacramentorum; quod est inconveniens. Si vero aliquid
additur, cum non frustra addatur, erit effectivum alicuius quod prius efficere non poterat.
Sed non nisi gratiae, cum ad hoc sint sacramenta instituta. Ergo sacramenta sunt effectiva gratiae.
SC4
Sed dicendum, quod non additur nisi ordo quidam ad gratiam. Sed contra: ordo, relatio quaedam est. Relatio
autem semper fundatur super aliquid absolutum, rationem cuius in ad aliquid est motus per accidens.
Si ergo additur ordo, oportet quod aliquid absolutum addatur.
SC5
Praeterea, absolutum non causatur a relativo, quia relativum habet esse debilissimum.
Si ergo sacramentis nihil additur nisi relatio per institutionem, non poterunt ex institutione sanctificare; quod est
contra Hugonem de sancto victore.
SC6
Sed dicendum, quod relatio illa non est causa sanctificationis, sed divina virtus sacramentis assistens. Sed contra:
aut assistit divina virtus, quae est ipse Deus, alio modo sacramentis post institutionem quam ante, aut non. Si non
alio modo, non habebunt effectum post institutionem alium quam ante. Si vero alio modo, cum Deus non dicatur
novo modo esse in creatura nisi per hoc quod novum effectum in ea facit, oportebit quod aliquid de novo sit
superadditum ipsis sacramentis; et sic idem quod prius.
SC7
Praeterea, in quibusdam sacramentis requiritur materia sanctificata, sicut in extrema unctione et in
confirmatione. Sed illa sanctificatio non inutiliter fit. Ergo per eam aliqua virtus spiritualis sacramentis confertur,
ratione cuius esse poterunt gratiae aliqualiter causa, cum ad hoc illa virtus ordinetur.
CO
Respondeo. Dicendum, quod sacramenta novae legis esse aliqualiter causam gratiae necesse est poni.
Propter hoc enim lex occidere dicebatur et transgressionem augere, quia cognitionem peccati faciebat, gratiam
vero adiutricem contra peccatum non conferebat. Si ergo nova lex gratiam non conferret, similiter occidere
diceretur, et transgressionem augere; cuius contrarium apostolica doctrina profitetur.
Non autem confert gratiam per solam instructionem, quia lex vetus hoc habebat, sed per sua sacramenta gratiam
aliqualiter causando; unde ecclesia non est contenta catechismo, quo instruit accedentem, sed ei superaddit
sacramenta ad gratiam habendam, quam quidem veteris legis sacramenta non conferebant, sed tantum
significabant.
Signa vero ad instructionem pertinent. Sic ergo, quia vetus lex tantum instruebat, eius sacramenta erant gratiae
solum signa; quia vero nova lex et instruit et iustificat, eius sacramenta sunt gratiae et signum et causa.
Quomodo vero sunt causa, non eodem modo omnes tradunt.
Quidam enim dicunt quod sunt causa gratiae, non quia aliquid ad gratiam habendam operentur per aliquam
virtutem eis inditam, sed quia in eorum susceptione gratia datur a Deo, qui sacramentis assistit, ut sic dicantur
causa gratiae per modum causae sine qua non: et ponunt exemplum de hoc quod aliquis deferens denarium
plumbeum accipit centum libras, non ideo quia denarius plumbeus sit causa faciens aliquid ad acceptionem
centum librarum, sed quia sic statutum est ab eo qui potest dare, ut quicumque defert talem denarium accipiat
tantam pecuniam. Similiter statutum est a Deo ut quicumque accipit sacramentum non fictus, gratiam accipiat,
non quidem a sacramentis, sed ab ipso Deo; et hoc idem dicunt sensisse magistrum in IV Sent. Distinct. 1, cum
dixit, quod accipiens sacramentum quaerit salutem in inferioribus se, etsi non ab illis.
Haec autem opinio non videtur sufficienter dignitatem sacramentorum novae legis salvare.

582

