Sed Deus est simplicissimus. Cum ergo scientia se habeat ex additione ad essentiam, quia vivere addit supra
esse, et scire supra vivere, videtur quod scientia in Deo non sit.
AG2
Sed dicebat, quod scientia in Deo supra essentiam non addit; sed nomine scientiae alia perfectio ostenditur in
ipso quam nomine essentiae. Sed contra, perfectio est nomen rei. Sed omnino una res est in Deo scientia et
essentia. Ergo eadem perfectio ostenditur nomine scientiae et essentiae.
AG3
Praeterea, nullum nomen potest dici de Deo quod non significat totam perfectionem ipsius: quia si non significat
totam, nihil ipsius significat, cum in Deo non inveniatur pars; et sic ei attribui non potest. Sed nomen scientiae
non repraesentat totam perfectionem divinam, quia Deus est supra omne nomen quod nominatur, ut dicitur in
Lib. De causis. Ergo scientia Deo attribui non potest.
AG4
Praeterea, scientia est habitus conclusionis, intellectus vero habitus principiorum, ut patet per Philosophum in VI
ethic..
Sed Deus non cognoscit aliquid per modum conclusionis: quia sic discurreret a principiis in conclusiones eius
intellectus: quod etiam ab Angelis dionysius removet VII cap. De divinis nominibus; ergo scientia non est in
Deo.
AG5
Praeterea, omne quod scitur, scitur per aliquid magis notum. Sed Deo non est aliquid magis et minus notum.
Ergo in Deo scientia esse non potest.
AG6
Praeterea, Algazel dicit, quod scientia est sigillatio scibilis in intellectu scientis. Sed sigillatio omnino a Deo
removetur; tum quia importat receptionem, tum quia importat compositionem. Ergo Deo scientia attribui non
potest.
AG7
Praeterea, nihil quod sonat in imperfectionem, Deo potest attribui. Sed scientia sonat in imperfectionem: quia
significatur ut habitus vel actus primus, et considerare ut actus secundus, ut dicitur in II de anima.
Actus autem primus est imperfectus respectu secundi, cum sit in potentia respectu eiusdem.
Ergo scientia in Deo inveniri non potest.
AG8
Sed dicebat, quod in Deo non est scientia nisi actu. Sed contra, scientia Dei est causa rerum. Sed scientia, si Deo
attribuitur, ab aeterno in eo fuit. Si ergo scientia in Deo non fuit nisi in actu, ab aeterno res produxit in esse; quod
est falsum.
AG9
Praeterea, in quocumque invenitur aliquid respondens ei quod nos concipimus ex nomine scientiae in intellectu,
scimus de eo non solum quia est, sed etiam quid est, quia scientia aliquid est. Sed de Deo non possumus scire
quid est, sed quia est tantum, ut Damascenus dicit.
Ergo conceptioni intellectus quam exprimit nomen scientiae, nihil respondet in Deo; ergo scientia non est in eo.
AG10
Praeterea, Augustinus dicit, quod Deus, qui subterfugit omnem formam, intellectui pervius esse non potest. Sed
scientia est quaedam forma, quam intellectus concipit. Ergo hanc formam Deus subterfugit; non ergo scientia est
in Deo.
AG11
Praeterea, intelligere est simplicius quam scire, et dignius. Sed, sicut dicitur in Lib. De causis, cum dicimus
Deum intelligentem, vel intelligentiam, non nominamus eum nomine proprio, sed nomine causati sui primi. Ergo
multo fortius nomen scientiae Deo competere non potest.
AG12
Praeterea, qualitas maiorem compositionem importat quam quantitas, quia qualitas non inhaeret substantiae nisi
mediante quantitate. Sed Deo non attribuimus aliquid quod sit in genere quantitatis, propter suam simplicitatem;
omne enim quantum habet partes. Ergo, cum scientia sit in genere qualitatis, nullo modo debet ei attribui.
SC1
Sed contra. Est quod dicitur Rom. XI, 33: o altitudo divitiarum sapientiae, et scientiae Dei etc..
SC2
Praeterea, secundum Anselmum in Monologio, omne quod simpliciter in omni melius est esse, quam non esse,
Deo est attribuendum. Sed scientia est huiusmodi; ergo est Deo attribuenda.
SC3
Praeterea, ad scientiam non requiruntur nisi tria: scilicet potentia activa cognoscentis, qua de rebus iudicat, res
cognita, et unio utriusque. Sed in Deo est summa potentia activa, et sua essentia est summe cognoscibilis, et per
consequens est ibi unio utriusque.
Ergo Deus est summe sciens. Probatio mediae.
26

