Ex naturalibus autem homo iustitiam habere potest dupliciter: uno modo ut naturalem vel innatam, secundum
quod quidam ex ipsa natura sunt proni ad opera iustitiae; alio modo ut acquisitam.
Iustitiae igitur acquisitae ex operibus similis est iustitia infusa, per quam iustificantur adulti: unde, sicut in
iustitia politica acquisita requiritur actus voluntatis, quo quis amat iustitiam: ita etiam in adultis iustificatio non
completur sine usu liberi arbitrii.
Iustitia vero infusa, per quam iustificantur parvuli, similis est naturali aptitudini ad iustitiam, quae etiam in
pueris invenitur; et ad neutram usus liberi arbitrii requiritur.
RA1
Ad primum ergo dicendum, quod quia pueri non habent unde possint converti ad causam iustificantem, ipsa
causa iustificans, scilicet passio Christi, applicatur eis per sacramentum baptismi, et ex hoc iustificantur.
RA2
Ad secundum dicendum, quod de adulto qui non est suae mentis compos, distinguendum est: quia si nunquam
habuit usum suae rationis, idem iudicium est de eo quod de parvulis; si autem iudicium rationis aliquando habuit,
si in illo tempore quo usum rationis habuit, baptismum desideravit, si tempore amentiae baptizetur non sentiens
vel renitens, consequitur effectum baptismi propter voluntatem praecedentem: et tunc praecipue quando post
baptismum recuperat usum liberi arbitrii, et placet ei quod factum est; in quo casu loquitur Augustinus. Hoc
enim quod contra nititur, non sibi imputatur, cum non voluntate agat, sed phantasia agatur.
Si autem dum erat suae mentis compos baptismum non desideravit, non est sibi vel non sentienti vel renitenti
baptismus exhibendus in quantocumque sit mortis periculo: iudicabitur enim secundum ultimum instans in quo
suae mentis compos fuit. Et si sibi exhibeatur, non accipit nec sacramentum nec rem sacramenti; quamvis ex ipsa
invocatione trinitatis et sanctificatione aquae miraculose possit in eo aliqua dispositio relinqui, ut cum
recuperaverit usum liberi arbitrii, facilius ad bonum immutetur.
RA3
Ad tertium dicendum, quod etiam sine sacramento Deus aliquibus parvulis gratiam infundit: sicut patet de
sanctificatis in utero.
Similiter autem posset alicui adulto qui non esset compos suae mentis, absque sacramento gratiam conferre,
eodem modo quo cum sacramento confert.
RA4
Ad quartum dicendum, quod ista positio apud quosdam impossibilis reputatur, quod aliquis adultus habeat
peccatum originale sine actuali. Cum enim adultus esse incipit, si quod in se est, faciat, gratia ei dabitur, per
quam a peccato originali erit immunis; quod si non faciat, reus erit peccato omissionis.
Cum enim quilibet teneatur peccatum vitare, et hoc fieri non possit nisi praestituto sibi debito fine; tenetur
quilibet, cum primo suae mentis est compos, ad Deum se convertere, et in eo finem constituere; et per hoc ad
gratiam disponitur.
Et praeterea, Augustinus dicit, quod concupiscentia peccati originalis parvulum facit habilem ad
concupiscendum, adultum vero actu concupiscere. Non enim de facili contingere potest ut aliquis peccato
originali infectus, concupiscentiae peccati se per consensum peccati non subdat.
RA5
Ad quintum dicendum, quod iustificatio secundum unam communem causam inest parvulo et adulto, scilicet
secundum gratiam; quae tamen recipitur in parvulo et adulto diversimode, secundum diversam utriusque
conditionem. Omne enim quod recipitur in aliquo, est in eo per modum recipientis. Et inde est quod in adulto
recipitur gratia cum usu liberi arbitrii, non autem in parvulo.
RA6
Ad sextum dicendum, quod ad hoc potest tripliciter responderi.
Uno modo ut dicatur, quod somnus ille in quo Salomoni fuit sapientia infusa, non fuit somnus naturalis, sed
somnus prophetiae, de quo habetur Num. XII, 6: si quis fuerit inter vos propheta Domini, in visione apparebo ei,
vel per somnium loquar ad eum.
In hoc autem somno usus liberi arbitrii non ligatur.
Alio modo potest dici, quod sicut ad infusionem iustitiae requiritur quod voluntas, quae est eius obiectum
convertatur ad Deum; ita in infusione sapientiae requiritur quod intellectus convertatur ad Deum. In somno
autem potest intellectus converti ad Deum, non autem liberum arbitrium vel voluntas.
Cuius ratio est, quia ad intellectum duo pertinent: scilicet percipere, et iudicare de perceptis.
Intellectus autem in dormiendo non impeditur quin aliquid percipiat, vel ex his quae prius consideravit, unde,
quandoque homo dormiendo syllogizat; vel ex illustratione alicuius substantiae superioris, ad cuius
perceptionem intellectus dormientis est habilior propter quietem ab actibus sensuum, et praecipue
phantasmatibus quietatis; unde dicitur iob, cap. XXXIII, 15-16: per somnium in visione nocturna quando sopor
solet occupare homines, et dormiunt in lectulo suo, tunc aperit aures vivorum, et erudiens eos instruit
disciplinam. Et ista est causa praecipua quare in somnis praevidentur futura.

602

