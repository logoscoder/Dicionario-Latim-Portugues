Praeterea, omne peccatum ad aliquod genus peccati reducitur. Sed si alicui dictat conscientia quod fornicetur,
abstinere a fornicatione non potest ad aliquod genus peccati reduci.
Ergo non peccaret sic contra conscientiam agens; ergo conscientia talis non ligat.
SC1
Sed contra. Est quod dicitur Rom. XIV, vers. 23: omne quod non est ex fide, peccatum est, glosa idest secundum
conscientiam peccatum est, etiam si bonum sit in se. Sed conscientia quae prohibet illud quod in se est bonum,
est conscientia erronea. Ergo talis conscientia ligat.
SC2
Praeterea, observare legalia post tempus gratiae revelatae non erat indifferens, sed per se malum: unde dicitur
Gal. V, 2: si circumcidamini, Christus nihil vobis proderit.
Sed tamen conscientia de circumcisione servanda obligabat; unde ibidem subditur: testificor autem omni
circumcidenti se, quoniam debitor est universae legis faciendae. Ergo conscientia erronea ligat etiam in per se
malis.
SC3
Praeterea, peccatum principaliter in voluntate consistit. Quicumque autem vult transgredi praeceptum divinum,
habet malam voluntatem.
Ergo peccat. Sed quicumque credit aliquid esse praeceptum, et vult transgredi, habet voluntatem non servandi
legem. Ergo peccat. Qui autem habet erroneam conscientiam sive in his quae sunt per se mala, sive in
quibuscumque, credit id quod est contrarium suae conscientiae esse contra legem Dei.
Ergo, si vult facere illud, facere vult contra legem Dei, et ita peccat; et ita conscientia, quantumcumque erronea,
obligat ad peccatum.
SC4
Praeterea, secundum Damascenum, conscientia est lex intellectus nostri. Sed facere contra legem est peccatum.
Ergo et facere contra conscientiam quomodocumque.
SC5
Praeterea, aliquis ex praecepto ligatur.
Sed hoc quod conscientia dictat, hoc factum est praeceptum.
Ergo, quantumcumque conscientia sit erronea, ligat.
CO
Responsio. Dicendum, quod circa hoc diversae sunt opiniones.
Quidam enim dicunt, quod conscientia potest errare vel in his quae sunt per se mala, vel in indifferentibus.
Conscientia igitur errans in his quae sunt per se mala, non ligat; in indifferentibus autem ligat.
Sed qui hoc dicunt, non videtur intelligere quid sit conscientiam ligare. Secundum hoc enim ligare conscientia
dicitur, quod aliquis, nisi conscientiam impleat, peccatum incurrit; non autem hoc modo quod aliquis implens
recte faciat. Alias enim consilium obligare diceretur: implens enim consilium recte agit; sed tamen ad consilia
dicimur non ligari, quia qui consilium praeterit, non peccat; ad praecepta autem ligari dicimur, quia non
servantes praecepta, peccata incurrimus.
Non igitur propter hoc conscientia dicitur ad aliquid faciendum ligare, quod si illud fiat, ex tali conscientia
bonum sit: sed quia si non fiat, peccatum incurritur.
Non videtur autem possibile quod aliquis peccatum evadat, si conscientia, quantumcumque errans, dictet aliquid
esse praeceptum Dei sive sit indifferens sive etiam per se malum; si contrarium, tali conscientia manente, agere
disponat. Quantum enim in se est, ex hoc ipso habet voluntatem legem Dei non observandi; unde mortaliter
peccat.
Quamvis igitur talis conscientia, quae est erronea, deponi possit; nihilominus tamen dum manet, obligativa est,
quia transgressor ipsius peccatum de necessitate incurrit.
Diversimode tamen recta conscientia et erronea ligat: recta quidem ligat simpliciter et per se; erronea autem
secundum quid et per accidens.
Dico autem rectam ligare simpliciter, quia ligat absolute et in omnem eventum. Si enim aliquis conscientiam
habeat de vitando adulterio, istam conscientiam sine peccato non potest deponere, quia in hoc ipso quod eam
deponeret errando, graviter peccaret; ea autem manente, non potest praeteriri in actu sine peccato. Unde absolute
ligat et in omnem eventum.
Sed conscientia erronea non ligat nisi secundum quid quia sub conditione. Ille enim cui dictat conscientia quod
teneatur ad fornicandum, non est obligatus ut fornicationem sine peccato dimittere non possit, nisi sub hac
conditione, si talis conscientia duret. Haec autem condicio removeri potest et absque peccato.
Unde talis conscientia non obligat in omnem eventum: potest enim aliquid contingere, scilicet depositio
conscientiae, quo contingente, aliquis ulterius non ligatur. Quod autem sub conditione tantum est, secundum
quid esse dicitur.
Dico etiam quod conscientia recta per se ligat, erronea autem per accidens; quod ex hoc patet.
Qui enim unum vult vel amat propter alterum, illud quidem propter quod amat reliquum per se amat; quod vero
propter alterum amat quasi per accidens, sicut qui vinum amat propter dulce, amat dulce per se, vinum autem per
372

