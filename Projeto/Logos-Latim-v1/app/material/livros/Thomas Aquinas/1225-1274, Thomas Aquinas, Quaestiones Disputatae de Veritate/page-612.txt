Ad septimum dicendum, quod esse mundum non est proprius effectus remissionis culpae, quia potest esse, non
intellecta remissione culpae, ut in homine in statu innocentiae; sed proprius effectus remissionis culpae est fieri
mundum; et hoc non est communius quam esse gratum, quia nullus potest fieri mundus nisi per gratiam.
Sciendum tamen, quod per hoc non probaretur prioritas naturalis nisi secundum ordinem causae materialis: nam
genera se habent per modum materiae in comparatione ad species.
RA8
Ad octavum dicendum, quod eadem distinctione opus est in formis naturalibus et in proposito.
RA9
Ad nonum dicendum, quod recessus a termino a quo est prius in via generationis et motus, cum reducatur ad
ordinem materiae (nam motus est actus existentis in potentia); sed accessus ad terminum ad quem est prior
secundum ordinem causae finalis.
RA10
Ad decimum dicendum, quod in operibus Dei non requiritur dispositio propter impotentiam agentis, sed propter
conditionem effectus; et praecipue talis dispositio, scilicet remotio contrarii, quia contraria simul esse non
possunt.
RA11
Ad undecimum dicendum, quod forma quae est totaliter ab extrinseco, requirit dispositionem debitam in
subiecto, vel praeexistentem, sicut lumen diaphaneitatem in aere, vel simul impressam ab eodem agente, sicut
calor consummatus simul introducitur cum forma ignis. Et similiter a Deo simul cum infusione gratiae expellitur
culpa.
RA12
Ad duodecimum dicendum, quod simili distinctione utendum est in ordine purgationis et illuminationis, sicut in
proposito.
RA13
Ad decimumtertium dicendum, quod si Deus successive iustificationem operaretur, expulsio culpae esset prior
tempore, sed posterior natura: ordo enim temporis sequitur ordinem motus et materiae. Et secundum hunc
modum Philosophus dicit, quod in eodem actus est posterior tempore quam potentia, sed natura prior: quia
secundum illud dicitur aliquid esse simpliciter natura prius, quod est prius secundum ordinem causae finalis, ut
dictum est in corp. Art..
|a8 Articulus 8
TTA
Octavo quaeritur utrum in iustificatione impii motus liberi arbitrii naturaliter praecedat gratiae infusionem.
TTB
Et videtur quod sic.
AG1
Causa enim naturaliter praecedit effectum.
Sed contritio est causa remissionis culpae.
Ergo naturaliter eam praecedit; et per consequens gratiae infusionem, quia se concomitantur.
AG2
Sed diceretur, quod contritio non est causa remissionis culpae nisi per modum dispositionis materialis. Sed
contra: contritio est causa sacramentalis remissionis culpae, et infusionis gratiae. Poenitentia enim, cum sit
sacramentum novae legis, gratiam causat, et sic remissionem culpae: nec hoc facit ratione aliarum suarum
partium, scilicet confessionis et satisfactionis, quae gratiam et culpae remissionem praesupponunt: et sic
relinquitur quod ipsa contritio sit sacramentalis causa remissionis culpae, et infusionis gratiae.
Sed causa sacramentalis est causa instrumentalis, ut ex praecedenti quaest. Patet. Ergo, cum instrumentum
reducatur ad genus causae efficientis, contritio non erit causa remissionis culpae ut dispositio materialis, sed
magis in genere causae efficientis.
AG3
Praeterea, attritio praecedit gratiae infusionem, et culpae remissionem. Sed contritio ab attritione non differt nisi
secundum intensionem doloris, quae speciem non variat. Ergo contritio naturaliter ad minus praecedit gratiae
infusionem et culpae remissionem.
AG4
Praeterea, in psalm. Lxxxviii, 15, dicitur: iustitia et iudicium praeparatio sedis eius.
Anima autem efficitur sedes Dei per gratiae infusionem et culpae remissionem. Cum ergo homo iustitiam et
iudicium faciat per hoc quod de peccato conteritur, videtur quod contritio sit praeparatio ad gratiae infusionem;
et ita naturaliter est prior.
AG5
Praeterea, motus ad terminum naturaliter praecedit terminum. Sed contritio est quidam motus tendens in
destructionem peccati.
612

