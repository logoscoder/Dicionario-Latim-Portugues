Sed illi quos ibi prophetas nominat, omnes, aut fere omnes, revelationem acceperunt sub figuris imaginariis;
plures autem eorum quos inter agyographas nominat, sine figuris revelationem acceperunt. Ergo magis proprie
dicuntur prophetae illi quibus fit revelatio secundum visionem intellectualem et imaginariam, quam illi quibus fit
secundum intellectualem tantum.
AG11
Praeterea, secundum Philosophum II metaph., intellectus noster se habet ad primas rerum causas, quae sunt
maxime notae in natura, sicut se habet oculus noctuae ad lucem solis. Sed oculus noctuae non potest inspicere
solem nisi sub quadam obscuritate. Ergo et intellectus noster divina sub quadam obscuritate intelligit; ergo
videtur quod sub aliquibus similitudinibus; et sic intellectualis visio non erit certior quam imaginaria, cum
utraque sub similitudinibus fiat. Unde videtur quod illa visio imaginaria intellectuali adiuncta nihil diminuat de
eius nobilitate; et sic illa prophetia quae fit sub utraque visione, vel est dignior, vel ad minus aeque digna.
AG12
Praeterea, sicut se habet imaginabile ad imaginationem, ita intelligibile ad intellectum.
Sed imaginabile non apprehenditur ab imaginatione nisi mediante similitudine. Ergo nec intelligibile ab
intellectu; et sic idem quod prius.
SC1
Sed contra. Est quod dicitur in Glossa in principio Psalterii: alius prophetiae modus est ceteris dignior, quando
scilicet ex sola spiritus sancti inspiratione, remoto omni exteriori adminiculo facti vel dicti vel visionis vel
somnii, prophetatur. Illa vero prophetia quae habet imaginariam visionem annexam, est cum adminiculo somnii
vel visionis.
Ergo prophetia quae est cum visione intellectuali tantum, est nobilior.
SC2
Praeterea, omne quod in aliquo recipitur, recipitur in eo per modum recipientis.
Sed intellectus in quo aliquid recipitur in visione intellectuali, est nobilior quam imaginatio, in qua recipitur
aliquid in visione imaginaria.
Ergo prophetia quae fit secundum intellectualem visionem, est nobilior.
SC3
Praeterea, ubi est intellectualis visio, non potest esse deceptio, quia qui fallitur, non intelligit, ut dicit Augustinus
in libro de vera religione.
Visio autem imaginaria habet plurimum falsitatis admixtum; unde in Lib. IV metaphysicorum, ponitur esse quasi
principium falsitatis. Ergo prophetia, quae habet visionem intellectualem, est nobilior.
SC4
Praeterea, quando una vis animae a sua actione retrahitur, alia in sua actione roboratur.
Si ergo in prophetia aliqua vis imaginaria omnino vacet, intellectualis visio erit fortior. Ergo et prophetia erit
nobilior.
SC5
Praeterea, sicut se habent potentiae ad invicem, ita et actus potentiarum. Sed intellectus non coniunctus
imaginationi utpote angelicus, est nobilior intellectu imaginationi coniuncto, utpote humano. Ergo et prophetia
quae habet visionem intellectualem sine imaginaria, nobilior est quam illa quae habet utramque.
SC6
Praeterea, adminiculum actionis designat imperfectionem agentis. Sed visio imaginaria ponitur in Glossa in
principio Psalterii ut adminiculum prophetiae. Ergo prophetia quae habet imaginariam visionem, est
imperfectior.
SC7
Praeterea, quanto aliquod lumen est magis remotum ab obscuritatibus sive nebulis, tanto est magis clarum. Sed
imaginariae figurae sunt quasi quaedam nebulae, quibus obumbratur intellectuale lumen; ratione cuius ratio
humana quae a phantasmatibus abstrahit, dicitur ab Isaac oriri in umbra intelligentiae.
Ergo prophetia quae habet lumen intellectuale sine imaginibus, est perfectior.
SC8
Praeterea, tota nobilitas propheticae cognitionis consistit in hoc quod Dei praescientiam imitatur. Sed prophetia
quae est sine imaginaria visione, magis imitatur divinam praescientiam, in qua non est aliqua imaginatio, quam
quae habet imaginariam visionem. Ergo illa prophetia quae caret imaginaria visione, est nobilior.
CO
Responsio. Dicendum, quod cum natura speciei consistat ex natura generis et natura differentiae, ex utroque
dignitas speciei potest pensari; et secundum has duas considerationes inveniuntur aliqua se invicem in dignitate
excedere quandoque.
Et quantum pertinet ad rationem speciei, semper illud participat perfectius speciei rationem in quo differentia
formaliter speciem constituens nobilius invenitur. Sed simpliciter loquendo, quandoque est nobilius simpliciter
id in quo natura generis est perfectior, quandoque vero id in quo est perfectior natura differentiae.

290

