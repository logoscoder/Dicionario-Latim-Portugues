Sed sciendum, quod sicut est in rebus corporalibus, quod aliquid post passionem, etiam passione abeunte,
efficitur habilius ad patiendum, sicut aqua calefacta prius, facilius postmodum post infrigidationem calefiet, et
homo post frequentes tristitias facilius ad tristitiam provocatur; ita etiam quando mens aliqua divina inspiratione
tangitur, etiam illa inspiratione abeunte remanet habilior ad iterato recipiendum, sicut post devotam orationem
remanet mens devotior; unde propter hoc, ut Augustinus dicit in Lib. De orando Deum: ne mens quae curis et
negotiis tepescere coeperat, omnino refrigescat, et penitus extinguatur, nisi crebrius inflammetur, certis horis ad
negotium orandi mentem revocamus.
Unde et mens prophetae postquam fuerit semel vel pluries divinitus inspirata, etiam actuali inspiratione cessante
remanet habilior ut iterum inspiretur. Et haec habilitas potest habitus prophetiae dici; sicut etiam Avicenna dicit,
VI de naturalibus, quod habitus scientiarum in nobis nihil aliud sunt quam habilitates quaedam animae nostrae
ad hoc quod recipiat illustrationem intelligentiae agentis, et species intelligibiles ab ea in se effluentes. Sed
tamen non proprie potest dici habitus, sed magis habilitas vel dispositio quaedam, a qua aliquis nominatur
propheta, etiam quando actu non inspiratur.
Tamen ne fiat vis in vocabulo habitus, sustinentes utramque partem, utrisque rationibus respondeamus.
RA1
Ad primum igitur dicendum, quod definitio illa inducitur de habitu proprie accepto: et sic habilitas praedicta
prophetandi, habitus dici non potest; per quem tamen modum potest dici habitus secundum opinionem
Avicennae etiam habilitas animae nostrae ad recipiendum ab intelligentia agente, quia illa receptio est naturalis
secundum eius opinionem.
Unde in eo, qui habet habilitatem, habet in potestate recipere cum vult, quia influentia naturalis non deest
materiae dispositae. Sed influentia prophetiae dependet ex sola divina voluntate; unde, quantacumque sit
habilitas in mente prophetae, non est in eius potestate ut prophetia utatur.
RA2
Ad secundum dicendum, quod si lumen propheticum inesset menti ut habitus quidam scientiae de rebus
prophetatis, non indigeret propheta ad quaelibet prophetabilia cognoscenda, nova revelatione; indiget autem,
quia illud lumen non est habitus. Sed habilitas ipsa ad lumen percipiendum, similitudinem habitus habet, sine
quo lumine prophetabilia cognosci non possunt.
RA3
Ad tertium dicendum, quod post perceptionem divinae locutionis, qua prophetam alloquitur interius, quae nihil
aliud est quam mentis illustratio; non requiritur aliquis habitus quo interius audita percipiantur; sed ad hanc
locutionem percipiendam tanto magis videtur habilitas aliqua operari, quanto ista locutio est excellentior, et eius
perceptio vires naturales excedit.
RA4
Ad quartum patet solutio ex dictis.
RA5
Ad quintum dicendum, quod lumen propheticum semel infusum non facit cognitionem de omnibus
prophetabilibus, sed solum de illis propter quorum cognitionem datur.
Haec autem arctatio non provenit ex impotentia largientis, sed ex ordine sapientiae ipsius, qui dividit singulis
prout vult.
RA6
Ad sextum dicendum, quod omnia peccata mortalia habent in hoc convenientiam quamdam, quod per eorum
quodlibet homo separatur a Deo; unde gratia, quae hominem Deo coniungit, ab omni peccato mortali liberat; non
autem ab omni veniali, quia venialia a Deo non separant. Res autem prophetabiles non habent ad invicem
connexionem nisi in ipso ordine divinae sapientiae; unde ab his qui divinam sapientiam totaliter non intuentur,
potest unum sine alio videri.
RA7
Ad septimum dicendum, quod habitus infusus est perfectior quam acquisitus secundum genus suum, scilicet
ratione originis, et ratione eius propter quod datur, quod est alius eo ad quod ordinatur habitus acquisitus.
Sed quantum ad modum habendi vel perficiendi, nihil prohibet habitum acquisitum perfectiorem esse; sicut patet
quod per habitum fidei infusum non ita perfecte videmus credibilia sicut per habitum scientiae acquisitum
conclusiones scientiarum. Et similiter lumen propheticum quamvis sit infusum, non tamen ita perfecte in nobis
existit sicut habitus acquisiti; quod etiam dignitati infusorum habituum attestatur, quia ex eorum altitudine
contingit ut humana infirmitas eos plene possidere non possit.
RA8
Ad octavum dicendum, quod ratio illa procederet si lumen quo perfunditur mens prophetae, esset habitus; non
autem si ponimus habilitatem ad percipiendum lumen praedictum esse habitum, vel quasi habitum; cum ex
eodem possit esse aliquis habilis ut illuminetur de quocumque.
RA9
Ad nonum dicendum, quod qualiter formatio specierum de novo requiratur ad propheticam revelationem, infra
dicetur.
262

