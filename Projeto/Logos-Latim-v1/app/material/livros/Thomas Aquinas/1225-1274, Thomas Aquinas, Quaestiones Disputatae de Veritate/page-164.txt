praesentia quam in sui absentia. Si ergo verbum in sui absentia reliquit impressionem in intellectu Pauli, ergo et
in sui praesentia.
SC1
Sed contra. Quidquid est in Deo, est Deus. Si ergo Angelus videns essentiam Dei, non videt eam per aliquam
similitudinem, nec ideas rerum in eo existentes per aliquam similitudinem videt.
SC2
Praeterea, rationes rerum resultant in verbo sicut imagines in speculo. Sed per unam similitudinem speculi
videntur omnia quae in speculo relucent. Ergo et per ipsam formam verbi videntur omnia quae in verbo
cognoscuntur.
SC3
Praeterea, intellectus Angeli est sicut tabula picta, eo quod omnis intelligentia est plena formis, ut dicitur in libro
de causis.
Sed tabulae pictae non superadduntur aliae picturae: propter hoc enim probatur in III de anima, quod intellectus
possibilis potest omnia recipere, quia est sicut tabula in qua nihil est scriptum. Ergo non potest esse quod eorum
quae cognoscit Angelus in verbo, aliquas similitudines habeat.
CO
Responsio. Dicendum, quod omnis cognitio est per assimilationem cognoscentis ad scitum. Quidquid autem
similatur alicui secundum hoc quod illud est simile tertio, ipsum etiam est tertio simile; ut si filius similatur patri
in hoc quod pater similatus est avo, et filius avo similatur.
Dupliciter igitur aliquid alicui similatur: uno modo ex hoc quod similitudinem eius immediate ab eo accipit in se;
alio modo ex hoc quod assimilatur alicui quod est simile ei. Et sic etiam dupliciter fit cognitio: cognoscimus
enim per visum socratem inquantum visus noster assimilatur ipsi socrati, et etiam inquantum assimilatur imagini
socratis; et utraque istarum assimilationum sufficit ad cognoscendum socratem.
Dico ergo, quod quando aliqua res cognoscitur per similitudinem alterius rei, illa cognitio non fit per aliquam
similitudinem aliam, quae sit immediate ipsius rei cognitae; et si cognoscens cognoscat unam et eamdem rem per
similitudinem propriam et per similitudinem alterius rei, erunt diversae cognitiones.
Quod sic patere potest.
Est enim aliqua cognitiva potentia quae cognoscit tantum recipiendo, non autem aliquid ex receptis formando;
sicut sensus simpliciter cognoscit illud cuius speciem recipit, et nihil aliud.
Aliqua vero potentia est quae non solum cognoscit, secundum quod recipit; sed etiam ex his quae recipit, potest
aliquam aliam speciem formare; sicut patet in imaginatione, quae ex forma auri recepta et forma montis, format
quoddam phantasma aurei montis. Et similiter est in intellectu, quia ex forma generis et differentiae
comprehensis format quidditatem speciei.
In huiusmodi igitur potentiis quando una res cognoscitur per similitudinem alterius rei, quandoque contingit
quod praeter similitudinem illam formatur alia species, quae est rei immediate; sicut ex statua Herculis visa
potest formare quamdam aliam similitudinem quae sit ipsius Herculis immediate; sed haec cognitio iam est alia
ab illa qua cognoscebam Herculem in statua sua. Si enim esset eadem, tunc oporteret hoc accidere in qualibet
alia potentia; quod manifeste falsum apparet. Cum enim visus exterior videt Herculem in statua sua, non fit
cognitio per aliquam aliam similitudinem quam per similitudinem statuae.
Sic igitur dico, quod ipsa essentia divina est similitudo rerum omnium; et ideo intellectus Angeli res cognoscere
potest et per similitudines ipsarum rerum, et per ipsam essentiam divinam. Sed illa cognitio qua cognoscet per
similitudines ipsarum rerum, erit alia a cognitione qua cognoscit res per verbum; quamvis etiam illae
similitudines causentur ex coniunctione intellectus angelici ad verbum, sive per operationem ipsius intellectus
angelici, ut dictum est de imaginatione, sive, quod est verius, per influxum verbi.
RA1
Ad primum igitur dicendum, quod ex quo essentia divina est rerum similitudo quae cognoscuntur per verbum,
intellectus angelicus essentiae divinae coniunctus, est rebus illis sufficienter assimilatus ad eas cognoscendas.
RA2
Ad secundum dicendum, quod a verbo potest fieri impressio in intellectum Angeli; sed cognitio quae est per
illam impressionem, est alia a cognitione quae est per verbum, ut dictum est.
RA3
Ad tertium dicendum, quod quamvis gloria non destruat naturam, elevat tamen eam ad id quod per se non
poterat, hoc est ad hoc quod videat res per ipsam essentiam Dei sine aliqua similitudine media in visione illa.
RA4
Ad quartum dicendum, quod verbum non est alicuius rei forma intra, ita quod sit pars essentiae rei; est tamen
intellectui forma intrinseca ut intelligibile per ipsum.
RA5
Ad quintum dicendum, quod Paulus postquam desiit essentiam Dei videre, memor fuit rerum quae in verbo
cognoverat, per similitudines rerum apud se remanentes.
RA6
164

