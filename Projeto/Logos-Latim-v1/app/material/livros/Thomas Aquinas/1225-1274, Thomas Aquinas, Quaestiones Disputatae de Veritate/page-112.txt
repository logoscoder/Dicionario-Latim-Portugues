Praeterea, Hugo de sancto victore dicit, quod ministerio Angelorum non solum vita humana regitur, sed etiam ea
quae ad vitam hominum ordinantur. Sed omnia corporalia sunt ad hominem ordinata. Ergo omnia gubernantur
mediantibus Angelis.
SC6
Praeterea, in omnibus coordinatis ad invicem priora agunt in posteriora, et non e converso. Sed substantiae
spirituales sunt priores corporalibus substantiis, utpote primo propinquiores. Ergo per actionem substantiarum
spiritualium gubernantur corporales, et non e converso.
SC7
Praeterea, homo dicitur minor mundus, quia anima hoc modo regit corpus humanum sicut Deus totum
universum; in quo etiam anima prae Angelis ad imaginem dicitur. Sed anima nostra corpus gubernat mediantibus
quibusdam spiritibus qui sunt quidem spirituales respectu corporis, sed corporales respectu animae. Ergo et Deus
reget corporalem creaturam mediantibus creaturis spiritualibus.
SC8
Praeterea, anima nostra quasdam operationes immediate exercet, sicut intelligere et velle; quasdam vero
mediantibus corporeis instrumentis, sicut operationes animae sensibilis et vegetabilis: sed quasdam operationes
Deus exercet immediate, sicut beatificare animas, et alia quae agit in substantiis supremis.
Ergo etiam aliquae operationes eius erunt in infimis substantiis, mediantibus supremis substantiis.
SC9
Praeterea, prima causa non aufert operationem suam a causa secunda, sed fortificat eam, ut patet ex hoc quod in
Lib. De causis dicitur. Sed si Deus immediate omnia gubernaret, tunc secundae causae nullam operationem
habere possent. Ergo Deus gubernat inferiora per superiora.
SC10
Praeterea, in universo est aliquid rectum et non regens, sicut ultima corporum; aliquid autem regens, et non
rectum sicut Deus. Ergo aliquid erit regens et rectum, quod est medium inter utrumque. Ergo Deus mediantibus
creaturis superioribus regit inferiores.
CO
Responsio. Dicendum, quod causa productionis rerum in esse est divina bonitas, ut dionysius et Augustinus
dicunt.
Voluit enim Deus perfectionem suae bonitatis, creaturae alteri communicare secundum quod possibile erat.
Divina autem bonitas duplicem habet perfectionem: unam secundum se; prout, scilicet, omnem perfectionem
supereminenter in se continet; aliam prout influit in res, secundum, scilicet, quod est causa rerum, unde et
divinae bonitati congruebat ut utraque creaturae communicaretur; ut, scilicet, res creata non solum a divina
bonitate haberet quod esset et bona esset, sed etiam quod alii esse et bonitatem largiretur; sicut etiam sol per
diffusionem radiorum suorum non solum facit corpora illuminata, sed etiam illuminantia; hoc tamen ordine
servato, ut illa quae magis sunt soli conformia, plus de lumine eius recipiant, ac per hoc non solum sufficienter
sibi, sed etiam ad influendum aliis.
Unde et in ordine universi creaturae superiores ex influentia divinae bonitatis habent non solum quod in seipsis
bonae sint; sed etiam quod sint causa bonitatis aliorum, quae extremum modum participationis divinae bonitatis
habent; quam scilicet participant ad hoc solum ut sint, non ut alia causent.
Et inde est quod semper agens est honorabilius patiente, ut Augustinus dicit et Philosophus.
Inter superiores autem creaturas maxime Deo propinquae sunt creaturae rationales, quae ad Dei similitudinem
sunt, vivunt et intelligunt; unde eis non solum a divina bonitate confertur ut super alia influant, sed etiam ut
eumdem modum influendi retineant quo influit Deus; scilicet per voluntatem, et non per necessitatem naturae.
Unde Deus inferiores creaturas gubernat et per creaturas spirituales, et per corporales digniores; sed per creaturas
corporales hoc modo providet quod eas non facit providentes, sed agentes tantum; per spirituales autem hoc
modo providet quod eas providentes facit.
Sed in creaturis etiam rationalibus ordo invenitur.
Ultimum enim gradum in eis rationales animae tenent, et earum lumen est obumbratum respectu luminis quod
est in Angelis; unde et particulariorem cognitionem habent, ut dionysius dicit; et inde est quod eorum
providentia coarctatur ad pauca, scilicet ad res humanas, et ea quae in usum humanae vitae venire possunt.
Sed providentia Angelorum universalis est, et extenditur super totam creaturam corporalem; et ideo tam a sanctis
quam a philosophis dicitur, quod omnia corporalia mediantibus Angelis a divina providentia gubernantur.
In hoc tamen oportet nos a philosophis differre, quod quidam eorum ponunt Angelorum providentia non solum
administrari corporalia, sed etiam et creata esse; quod est a fide alienum.
Unde oportet ponere, secundum sanctorum sententias, quod administrentur mediantibus Angelis huiusmodi
corporalia per viam motus tantum; inquantum scilicet movent superiora corpora, ex quorum motibus causantur
inferiorum corporum motus.
RA1
Ad primum igitur dicendum, quod dictio exclusiva non excludit ab operatione instrumentum, sed aliud principale
agens: ut si dicatur: solus socrates facit cultellum; non excluditur operatio martelli, sed alterius fabri. Ita etiam
112

