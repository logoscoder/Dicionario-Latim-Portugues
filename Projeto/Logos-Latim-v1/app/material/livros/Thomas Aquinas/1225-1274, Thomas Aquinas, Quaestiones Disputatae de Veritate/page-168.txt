Item, videtur quod unus Angelus alium non cognoscat per essentiam Angeli cogniti. Id enim quo intellectus
intelligit, oportet esse intrinsecum ipsi intellectui. Sed essentia unius Angeli non potest esse intra intellectum
alterius, quia nihil illabitur menti nisi solus Deus. Ergo Angelus non potest cognoscere alium Angelum per
essentiam eius.
AG5
Praeterea, possibile est unum Angelum cognosci ab omnibus Angelis. Id autem quo aliquid cognoscitur, est
coniunctum ipsi cognoscenti.
Si ergo Angelus cognosceret alium per essentiam Angeli cogniti, oporteret quod Angelus cognitus esset in
pluribus locis, cum Angeli cognoscentes in pluribus locis sint.
AG6
Praeterea, Angeli essentia substantia quaedam est; intellectus autem accidens, cum sit potentia quaedam. Sed
substantia non est forma accidentis. Ergo essentia unius Angeli non potest esse intellectui alterius forma, qua
intelligat.
AG7
Praeterea, nihil cognoscitur ab intellectu per sui praesentiam quod est separatum ab eo. Sed essentia unius Angeli
est separata ab intellectu alterius. Ergo unus Angelus ab alio non cognoscitur per essentiae suae praesentiam.
AG8
Item, videtur quod unus Angelus per essentiam sui cognoscentis non possit alium cognoscere. Sicut enim
superioribus Angelis subsunt inferiores, ita et sensibiles creaturae. Si ergo superior Angelus cognoscendo
essentiam suam cognoscat alios Angelos, eadem ratione et per essentiam suam cognoscet omnes res sensibiles, et
non per aliquas formas, ut dicitur in Lib. De causis.
AG9
Praeterea, nihil ducit in cognitionem alterius nisi quod habet similitudinem cum eo.
Sed essentia unius Angeli non convenit cum alio nisi in genere. Si igitur unus alium cognoscat solum per
essentiam sui cognoscentis, non cognoscet eum nisi in genere; quod est imperfecte cognoscere.
AG10
Praeterea, illud per quod aliquid cognoscitur, est ratio ipsius. Si ergo unus Angelus per essentiam suam omnes
alios cognoscat, essentia sua erit ratio propria omnium; quod videtur soli divinae essentiae convenire.
AG11
Item, videtur quod unus Angelus non cognoscat alium per similitudinem sive per speciem aliquam in se
existentem: quia, ut dicit dionysius, Angeli sunt divina lumina. Sed lumen non cognoscitur per aliquam speciem,
sed per se ipsum. Ergo nec Angelus.
AG12
Praeterea, omnis creatura tenebra est, ut patet per Origenem, super id Ioan., I, 5: et tenebrae eam non
comprehenderunt. Sed similitudo tenebrae oportet quod sit tenebra; tenebra autem non est principium
manifestationis, sed occultationis. Cum igitur Angelus sit creatura, et sic tenebra, non poterit cognosci per suam
similitudinem. Sed si cognoscitur, oportet quod cognoscatur per lumen divinum existens in ipso.
AG13
Praeterea, Angelus est Deo propinquior quam rationalis anima. Sed secundum Augustinum, anima cognoscit
omnia, et iudicat de omnibus, secundum connexionem quam habet ad rationes aeternas, non per aliquas artes
quas secum ad corpus detulerit. Ergo multo fortius Angelus non cognoscit alium Angelum per similitudinem
eius, sed per rationem aeternam.
AG14
Item, videtur quod nec per similitudinem innatam. Quia aequaliter similitudo innata se habet ad praesens et
distans. Si igitur unus Angelus alium cognoscat per similitudinem innatam, non cognoscet de eo quando erit
praesens, et quando distans.
AG15
Praeterea, Deus potest de novo facere unum Angelum. Sed Angeli qui non est, formam non habet penes se. Si
ergo Angelus naturali cognitione non cognoscit alium Angelum nisi per formam innatam, Angeli qui modo sunt
non cognoscerent naturali cognitione Angelum qui de novo fieret.
AG16
Item, videtur quod nec per formas impressas ab intelligibilibus, sicut sensus per formas impressas a sensibilibus,
quia secundum hoc inferiores Angeli non cognoscerentur a superioribus, cum non possint imprimere in eos.
AG17
Item videtur quod nec per formas abstractas, sicut intellectus agens abstrahit a phantasmatibus, quia sic inferiores
non cognoscerent superiores. Ex quibus omnibus videtur quod unus Angelus alium non cognoscat.
SC1
Sed contra. In libro de causis dicitur: omnis intelligentia scit res quae non corrumpuntur nec cadunt in tempore.
Sed Angeli sunt incorruptibiles et supra tempus.
Ergo unus Angelus ab alio cognoscitur.
168

