Naturale enim iudicatorium nunquam errat; sed conscientia est naturale iudicatorium secundum basilium; ergo
non errat.
AG2
Praeterea, conscientia addit aliquid supra scientiam: id autem quod addit, nihil diminuit de ratione scientiae. Sed
scientia nunquam errat, quia est habitus quo semper verum dicitur, ut patet in VI ethic..
Ergo nec conscientia errare potest.
AG3
Praeterea, synderesis est scintilla conscientiae, ut dicitur in Glossa Ezech. I, 9. Ergo conscientia comparatur ad
synderesim sicut ignis ad scintillam. Sed eadem est operatio et motus unius ignis et scintillae.
Ergo et conscientiae et synderesis. Sed synderesis non errat. Ergo nec conscientia.
AG4
Praeterea, conscientia, secundum Damascenum, IV Lib., est lex intellectus nostri. Sed lex intellectus nostri est
certior quam ipse intellectus; intellectus autem semper rectus est, ut dicitur in III de anima.
Ergo multo fortius et conscientia semper recta est.
AG5
Praeterea, ratio ex ea parte qua synderesim attingit, non errat. Sed ratio coniuncta synderesi facit conscientiam.
Ergo conscientia nunquam errat.
AG6
Praeterea, in iudicio statur dicto testium.
Sed in iudicio divino testis est conscientia, ut patet Rom. II, 15: testimonium illis reddente conscientia sua, etc..
Cum igitur iudicium divinum nunquam possit falli, videtur quod et conscientia nunquam errare possit.
AG7
Praeterea, in omnibus, regulam ad quam alia regulantur, oportet habere rectitudinem indeficientem. Sed regula
quaedam humanorum operum est conscientia. Ergo oportet conscientiam esse semper rectam.
AG8
Praeterea, spes innititur conscientiae, sicut habetur per Glossam I Tim. I, 5 super illud: de corde puro et
conscientia bona etc.; sed spes certissima est ut habetur Hebr. VI, 18 ubi dicitur certissimum habemus solatium
qui confugimus ad tenendam propositam nobis spem, quam sicut etc.; ergo conscientia indeficientem
rectitudinem habet.
SC1
Sed contra. Est quod dicitur Ioan. XVI, vers. 2: venit hora ut omnis qui interficit vos, arbitretur obsequium se
praestare Deo.
Ergo his qui occidebant apostolos, dictabat conscientia quod eos occiderent. Sed hoc erat erroneum. Ergo
conscientia errat.
SC2
Praeterea, conscientia collationem quamdam dicit. Sed ratio in conferendo decipi potest.
Ergo conscientia potest errare.
CO
Responsio. Dicendum quod sicut dictum est, conscientia nihil aliud est quam applicatio scientiae ad aliquem
specialem actum. In qua quidem applicatione contingit esse errorem dupliciter: uno modo, quia id quod
applicatur, in se errorem habet; alio modo ex eo quod non recte applicat. Sicut etiam in syllogizando contingit
peccatum dupliciter: vel ex eo quod quis falsis utitur, vel ex eo quod non recte syllogizat.
Sed hoc quidem quod falsis utatur, ex una quidem parte contingit, ex alia autem parte non contingit.
Dictum enim est supra quod per conscientiam applicatur notitia synderesis, et rationis superioris et inferioris, ad
actum particularem examinandum. Cum autem actus sit particularis, et synderesis iudicium universale existat;
non potest applicari iudicium synderesis ad actum, nisi fiat assumptio alicuius particularis. Quam quidem
particularem quandoque subministrat ratio superior, quandoque vero ratio inferior; et sic conscientia perficitur
quasi quodam syllogismo particulari: ut si ex iudicio synderesis proferatur, nihil prohibitum lege Dei est
faciendum; et ex superioris rationis notitia assumatur, concubitum cum ista muliere esse contra legem Dei; fiet
applicatio conscientiae concludendo, ab hoc concubitu esse abstinendum.
In universali quidem synderesis iudicio, errorem esse non contingit, ut ex supra dictis patet; sed in iudicio
superioris rationis contingit esse peccatum; sicut cum quis exstimat esse secundum legem Dei, vel contra, quod
non est: ut haeretici qui credunt iuramentum esse a Deo prohibitum. Et ita error accidit in conscientia propter
falsitatem quae erat in superiori parte rationis.
Et similiter contingere potest error in conscientia ex errore existente in inferiori parte rationis; ut cum aliquis
errat circa civiles rationes iusti vel iniusti, honesti vel non honesti.
Ex hoc autem quod non recto modo applicatio fiat, etiam in conscientia error contingit; quia sicut in syllogizando
in speculativis contingit formam debitam argumentandi praetermitti, et ex hoc in conclusione accidere falsitatem:
ita etiam contingit in syllogismo qui in operabilibus requiritur, ut dictum est.

368

