AG5
Praeterea, Philosophus in XI metaph.
Probat, quod Deus tantum seipsum cognoscit. Sed tantum idem est quod non cum alio. Ergo non cognoscit alia a
se.
AG6
Praeterea, si cognoscit alia a se cum cognoscat seipsum, aut ergo eadem ratione cognoscet seipsum et alia, aut
alia et alia. Si eadem: cum seipsum per essentiam suam cognoscat, sequitur quod et res alias per essentiam earum
cognoscet, quod esse non potest.
Si autem alia et alia ratione: cum cognitio cognoscentis sequatur rationem qua cognoscitur, continget quod in
divina cognitione invenietur multiplicitas et diversitas; quod repugnat divinae simplicitati. Nullo ergo modo
Deus creaturam cognoscit.
AG7
Praeterea, magis distat creatura a Deo quam distet persona patris a natura Deitatis.
Sed Deus non eodem cognoscit se esse Deum, et se esse patrem: quia in hoc quod dicitur: cognoscit se (esse)
patrem; includitur notio patris, quae non includitur dum dicitur; cognoscit se esse Deum. Ergo, multo fortius, si
creaturam cognoscit, alia ratione seipsum et alia ratione cognoscet creaturam; quod est absurdum, ut probatum
est.
AG8
Praeterea, eadem sunt principia essendi et cognoscendi. Sed non eodem pater est pater et Deus, ut dicit
Augustinus.
Ergo non eodem cognoscit pater se esse patrem, et se esse Deum; et multo fortius non eodem cognoscet se et
creaturam, si creaturam cognoscit.
AG9
Praeterea, scientia est assimilatio scientis ad scitum. Sed inter Deum et creaturam est minima assimilatio, cum sit
ibi maxima distantia. Ergo Deus minimam cognitionem, vel nullam, de creaturis habet.
AG10
Praeterea, quidquid cognoscit Deus, intuetur. Sed Deus, ut dicit Augustinus in Lib. Lxxxiii quaestionum, nec
quicquam extra se intuetur.
Ergo nec quidquam extra se cognoscit.
AG11
Praeterea, eadem est comparatio creaturae ad Deum, quae puncti ad lineam; unde trismegistus dixit: Deus est
sphaera intelligibilis, cuius centrum est ubique, circumferentia vero nusquam; per centrum intelligens creaturam,
ut Alanus exponit. Sed lineae nihil deperit de eius quantitate, si punctum ab ea separetur. Ergo et nihil deperit
perfectioni divinae, si cognitio creaturae ei subtrahatur.
Sed quidquid est in eo, ad eius perfectionem pertinet, cum nihil accidentaliter sit in eo. Ergo ipse de creaturis
cognitionem non habet.
AG12
Praeterea, quidquid Deus cognoscit, ab aeterno cognoscit, eo quod scientia sua non variatur. Sed quidquid
cognoscit, est ens; quia cognitio non nisi entis est. Ergo quidquid cognoscit Deus, ab aeterno fuit. Sed nulla
creatura fuit ab aeterno. Ergo nullam creaturam cognoscit.
AG13
Praeterea, omne quod perficitur aliquo alio, habet in se potentiam passivam respectu illius; quia perfectio est
quasi forma perfecti.
Sed Deus non habet in se potentiam passivam; haec enim est principium transmutationis, quae a Deo est procul.
Ergo non perficitur aliquo alio a se. Sed perfectio cognoscentis dependet a cognoscibili, quia perfectio
cognoscentis est in hoc quod actu cognoscit; quod non est nisi cognoscibile. Ergo Deus non cognoscit aliud a se.
AG14
Praeterea, ut dicitur in IV metaphys., motor est prior moto secundum naturam. Sed sicut sensibile est movens
sensum, ut ibidem dicitur, ita intelligibile movet intellectum. Si ergo Deus intelligeret aliquid aliud a se,
sequeretur quod aliquid esset prius eo; quod est absurdum.
AG15
Praeterea, omne intellectum facit aliquam delectationem in intelligente; unde in principio metaphysicorum:
omnes homines natura scire desiderant: cuius signum est sensuum delectatio, secundum quod quidam libri
habent. Si ergo Deus aliquid aliud a seipso cognosceret, illud aliud esset causa delectationis in ipso; quod est
absurdum.
AG16
Praeterea, nihil cognoscitur nisi per naturam entis. Sed creatura magis habet de non esse quam de esse, ut patet
per Ambrosium et multa sanctorum dicta. Ergo creatura magis est Deo incognita quam nota.
AG17

33

