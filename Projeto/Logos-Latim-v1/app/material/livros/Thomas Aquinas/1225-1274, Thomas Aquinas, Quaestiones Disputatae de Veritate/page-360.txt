Ad decimumtertium dicendum, quod synderesis secundum quod potentiam nominat, magis videtur nominare
potentiam passivam quam activam. Non enim distinguitur potentia activa a passiva ex hoc quod habet
operationem: quia, cum cuiuslibet potentiae animae tam activae quam passivae sit operatio aliqua, quaelibet
potentia animae esset activa.
Cognoscitur autem earum distinctio per comparationem potentiae ad obiectum. Si enim obiectum se habeat ad
potentiam ut patiens et transmutatum, sic erit potentia activa; si autem e converso se habeat ut agens et movens,
sic est potentia passiva. Et inde est quod omnes potentiae vegetabilis animae sunt activae, quia alimentum
transmutatur per animae potentiam tam in nutriendo quam in augendo et etiam quam in generando; sed potentiae
sensitivae omnes sunt passivae, quia per sensibilia obiecta moventur et fiunt in actu.
Circa intellectum vero aliqua potentia est activa et aliqua passiva, eo quod per intellectum fit intelligibile
potentia intelligibile actu, quod est intellectus agentis; et sic intellectus agens est potentia activa. Ipsum etiam
intelligibile in actu facit intellectum in potentia esse intellectum in actu; et sic intellectus possibilis est potentia
passiva. Non autem ponitur quod intellectus agens sit subiectum habituum, sed magis intellectus possibilis: unde
et ipsa potentia quae habitui naturali subiicitur, magis videtur esse potentia passiva quam activa.
Dato autem quod sit potentia activa, ulterius non recte procedit: non enim in anima sunt duae formae, sed una
tantum, quae est eius essentia, quia per essentiam suam spiritus est, et per essentiam suam forma corporis est,
non per aliquid superadditum. Unde ratio superior et inferior non fundantur super duas formas, sed super unam
essentiam animae. Nec etiam verum est quod ratio inferior fundetur super essentiam animae secundum illam
habitudinem qua est forma corporis; sic enim fundantur in essentia animae solummodo illae potentiae quae sunt
organis affixae, qualis non est ratio inferior.
Dato etiam quod illa potentia quam nominat synderesis, sit idem quod ratio superior vel inferior, nihil prohibet
nomine rationis nominari illam potentiam absolute, nomine autem synderesis nominari eamdem cum habitu sibi
inhaerente.
RA14
Ad decimumquartum dicendum, quod actus cognitionis non praeexigitur ad potentiam vel habitum synderesis,
sed ad actum ipsius. Unde per hoc non excluditur quin habitus synderesis sit innatus.
RA15
Ad decimumquintum dicendum, quod iudicium est duplex, scilicet in universali, et hoc pertinet ad synderesim;
et in particulari operabili, et est hoc iudicium electionis, et hoc pertinet ad liberum arbitrium, unde non sequitur
quod sint idem.
RA16
Ad decimumsextum dicendum, quod compositio physica et naturalis est multiplex.
Est enim compositio mixti ex elementis; et in hac compositione loquitur Philosophus quod oportet formam mixti
esse aliud omnino ab ipsis elementis. Est etiam compositio formae substantialis et materiae, ex qua resultat
tertium, scilicet forma speciei: quae quidem non est aliud omnino a materia et forma, sed se habet ad eas ut
totum ad partes.
Est etiam compositio subiecti et accidentis in qua non resultat aliquid tertium ex utroque: et talis est compositio
potentiae et habitus.
|a2 Articulus 2
TTA
Secundo quaeritur utrum synderesis possit peccare.
TTB
Et videtur quod sic.
AG1
Quia dicitur in Glossa Ieronymi post mentionem de synderesi factam Ezech. I, 9: hanc interdum praecipitari
videmus. Sed praecipitatio in operabilibus nihil est aliud quam peccatum.
Ergo synderesis peccare potest.
AG2
Praeterea, cum peccare non sit habitus, proprie loquendo, neque potentiae, sed hominis, quia actus singularium
sunt; dicitur tamen aliquis habitus vel potentia peccare, secundum quod per actum alicuius habitus vel potentiae
homo inducitur ad peccandum. Sed per actum synderesis homo inducitur ad peccandum quandoque: quia dicitur
Ioan. XVI, vers. 2: venit hora ut omnis qui interficit vos, arbitretur se obsequium praestare Deo; et sic ad
occisionem apostolorum aliqui inclinabantur ex hoc arbitrio quo iudicabant esse obsequendum Deo, quod
iudicium ad synderesim certum est pertinere. Ergo synderesis peccat.
AG3
Praeterea, hierem. III, 16, dicitur filii mempheos constupraverunt te usque ad verticem. Vertex autem est
superior pars animae, ut dicit Glossa, super illud Ps. VII, 17: in verticem ipsius iniquitas eius descendet; et sic ad
synderesim pertinet, quae est supremum in anima. Ergo synderesis etiam a Daemonibus per peccatum
constupratur.
360

