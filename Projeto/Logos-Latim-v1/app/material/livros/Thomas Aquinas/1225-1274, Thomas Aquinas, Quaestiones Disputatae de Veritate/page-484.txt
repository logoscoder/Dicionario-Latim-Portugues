Ergo videtur quod libertas arbitrii, quae in discretione consistit, in homine post peccatum non remansit.
AG12
Praeterea, respectu eorum homo non habet libertatem respectu quorum habet necessitatem.
Sed respectu peccatorum homo habet necessitatem: quia post peccatum, secundum Augustinum, necesse est
hominem peccare, ante reparationem quidem mortaliter, post reparationem vero saltem venialiter. Ergo ad
peccata homo non est liberi arbitrii.
AG13
Praeterea, quidquid Deus praescit, necesse est evenire, cum praescientia Dei falli non possit. Sed omnes actus
humanos Deus praescit. Ergo de necessitate eveniunt; et ita homo non est liberi arbitrii ad agendum.
AG14
Praeterea, quanto aliquod mobile est magis propinquum primo motori, tanto est magis uniforme in suo motu;
sicut patet de corporibus caelestibus, quorum motus semper eodem modo se habent. Sed cum omnis creatura a
Deo moveatur: movet enim creaturam corporalem per tempus et locum, spiritualem vero per tempus, ut dicit
Augustinus VIII super Genesim ad litteram; rationalis creatura est mobile propinquissimum Deo, qui est primus
omnium motor. Ergo habet motum maxime uniformem. Et sic facultas eius ad plura non se extendit, ut per hoc
possit dici liberi arbitrii.
AG15
Praeterea, secundum Philosophum in II caeli et mundi, de nobilitate supremi caeli est ut finem suum motu unico
consequatur. Sed anima rationalis est nobilior illo caelo, cum spiritus corpori praeferatur, secundum
Augustinum, VIII de civitate Dei.
Ergo anima humana habet unicum motum; et ita non videtur esse liberi arbitrii.
AG16
Praeterea, decuit divinam bonitatem ut creaturam sublimissimam optime collocaret.
Sed optime collocatum est quod immobiliter optimo adhaeret. Ergo decuit ut Deus rationalem naturam, quae est
sublimissima inter creaturas, faceret talem quae sibi immobiliter adhaereret: quod, si esset liberi arbitrii, ut
videtur, non haberet. Ergo decuit ut natura rationalis sine libero arbitrio fieret.
AG17
Praeterea, Philosophi definiunt liberum arbitrium esse liberum de ratione iudicium: iudicium vero rationis cogi
potest virtute demonstrationis.
Quod autem cogitur, non est liberum. Ergo homo non est liberi arbitrii.
AG18
Praeterea, propter hoc intellectus seu ratio cogi potest, quia est aliquod verum cui nulla falsitas admiscetur, nec
apparentia falsitatis; unde non est intellectus subterfugere quin ei assentiat. Sed similiter invenitur aliquod
bonum cui nihil malitiae admiscetur nec secundum rei veritatem nec secundum apparentiam.
Cum ergo bonum sit obiectum voluntatis, sicut verum intellectus, videtur quod sicut intellectus cogitur, ita
voluntas, et sic homo non habet libertatem nec quantum ad voluntatem nec quantum ad rationem. Et sic non
habebit liberum arbitrium, quod est facultas voluntatis et rationis.
AG19
Praeterea, secundum Philosophum in III ethicorum, qualis unusquisque est, talis finis videtur ei. Sed non est in
potestate nostra quod sumus tales vel tales; cum hoc homo ex nativitate habeat, et dependeat, ut quibusdam
videtur, ex dispositione stellarum. Ergo non est in potestate nostra ut hunc vel illum finem approbemus. Sed
omne iudicium de agendis ex fine sumitur.
Ergo non sumus liberi arbitrii.
AG20
Praeterea, liberum necessitati opponitur.
Sed respectu quorumdam voluntas hominis necessitatem habet; de necessitate enim vult beatitudinem. Ergo non
habet respectu omnium libertatem; et ita non est liberi arbitrii quantum ad omnia.
SC1
Sed contra. Est quod dicitur, Eccli. XV, vers. 14: Deus ab initio constituit hominem, et reliquit eum in manu
consilii sui; Glossa, id est in potestate liberi arbitrii.
SC2
Praeterea, invenitur in rebus aliquod agens quod agit ex nihilo, et non ex necessitate, scilicet Deus; aliquod etiam
agens quod agit ex aliquo, et ex necessitate, sicut agentia naturalia. Sed positis extremis in rerum natura,
consequens est ut media ponantur, secundum Philosophum in Lib. II caeli et mundi.
Inter haec autem duo non potest esse nisi duplex medium; quorum alterum est impossibile esse, scilicet agens ex
nihilo, et de necessitate: ex nihilo enim agere solius Dei est, qui non ex necessitate agit, sed ex voluntate. Ergo
relinquitur esse aliquid quod agat ex aliquo, et non ex necessitate; et hoc est rationalis natura, quae agit ex
praesupposita materia, et non ex necessitate, sed ex arbitrii libertate.
SC3

484

