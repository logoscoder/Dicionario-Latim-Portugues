TTB
Et videtur quod non.
AG1
Quia, ut dicit Damascenus in II libro, quae in nobis sunt, non providentiae sunt, sed nostri liberi arbitrii. Sed
actus humani dicuntur qui sunt in nobis. Ergo ipsi non cadunt sub divina providentia.
AG2
Praeterea, eorum quae sub providentia cadunt, quanto aliqua sunt nobiliora, tanto digniori modo providentur. Sed
homo est nobilior insensibilibus creaturis, quae semper cursum suum tenent, nec excidunt a recto ordine nisi
raro; hominum autem actus frequenter a recto ordine deviant. Ergo humani actus providentia non reguntur.
AG3
Praeterea, malum culpae maxime est odibile Deo. Sed nullus providens, illud quod ei maxime displicet, permittit
propter aliquid aliud, quid sic absentia illius alterius magis ei displiceret. Ergo cum Deus permittat in humanis
actibus mala culpae accidere, videtur quod humani actus providentia eius non regantur.
AG4
Praeterea, illud quod dimittitur sibi, non gubernatur providentia. Sed Deus dimisit hominem in manu consilii sui,
ut dicitur Eccli., XVII.
Ergo humani actus providentia non reguntur.
AG5
Praeterea, Eccle. IX, 11 dicitur: vidi nec velocium esse cursum, nec fortium bellum, sed tempus casumque in
omnibus; et loquitur de actibus humanis. Ergo videtur quod humani actus casu agitentur, et non gubernentur
providentia.
AG6
Praeterea, in his quae providentia reguntur, diversis diversa attribuuntur. Sed in rebus humanis eadem bonis et
malis eveniunt: Eccle., IX, 2: universa aeque eveniunt iusto et impio, bono et malo. Ergo res humanae
providentia non reguntur.
SC1
Sed contra. Matth. X, 30, dicitur: vestri autem capilli omnes numerati sunt.
Ergo etiam minima in humanis actibus divina providentia ordinantur.
SC2
Praeterea, punire et praemiare et praecepta dare, sunt providentiae actus, quia per huiusmodi quilibet provisor
suos subditos gubernat.
Sed Deus haec omnia circa humanos actus agit. Ergo omnes humani actus divinae providentiae subduntur.
CO
Responsio. Dicendum, quod, sicut prius dictum est, quanto aliquid est propinquius primo principio, tanto
nobilius sub ordine providentiae collocatur.
Inter omnia vero alia spirituales substantiae magis primo principio appropinquant; unde et eius imagine
insignitae dicuntur; et ideo a divina providentia non solum consequuntur quod sint provisa, sed etiam quod
provideant. Et haec est causa quare praedictae substantiae habent suorum actuum electionem, non autem ceterae
creaturae, quae sunt provisae tantum, non autem providentes.
Providentia autem, cum respiciat ordinem in finem, oportet quod fiat secundum regulam finis: et quia primus
providens ipsemet est sicut providentiae finis, habet regulam providentiae sibi coniunctam; unde impossibile est
ut ex parte ipsius aliquis defectus incidere possit in provisis ab ipso: et sic non est defectus in eis nisi ex parte
provisorum.
Sed creaturae, quibus providentia est communicata, non sunt fines suae providentiae, sed in alium finem
ordinantur, scilicet Deum; unde oportet quod rectitudinem suae providentiae ex regula divina sortiantur.
Et inde est quod in eorum providentia accidere potest defectus non tantum ex parte provisorum, sed etiam ex
parte providentium.
Secundum tamen quod aliqua creatura magis inhaeret regulae primi providentis, secundum hoc firmiorem
rectitudinem habet ordo providentiae eius. Quia igitur huiusmodi creaturae deficere possunt in suis actibus, et
ipsae sunt causae suorum actuum, inde est quod eorum defectus rationem culpae habent, quod non erat de
defectibus aliarum creaturarum.
Quia vero huiusmodi spirituales creaturae incorruptibiles sunt etiam secundum individua, etiam eorum individua
sunt propter se provisa; et ideo defectus qui in eis contingunt, ordinantur in poenam vel praemium, secundum
quod eis competit, non autem solum secundum quod ad alia ordinantur. Et inter has creaturas est homo, quia eius
forma, scilicet anima, est spiritualis creatura, a qua est radix humanorum actuum, et a qua etiam corpus hominis
ordinem ad immortalitatem habet.
Et ideo humani actus sub divina providentia cadunt hoc modo quod et ipsi provisores sunt suorum actuum, et
eorum defectus ordinantur secundum quod competit eisdem, non solum secundum quod competit aliis; sicut
peccatum hominis ordinatur a Deo in bonum eius, ut cum post peccatum resurgens humilior redditur, vel saltem

107

