RA7
Ad septimum dicendum, quod liber ille, cum non sit Augustini, non imponit nobis necessitatem ut eius
auctoritatem recipiamus; et praecipue hic ubi videtur expressam falsitatem continere. Spes enim non est in
concupiscibili, sed in irascibili; tristitia vero non in irascibili, sed in concupiscibili.
Si tamen oporteat auctoritatem sustinere, potest dici quod loquitur de potentiis istis secundum rationes nominum:
concupiscentia enim est boni; et ex hac ratione omnes passiones ordinatae in bonum concupiscibili attribuuntur.
Ira autem est ex aliquo malo illato; unde omnes passiones quae respectu mali sunt, irascibili attribui possunt. Et
secundum hoc attribuitur irascibili tristitia, et concupiscibili spes.
RA8
Ad octavum dicendum, quod contrarietas quae est propria passionum irascibilis, scilicet facultatem excedens et
non excedens, facit alteram passionum per accidens oriri ex bono vel malo; excedens enim facultatem inducit ad
recessum, non excedens autem inducit ad accessum.
Et ideo, si istae differentiae considerentur in bono, illa passio quae sequitur ex excedente facultatem, per
accidens ex bono proveniet; si autem circa malum, illa erit per accidens quae sequitur id quod est facultatem non
excedens. Unde in irascibili non possunt esse duae principales passiones, quae sunt directe contrariae, ut spes et
desperatio, vel audacia et timor, sicut erat in concupiscibili gaudium et tristitia.
|a6 Articulus 6
TTA
Sexto quaeritur utrum passionibus mereamur.
TTB
Et videtur quod sic.
AG1
Implendo enim praecepta meremur. Sed divinis praeceptis inducimur ad gaudendum, timendum, dolendum, et
alias huiusmodi passiones, ut Augustinus dicit, XIV de Civit. Dei, cap. IX. Ergo passionibus meremur.
AG2
Praeterea, secundum Augustinum in eodem Lib., cap. VI, huiusmodi passiones non sunt sine voluntate; immo et
nihil aliud sunt quam voluntates. Sed actibus voluntatis mereri possumus non solum materialiter, sed et
formaliter. Ergo et huiusmodi passionibus.
AG3
Praeterea, passiones animales plus accedunt ad rationem voluntarii quam corporales.
Sed passiones animales aliquo modo sunt in nobis, in quantum concupiscibilis et irascibilis obediunt rationi;
passiones autem corporales non. Sed passiones corporales sunt meritoriae, ut patet in martyribus, qui passionibus
corporalibus aureolam martyrii merentur.
Ergo multo fortius passiones animales sunt meritoriae.
AG4
Sed dicendum, quod passiones corporales sunt meritoriae, in quantum volitae sunt.
Sed contra: voluntas patiendi pro Christo potest esse etiam in eo qui nunquam patietur, qui tamen non habebit
aureolam. Ergo passio corporalis meretur aureolam non solum secundum quod est volita, sed secundum quod est
actualiter experta.
AG5
Praeterea, id ad cuius intensionem sequitur intensio praemii est meritorium per se, et non solum materialiter. Sed
ad intensionem passionis corporalis sequitur intensio praemii, quia quanto quis magis patitur, tanto gloriosius
coronabitur, ut dicitur. Ergo passionibus secundum se meremur, et non solum materialiter.
AG6
Praeterea, Hugo de sancto victore dicit, quod post voluntatem sequitur opus, ut voluntas in suo opere augeatur; et
sic facit aliquid ad meritum opus exterius. Sed similiter in passione potest voluntas augeri. Ergo passio facit ad
meritum; et sic idem quod prius.
AG7
Praeterea, cum meritum in voluntate consistat, oportet ut id formaliter et completive ad meritum pertineat in quo
voluntas formaliter et completive terminatur. Sed passio, in quantum volita, est obiectum voluntatis, et sic
voluntatem determinat quasi formaliter. Ergo formaliter ad meritum pertinet ipsa passio.
AG8
Praeterea, aliqui confessores magis gravia sustinent aliquibus martyribus; unde de eis dicitur quod longum
traxere martyrium, cum passio quorumdam martyrum sit brevi spatio finita; et tamen confessoribus non debetur
aureola. Et sic videtur quod ipsa passio corporalis martyrii secundum se aureolam mereatur.
AG9
Praeterea, super illud Iac. I, 2: omne gaudium existimate, fratres mei, dicit Glossa: tribulatio in praesenti, iustitia
in futuro auget coronam. Sed non auget nisi merendo. Ergo, cum tribulatio sit passio, meritoria est.
AG10
553

