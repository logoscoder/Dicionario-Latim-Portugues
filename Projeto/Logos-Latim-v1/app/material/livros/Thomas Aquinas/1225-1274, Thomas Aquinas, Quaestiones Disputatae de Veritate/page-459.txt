Et quamvis nulla actio inferioris agentis fiat nisi praesupposita actione superioris, tamen illa actio quae competit
ei secundum suam naturam, attribuitur ei absolute, sicut aquae moveri Deorsum; illa vero quae ei competit ex
impressione superioris agentis, non attribuitur ei absolute, sed in ordine ad aliud: sicut fluere et refluere dicitur
esse proprius motus maris, non in quantum est aqua, sed in quantum movetur a luna.
Ratio autem et voluntas sunt quaedam potentiae operativae ad invicem ordinatae; et absolute considerando, ratio
prior est, quamvis per reflexionem efficiatur voluntas prior et superior, in quantum movet rationem.
Unde voluntas potest habere duplicem actum.
Unum, qui competit ei secundum suam naturam, in quantum tendit in proprium obiectum absolute; et hic actus
attribuitur voluntati simpliciter, ut velle et amare, quamvis ad hunc actum praesupponatur actus rationis.
Alium vero actum habet, qui competit ei secundum id quod ex impressione rationis relinquitur in voluntate.
Cum enim proprium rationis sit ordinare et conferre, quandocumque in actu voluntatis apparet aliqua collatio vel
ordinatio, talis actus erit voluntatis non absolute, sed in ordine ad rationem: et hoc modo intendere est actus
voluntatis; cum intendere nihil aliud esse videatur quam ex eo quod quis vult, in aliud tendere sicut in finem. Et
ita intendere in hoc differt a velle, quod velle tendit in finem absolute; sed intendere dicit ordinem in finem,
secundum quod finis est in quem ordinantur ea quae sunt ad finem.
Cum enim voluntas moveatur in suum obiectum sibi propositum a ratione, diversimode movetur, secundum quod
diversimode sibi proponitur. Unde, cum ratio proponit sibi aliquid ut absolute bonum, voluntas movetur in illud
absolute; et hoc est velle. Cum autem proponit sibi aliquid sub ratione boni, ad quod alia ordinentur ut ad finem,
tunc tendit in illud cum quodam ordine, qui invenitur in actu voluntatis, non secundum propriam naturam, sed
secundum exigentiam rationis.
Et ita intendere est actus voluntatis in ordine ad rationem.
RA1
Ad primum ergo dicendum, quod intentio assimilatur oculo quantum ad id quod de proprietate rationis in
intentione invenitur.
RA2
Ad secundum dicendum, quod ratio movet quodammodo voluntatem, et voluntas quodammodo rationem, ut ex
dictis patet; et sic utraque diversis respectibus est altera prior, et utrique potest attribui actus in ordine ad alteram.
RA3
Ad tertium dicendum, quod quamvis quilibet actus voluntatis praesupponat cognitionem rationis, non tamen
semper in actu voluntatis apparet id quod est proprium rationis, ut ex dictis, in corp. Art., patet; unde ratio non
sequitur.
RA4
Ad quartum dicendum, quod relatio in finem activa est rationis: eius enim est referre in finem; sed relatio passiva
potest esse cuiuscumque directi vel relati in finem per rationem: et sic potest esse voluntatis. Et hoc modo relatio
in finem pertinet ad intentionem.
RA5
Et per hoc patet solutio ad quintum.
RA6
Ad sextum dicendum, quod in primo motore non solum invenitur cognitio, sed voluntas; et ideo proprie potest ei
intentio attribui.
Sed ad rationem non pertinet nisi cognitio; unde non est simile.
RA7
Ad septimum dicendum, quod intendere est non cognoscentis, cum res naturales intendant finem, quamvis
intentio praesupponat aliquam cognitionem. Si autem loquamur de intentione animali, sic non est nisi
cognoscentis, sicut nec velle. Non tamen oportet quod intendere et velle sint actus eiusdem potentiae, cuius est
cognoscere, sed eiusdem suppositi: non enim proprie dicitur cognoscere vel intendere potentia aliqua, sed
suppositum per potentiam.
RA8
Ad octavum dicendum, quod ratio et voluntas sunt unum ordine, sicut universum dicitur esse unum; et sic nihil
prohibet unum actum esse utriusque: unius quidem immediate, sed alterius mediate.
RA9
Ad nonum dicendum, quod quamvis voluntas sit principaliter de fine, ex eo quod ea quae sunt ad finem non
desiderantur nisi propter finem, nihilominus tamen voluntas est eorum quae sunt ad finem. Quod enim
Philosophus dicit in III ethicorum, quod voluntas est finis, electio eorum quae sunt ad finem; non ob hoc dicitur
quod voluntas semper sit finis, sed aliquando, et principalius; et ex hoc quod electio nunquam est finis,
ostenditur quod non sit idem eligere et velle.
RA10
Ad decimum dicendum, quod directio in finem activa pertinet ad rationem, sed passiva potest ad voluntatem
pertinere: et sic pertinet ad intentionem.
RA11
459

