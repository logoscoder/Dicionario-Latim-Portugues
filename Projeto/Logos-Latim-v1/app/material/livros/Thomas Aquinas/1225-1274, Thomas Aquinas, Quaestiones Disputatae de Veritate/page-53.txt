Ad argumenta autem utriusque partis respondendum.
RA1
Ad primum igitur dicendum, quod rationes quae sunt in mente divina, non producunt se in creatura secundum
modum quo sunt in Deo, sed secundum modum quem patitur ratio creaturae; unde, quamvis sunt immateriales,
tamen ex eis res in esse materiali producuntur. Si ergo de ratione infiniti sit quod non sit simul in actu sed in
successione, sicut Philosophus dicit in III physicorum; tunc rationes infinitae quae sunt in mente divina, non
possunt se in creaturis conficere omnes simul, sed secundum successionem; et sic non sequitur esse infinita actu.
RA2
Ad secundum dicendum, quod virtus creaturae dicitur aliquid non posse dupliciter.
Uno modo ex defectu virtutis; et tunc de illo quod creatura non potest, recte arguitur quod Deus possit. Alio
modo ex eo quod illud quod creaturae impossibile dicitur, in seipso quamdam repugnantiam continet; et hoc,
sicut nec creaturae, ita nec Deo est possibile, ut contradictoria esse simul; et de talibus erit infinitum esse actu, si
esse in actu rationi infiniti repugnet.
RA3
Ad tertium dicendum, quod frustra est quod non pertingit finem ad quem est, ut dicitur II physic.; unde ex hoc
quod potentia non reducitur ad actum, non dicitur esse frustra, nisi in quantum effectus eius, vel ipse actus
diversus ab ea existens, est potentiae finis. Nullus autem divinae potentiae effectus est finis ipsius, nec actus eius
est diversus ab eo; et ideo ratio non sequitur.
RC1
Ad primum vero quod in contrarium obiicitur, dicendum, quod quamvis secundum naturam non possint esse
infinita simul, possunt tamen fieri; quia esse infiniti non consistit in simul essendo, sed est sicut ea quae sunt in
fieri, ut dies, et agon, ut in III physicorum dicitur. Nec tamen sequitur quod Deus sola illa facere possit quae
naturaliter fiunt. Idea enim secundum praedictam assignationem accipitur secundum practicam cognitionem,
quia est ex hoc quod determinatur a divina voluntate ad actum; potest autem Deus voluntate sua multa alia facere
quam quae ab ipso determinata sunt ut sint, vel fuerint, vel futura sint.
RC2
Ad secundum dicendum, quod quamvis in creatione nihil sit novum nisi quod est ex parte creaturae, tamen
creationis nomen non solum hoc importat, sed etiam quod est ex parte Dei; significat enim divinam actionem,
quae est sua essentia, et connotat effectum in creatura, qui est accipere esse a Deo; unde non sequitur quod Deum
posse creare aliquid, idem sit quod aliquid posse creari ab eo: alias, antequam creatura esset, nihil creare
potuisset, nisi creaturae potentia praeexisteret; quod est ponere materiam aeternam.
Unde, quamvis potentia creaturae non sit ad hoc quod sint infinita actu, non ex hoc removetur quin Deus possit
infinita actu facere.
|a11 Articulus 11
TTA
Undecimo quaeritur utrum scientia aequivoce pure dicatur de Deo et nobis.
TTB
Et videtur quod sic.
AG1
Ubicumque enim est communitas univocationis vel analogiae, ibi est aliqua similitudo.
Sed inter creaturam et Deum nulla potest esse similitudo. Ergo non potest aliquid esse utrique commune
secundum univocationem vel secundum analogiam. Si ergo nomen scientiae de Deo et nobis dicitur, hoc erit
aequivoce tantum. Probatio mediae. Isa. XL, 18, dicitur: cui similem fecistis Deum? etc., quasi dicat: nulli
similis esse potest.
AG2
Praeterea, ubicumque est aliqua similitudo, ibi est aliqua comparatio. Sed Dei ad creaturam nulla potest esse
comparatio, cum creatura sit finita, et Deus infinitus. Ergo nulla potest esse eorum similitudo; et sic idem quod
prius.
AG3
Praeterea, ubicumque est aliqua comparatio, ibi oportet esse aliquam formam quae secundum magis vel minus
vel aequaliter a pluribus habeatur. Sed hoc non potest dici de Deo, et creatura quia sic esset aliquid Deo
simplicius. Ergo inter ipsum et creaturam non est aliqua comparatio; et ita nec similitudo nec communitas, nisi
aequivocationis tantum.
AG4
Praeterea, maior est distantia eorum quorum nulla est similitudo, quam quorum est similitudo aliqua. Sed inter
Deum et creaturam est infinita distantia, qua nulla maior esse potest; ergo non est inter ea aliqua similitudo, et sic
idem quod prius.
AG5

53

