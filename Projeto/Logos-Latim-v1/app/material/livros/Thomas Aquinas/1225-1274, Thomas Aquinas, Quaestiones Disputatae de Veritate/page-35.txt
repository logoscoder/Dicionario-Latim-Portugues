In rebus autem naturalibus invenimus naturalem appetitum, quo unaquaeque res in finem suum tendit; unde
oportet supra omnes res naturales ponere aliquem intellectum, qui res naturales ad suos fines ordinaverit, et eis
naturalem inclinationem sive appetitum indiderit.
Sed res non potest ordinari ad finem aliquem, nisi res ipsa cognoscatur simul cum fine ad quem ordinanda est;
unde oportet quod in intellectu divino a quo rerum naturae origo provenit et naturalis ordo in rebus, sit
naturalium rerum cognitio; et hanc probationem innuit Ps. Xciii, 9, cum dixit: qui finxit oculum, non considerat?
ut Rabbi Moyses dicit quod idem est ac si diceret: qui oculum fecit sic proportionatum ad suum finem, qui est
eius actus, scilicet visio, nonne considerat oculi naturam? sed oportet videre ulterius per quem modum creaturas
cognoscit.
Sciendum est igitur, quod, cum omne agens agat in quantum est in actu, oportet quod illud quod per agentem
efficitur, aliquo modo sit in agente; et inde est quod omne agens agit sibi simile.
Omne autem quod est in altero, est in eo per modum recipientis; unde, si principium activum sit materiale,
effectus eius est in eo quasi materialiter, quia velut in virtute quadam materiali; si autem sit immateriale activum
principium, etiam effectus eius in eo immaterialiter erit.
Dictum autem est supra, quod secundum hoc aliquid cognoscitur ab altero secundum quod in eo immaterialiter
recipitur; et inde est quod principia activa materialia non cognoscunt effectus suos, quia non sunt effectus sui in
eis secundum quod cognoscibiles sunt; sed in principiis activis immaterialibus effectus sunt secundum quod
cognoscibiles sunt, quia immaterialiter; unde omne principium activum immateriale cognoscit effectum suum. Et
inde est quod in Lib. De causis dicitur quod intelligentia cognoscit id quod est sub se, in quantum est causa ei.
Unde, cum Deus sit rerum immateriale principium activum, sequitur quod apud ipsum sit earum cognitio.
RA1
Ad primum igitur dicendum, quod intellectum non est perfectio intelligentis secundum illam rem quae
cognoscitur (res enim illa est extra intelligentem), sed secundum rei similitudinem qua cognoscitur, quia
perfectio est in perfecto; lapis autem non est in anima, sed similitudo lapidis.
Sed similitudo rei intellectae est in intellectu dupliciter: quandoque quidem ut aliud ab ipso intelligente;
quandoque vero ut ipsa intelligentis essentia; sicut intellectus noster cognoscendo seipsum cognoscit alios
intellectus, in quantum ipse est similitudo aliorum intellectuum; sed similitudo lapidis in ipso existens, non est
ipsa essentia intellectus, immo recipitur in eo sicut forma quasi in materia.
Haec autem forma, quae est aliud ab intellectu, quandoque quidem comparatur ad rem cuius est similitudo, ut
causa eius: sicut patet in intellectu practico, cuius forma est causa rei operatae; quandoque autem est effectus rei,
sicut patet in intellectu nostro speculativo accipiente cognitionem a rebus.
Quandocumque ergo intellectus cognoscit rem aliquam per similitudinem quae non est intelligentis essentia, tunc
intellectus perficitur aliquo alio a se; sed si illa similitudo sit causa rei, perficietur tantum similitudine, et nullo
modo re cuius est similitudo, sicut domus non est perfectio artis, sed magis e converso.
Si autem sit effectus rei: tunc res etiam erit quodammodo perfectio intellectus active scilicet, similitudo vero eius
formaliter.
Cum vero similitudo rei cognitae est ipsa intelligentis essentia, non perficitur per aliud a se, nisi forte active;
utpote si eius essentia sit ab alio effecta.
Et quia intellectus divinus non habet scientiam causatam a rebus; nec similitudo rei, per quam cognoscit res, est
aliud quam sua essentia, nec essentia sua est ab alio causata; nullo modo, ex hoc quod cognoscit res alias,
sequitur quod eius intellectus sit ab alio perfectus.
RA2
Ad secundum dicendum, quod Deus non cognoscit res tantum secundum quod in ipso sunt, si ly secundum quod
referatur ad cognitionem ex parte cogniti, quia non cognoscit in rebus solum esse quod habent in ipso secundum
quod sunt unum cum eo, sed etiam esse quod habent extra ipsum, secundum quod diversificantur ab eo; si autem
ly secundum quod determinet cognitionem ex parte cognoscentis, sic verum est quod Deus non cognoscit res nisi
secundum quod sunt in ipso, quia ex similitudine rei, quae est idem cum in ipso existens.
RA3
Ad tertium dicendum, quod Deus hoc modo cognoscit creaturas secundum quod sunt in ipso.
Effectus autem in quacumque causa efficiente existens non est aliud ab ipsa, si accipiatur illud quod est per se
causa; sicut domus in arte, non est aliud quam ipsa ars; quia secundum hoc effectus est in principio activo, quod
principium activum assimilat sibi effectum; hoc autem est ex hoc ipso quo agit; unde si aliquod principium
activum agat per suam formam tantum, secundum hoc est effectus eius in eo quod habet formam illam, nec
effectus eius in eo erit distinctus a forma sua.
Similiter nec in Deo, cum agat per suam essentiam, effectus eius in eo est distinctus ab essentia sua, sed omnino
unum; et ideo hoc quo cognoscit effectum, non est aliud quam essentia sua.
Nec tamen sequitur quod cognoscendo effectum per hoc quod essentiam suam cognoscit, sit aliquis discursus in
intellectu eius.
Tunc enim solum dicitur intellectus de uno in aliud discurrere, quando diversa apprehensione utrumque
apprehendit; sicut intellectus humanus alio actu apprehendit causam et effectum, et ideo effectum per causas
35

