CO
Respondeo. Dicendum, quod sicut ex dictis, art. I huius quaest., patet, gratia dicitur vel quod est gratis data, vel
quod est gratum faciens.
Gratias autem gratis datas diversas esse, manifestum est. Sunt enim diversa quae homini divinitus conferuntur et
gratis supra meritum et facultatem humanae naturae, ut prophetia, operatio miraculorum, et alia huiusmodi, de
quibus apostolus dicit I Cor. XII, 4: divisiones gratiarum sunt. Sed de his ad praesens non quaeritur.
Gratia vero gratum faciens, ut ex dictis, art. I huius quaest., patere potest, dupliciter accipitur: uno modo pro ipsa
divina acceptatione, quae est gratuita Dei voluntas; alio modo pro dono quodam creato, quod formaliter perficit
hominem, et facit eum dignum vita aeterna.
Accipiendo igitur gratiam hoc secundo modo, impossibile est esse in homine uno nisi unam gratiam.
Cuius ratio est, quia gratia dicitur secundum quod per eam homo ordinatur in vitam aeternam sufficienter: dicitur
enim gratus quasi acceptatus a Deo ut habeat vitam aeternam.
Illud autem quod ponitur sufficienter ordinare ad aliquid unum, oportet esse unum tantum; quia si multa essent,
neutrum eorum sufficeret, vel alterum superflueret.
Sed ex hoc necesse est gratiam etiam aliquid unum esse simplex.
Possibile enim esset quod nihil unum sufficienter dignum redderet vita aeterna; sed ad hoc homo redderetur
dignus ex multis, utpote ex multis virtutibus: quod si esset, nihil illorum multorum posset dici gratia, sed omnia
simul una gratia dicerentur, quia ex omnibus illis non fieret in homine nisi una dignitas respectu vitae aeternae.
Sic autem gratia non est una, sed sicut unus simplex habitus: et hoc ideo quia habitus in anima diversificatur in
ordine ad diversos actus; ipsi autem actus non sunt ratio acceptationis divinae; sed prius homo acceptatur a Deo,
Deinde actus eius, ut habetur genes.
IV, 4: respexit Deus ad Abel et ad munera eius.
Unde illud donum quod Deus tribuit his quos acceptat in suum regnum et gloriam, praesupponitur ad
perfectiones vel habitus, quibus humani actus perficiuntur, ut sint digni acceptari a Deo. Et sic oportet habitum
gratiae indivisum manere, utpote praecedentem ea quibus fit distinctio habituum in anima.
Si autem accipiatur gratia gratum faciens primo modo, scilicet pro gratuita Dei voluntate, sic constat quod ex
parte ipsius Dei acceptantis est una tantum Dei gratia, non solum respectu unius, sed respectu omnium: quia
quidquid est in eo, non potest esse diversum; ex parte autem effectuum divinorum potest esse multiplex: ut
dicamus omnem effectum quem Deus facit in nobis ex gratuita sua voluntate, qua nos in suum regnum acceptat,
pertinere ad gratiam gratum facientem; sicut quod immittat nobis bonas cogitationes, et sanctas affectiones.
Sic igitur gratia, secundum quod est quoddam donum habituale in nobis, est una tantum: secundum autem quod
dicit effectum aliquem Dei in nobis ordinatum ad nostram salutem, possunt dici multae gratiae in nobis.
RA1
Ad primum ergo dicendum, quod gratia operans et cooperans potest distingui et ex parte ipsius gratuitae Dei
voluntatis, et ex parte doni nobis collati.
Operans enim dicitur gratia respectu illius effectus quem sola efficit, sed dicitur cooperans respectu effectus
quem sola non efficit, sed cum libero arbitrio cooperante.
Ex parte vero gratuitae Dei voluntatis gratia operans dicetur ipsa iustificatio impii, quae fit ipsius doni gratuiti
infusione. Hoc enim donum sola gratuita divina voluntas causat in nobis, nec aliquo modo eius causa est liberum
arbitrium, nisi per modum dispositionis sufficientis.
Ex parte vero eiusdem gratia cooperans dicetur secundum quod in libero arbitrio operatur, motum eius causando,
et exterioris actus executionem expediendo, et perseverantiam praebendo, in quibus omnibus aliquid agit liberum
arbitrium. Et sic constat quod aliud est gratia operans et cooperans.
Ex parte vero doni gratuiti eadem gratia per essentiam dicetur operans et cooperans: operans quidem, secundum
quod informat animam; ut operans formaliter intelligatur per modum loquendi quo dicimus quod albedo facit
album parietem: hoc enim nullo modo est actus liberi arbitrii; cooperans vero dicetur secundum quod inclinat ad
actum intrinsecum et extrinsecum, et secundum quod praestat facultatem perseverandi usque in finem.
RA2
Ad secundum dicendum, quod diversi effectus qui attribuuntur gratiae operanti et cooperanti, non possunt
habitum diversificare.
Effectus enim qui attribuuntur gratiae operanti, sunt causae effectuum qui attribuuntur gratiae cooperanti: ex hoc
enim quod voluntas est informata aliquo habitu, sequitur quod in actum volendi exeat. Et ex ipso actu volendi
causatur exterior actus. Ab ipsa etiam firmitate habitus causatur resistentia qua resistimus peccato. Et sic unus et
idem habitus gratiae est qui informat animam, et elicit actum interiorem et exteriorem, et quodammodo
perseverantiam facit, in quantum tentationibus resistit.
RA3
Ad tertium dicendum, quod quantumcumque homo habeat habitum gratiae, semper tamen indiget divina
operatione, qua in nobis operatur modis praedictis; et hoc propter infirmitatem nostrae naturae, et multitudinem
impedimentorum, quae quidem non erant in statu naturae conditae: unde magis tunc poterat homo stare per
seipsum quam nunc possint habentes gratiam, non quidem propter defectum gratiae, sed propter infirmitatem
587

