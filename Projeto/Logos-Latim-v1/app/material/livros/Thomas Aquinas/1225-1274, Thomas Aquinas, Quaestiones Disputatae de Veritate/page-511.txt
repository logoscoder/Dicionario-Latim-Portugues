Ad octavum dicendum, quod non prohibetur aliquis pro quibuscumque peccatoribus in hac vita orare. Sed in
verbis apostoli inductis significatur quod non ad quemcumque pertinet pro obduratis in peccato orare, sed ad
aliquem perfectum virum.
Vel apostolus loquitur de peccato ad mortem, quod scilicet usque ad mortem durat.
In verbis autem prophetae ostenditur quod populus ille iusto Dei iudicio indignus erat quod misericordiam
consequeretur, non quod essent totaliter obstinati in malo.
RA9
Ad nonum dicendum, quod confirmatio in bono fit ex dono divino. Et ideo nihil prohibet ex speciali privilegio
gratiae aliquibus viatoribus esse concessum, quamvis non hoc modo sint confirmati in bono, sicut et beati in
patria, ut supra, art. 9 huius quaest., dictum est. Hoc autem de confirmatione in malum dici non potest.
RA10
Ad decimum dicendum, quod ex hoc ipso quod Angelus erat maiori facultate praeditus, sequitur quod statim post
primam electionem fuerit in peccato obstinatus, ut ex dictis patet.
Augustinus autem non intendit probare quod homo sit in peccato obstinatus, sed quia non sufficit ad hoc quod
per seipsum a peccato resurgat.
|a12 Articulus 12
TTA
Duodecimo quaeritur utrum liberum arbitrium sine gratia in statu peccati mortalis possit vitare peccatum
mortale.
TTB
Et videtur quod non.
AG1
Per hoc quod dicitur Roman. VII, 15: non enim quod volo bonum, hoc ago; sed quod odi malum, illud facio; et
loquitur ex persona damnati hominis, ut ibi quaedam Glossa dicit. Ergo homo sine gratia peccatum vitare non
potest.
AG2
Praeterea, peccatum mortale actuale gravius est quam originale. Sed aliquis in peccato originali, si sit adultus,
non potest vitare quin peccet mortaliter sine gratia: sic enim vitaret damnationem poenae sensibilis, quae peccato
actuali mortali debetur; et ita cum quantum ad adultos non sit medium inter illam damnationem et gloriam vitae
aeternae, sequeretur quod possit adipisci vitam aeternam sine gratia, quod est haeresis pelagiana.
Ergo multo minus in statu peccati mortalis aliquis potest peccatum mortale vitare, nisi gratia accepta.
AG3
Praeterea, Roman. VII, 19, super illud sed quod nolo, illud facio etc., dicit Glossa Augustini: nunc homo
describitur sub lege positus ante gratiam. Tunc enim homo peccatis vincitur, dum viribus suis iuste vivere
conatur sine adiutorio gratiae liberantis, quae liberum arbitrium liberat, ut liberatori credat, atque ita contra
legem non peccet. Peccare autem contra legem, est peccare mortaliter.
Ergo videtur quod homo sine gratia peccatum mortale vitare non possit.
AG4
Praeterea, Augustinus dicit in Lib. De perfectione iustitiae, quod malitia se habet ad animam sicut curvitas ad
tibiam; et quod actus peccati claudicationi comparatur.
Claudicatio autem non potest vitari ab habente tibiam curvam, nisi prius tibia sanetur.
Ergo nec peccatum mortale potest vitari ab eo qui est in peccato, nisi prius per gratiam a peccato liberetur.
AG5
Praeterea, Gregorius dicit: peccatum quod per poenitentiam non deletur, mox suo pondere ad aliud trahit. Sed
non deletur nisi per gratiam. Ergo sine gratia homo peccator peccatum vitare non potest.
AG6
Praeterea, secundum Augustinum, timor et ira sunt quaedam passiones et peccata.
Sed passiones homo vitare non potest per liberum arbitrium. Ergo nec a peccatis potest abstinere.
AG7
Praeterea, illud quod necessarium, vitari non potest. Sed peccata quaedam sunt necessaria, ut patet per illud
psalm. XXIV, 17: de necessitatibus meis erue me, Domine. Ergo homo per liberum arbitrium peccatum vitare
non potest.
AG8
Praeterea, Augustinus dicit: nonnullum peccatum est, cum caro adversus spiritum concupiscit. Sed hoc non est in
potestate liberi arbitrii quin caro concupiscat adversus spiritum. Ergo potestas liberi arbitrii non se extendit ad
hoc quod peccatum vitetur.
AG9

511

