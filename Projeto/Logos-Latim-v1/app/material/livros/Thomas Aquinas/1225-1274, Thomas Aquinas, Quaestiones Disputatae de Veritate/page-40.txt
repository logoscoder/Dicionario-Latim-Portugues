diaphani, et secundum hoc albedo non est mensura colorum: et sic patet quod in specie albedinis non est totum id
quod in aliis coloribus invenitur; et ideo per speciem albedinis non potest haberi propria cognitio de quolibet
aliorum colorum; secus autem est de essentia divina. Et praeterea in essentia divina sunt res aliae sicut in causa;
alii autem colores non sunt in albedine sicut in causa; et ideo non est simile.
RA5
Ad quintum dicendum, quod demonstratio est species argumentationis, quae quodam discursu intellectus
perficitur: unde intellectus divinus, qui sine discursu est, non cognoscit per essentiam suam effectus quasi
demonstrando, etsi certiorem cognitionem habeat per essentiam suam de rebus quam demonstrator per
demonstrationem. Si quis etiam essentiam eius comprehenderet, certius per eam singulorum naturam
cognosceret quam per medium demonstrationis conclusio cognoscatur.
Nec tamen sequitur quod effectus Dei sint ab aeterno, propter hoc quod essentia eius est aeterna; quia effectus
non sunt hoc modo in essentia ut semper in seipsis sint, sed ut quandoque sint; quando, scilicet, divina sapientia
determinatur.
RA6
Ad sextum dicendum, quod Deus cognoscit res in propria natura, si ista determinatio referatur ad cognitionem ex
parte cogniti; si autem loquamur de cognitione ex parte cognoscentis, sic cognoscit res in idea, id est per ideam,
quae est similitudo omnium quae sunt in re, et accidentalium et essentialium, quamvis ipsa non sit accidens rei
neque essentia eius; sicut etiam similitudo rei in intellectu nostro non est accidentalis vel essentialis ipsi rei, sed
similitudo vel essentiae vel accidentis.
RA7
Ad septimum dicendum, quod essentia divina est universale medium quasi universalis causa.
Alio autem modo se habet ad faciendum cognitionem rerum causa universalis, et forma universalis: in forma
enim universali est effectus in potentia quasi materiali; sicut differentiae sunt in genere secundum proportionem
qua formae sunt in materia, ut Porphyrius dicit: sed effectus sunt in causa in potentia activa; sicut domus est in
mente artificis in potentia activa.
Et quia unumquodque cognoscitur secundum quod est in actu, et non secundum quod est in potentia, ideo hoc
quod differentiae specificantes genus sunt in genere in potentia, non sufficit ad hoc quod per formam generis
habeatur propria cognitio de specie; sed ex hoc quod propria alicuius rei sunt in aliqua causa activa, sufficit ut
per causam illam habeatur cognitio de illa re: unde per ligna et lapides non cognoscitur domus, sicut cognoscitur
per formam suam, quae est in artifice.
Et quia in Deo sunt propriae condiciones uniuscuiusque rei sicut in causa activa, ideo, quamvis sit universale
medium, potest propriam cognitionem facere de unaquaque re.
RA8
Ad octavum dicendum, quod essentia divina est et commune medium et proprium, sed non secundum idem, ut
dictum est
RA9
Ad nonum dicendum, quod cum dicitur: Deus scit distincta indistincte; si ly indistincte determinet cognitionem
ex parte cognoscentis, sic verum est; et sic intelligit dionysius, quia ipse una cognitione omnia distincta
cognoscit. Si autem determinet cognitionem ex parte cogniti, sic falsa est: Deus enim cognoscit distinctionem
unius rei ab alia, et cognoscit id per quod unum ab alio distinguitur; unde propriam cognitionem habet de
unoquoque.
|a5 Articulus 5
TTA
Quinto quaeritur utrum Deus cognoscat singularia.
TTB
Et videtur quod non.
AG1
Intellectus enim noster singularia non cognoscit, quia est a materia separatus. Sed intellectus divinus est multo
magis separatus a materia quam noster. Ergo singularia non cognoscit.
AG2
Sed dicebat quod intellectus noster non habet hoc solum quod singularia non cognoscit quia est immaterialis, sed
quia abstrahit a rebus cognitionem. Sed contra, intellectus noster non accipit a rebus nisi mediante sensu vel
imaginatione: per prius ergo a rebus accipiunt sensus et imaginatio quam intellectus, et tamen per sensum et
imaginationem singularia cognoscuntur. Ergo non est aliqua ratio quod intellectus singularia non cognoscat, quia
cognitionem a rebus accipit.
AG3
Sed dicebat, quod intellectus accipit a rebus formam penitus depuratam, non autem sensus et imaginatio. Sed
contra, depuratio formae in intellectu receptae non est ratio quare intellectus singularia non cognoscat ratione
termini a quo; immo secundum hoc magis deberet cognoscere, quia secundum hoc totam assimilationem suam
40

