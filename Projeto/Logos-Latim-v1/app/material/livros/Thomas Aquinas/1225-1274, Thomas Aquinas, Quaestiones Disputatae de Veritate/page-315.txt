absentibus, supra opinionem, et infra scientiam; idem est ei quod apostolus dicit argumentum non apparentium.
Dicitur tamen esse infra scientiam, quia non habet visionem sicut scientia, quamvis habeat ita firmam
adhaesionem.
Supra opinionem autem dicitur, propter firmitatem assensus. Et sic infra scientiam dicitur, in quantum est non
apparentium; supra opinionem, in quantum est argumentum.
De aliis autem patet per praedicta.
Quod vero dicit dionysius VII cap. De divinis nominibus fides est manens credentium fundamentum, collocans
eos in veritate, et in ipsis veritatem; idem est ei quod dicitur ab apostolo, substantia rerum sperandarum. Cognitio
enim veritatis est res speranda, cum beatitudo nihil aliud sit quam gaudium de veritate, ut dicit Augustinus in
libro confessionum.
RA1
Ad primum igitur dicendum, quod fides dicitur substantia, non quia sit in genere substantiae, sed per quamdam
similitudinem substantiae; in quantum scilicet est prima inchoatio et quasi quoddam fundamentum totius
spiritualis vitae, sicut substantia est fundamentum omnium entium.
RA2
Ad secundum dicendum, quod apostolus intendit comparare fidem non ad ea quae sunt intus, sed ad ea quae sunt
extra. Quamvis autem essentia animae in esse naturali sit primum et substantia respectu potentiarum et habituum,
et omnium consequentium quae insunt, non tamen in essentia invenitur habitudo ad res exteriores, sed in potentia
primo; et similiter nec in gratia, sed in virtute, et primo in fide. Unde non potuit dici quod gratia esset substantia
rerum sperandarum, sed fides.
RA3
Ad tertium dicendum, quod fides praecedit alias virtutes et ex parte obiecti, et ex parte potentiae, et ex parte
habitus.
Ex parte quidem obiecti, non propter hoc quod ipsa magis tendat in suum obiectum quam aliae virtutes in suum;
sed quia suum obiectum naturaliter primo movet quam obiectum caritatis et aliarum virtutum.
Quod patet, quia bonum nunquam movet nisi praeintellectum, ut dicitur in III de anima. Sed verum ad hoc quod
moveat intellectum, non indiget aliquo motu appetitus: et inde est etiam quod actus fidei naturaliter est prior
quam actus caritatis; et similiter etiam habitus, quamvis tempore sint simul, cum fides est formata; et eadem
ratione potentia cognoscitiva est naturaliter prior quam affectiva.
Fides autem est in cognitiva: quod patet ex hoc quod proprium obiectum fidei est verum, non autem bonum; sed
quodammodo habet complementum in voluntate, ut infra dicetur.
RA4
Ad quartum dicendum, quod patet iam ex dictis quod prima inchoatio rerum sperandarum non fit in nobis per
caritatem, sed per fidem; nec etiam caritas est argumentum; unde haec descriptio nullo modo ei competit.
RA5
Ad quintum dicendum, quod quia illud bonum quod inclinat ad fidem, excedit rationem, ideo etiam est
innominatum; et ideo apostolus per quamdam circumlocutionem loco eius posuit rem sperandam; quod
frequenter in definitionibus accidit.
RA6
Ad sextum dicendum, quod quaelibet potentia habet aliquem finem, qui est bonum ipsius; non tamen quaelibet
potentia respicit ad rationem finis vel boni ut bonum est, sed sola voluntas. Et inde est quod voluntas movet
omnes alias vires, quia ex finis intentione inchoatur omnis motus. Licet ergo verum sit finis fidei, tamen verum
non dicit rationem finis; unde non debuit poni quasi finis fidei, sed aliquid pertinens ad affectum.
RA7
Ad septimum dicendum, quod res diligenda potest esse et praesens et absens; sed res speranda non est nisi
absens. Rom. VIII, 24; quod enim videt quis, quid sperat? unde cum fides sit de absentibus, eius finis magis
proprie exprimitur per rem sperandam quam per rem diligendam.
RA8
Ad octavum dicendum, quod articulus est quasi materia fidei; res autem speranda non ponitur ut materia, sed ut
finis; unde ratio non sequitur.
RA9
Ad nonum dicendum, quod argumentum multipliciter dicitur.
Quandoque enim significat ipsum actum rationis discurrentis de principiis in conclusiones; et quia tota vis
argumenti consistit in medio termino, ideo quandoque etiam medius terminus dicitur argumentum. Et inde etiam
est quod quandoque librorum proemia argumenta vocantur, in quibus est quaedam praelibatio brevis totius operis
sequentis. Et quia per argumentum aliquid manifestatur, et principium manifestationis est lumen, ipsum lumen,
quo aliquid cognoscitur, potest dici argumentum.
Et his quatuor modis fides potest dici argumentum.
Primo quidem modo, in quantum ratio assentit alicui ex hoc quod est a Deo dictum; et sic ex auctoritate dicentis
efficitur assensus in credente, quia etiam in dialecticis aliquod argumentum ab auctoritate sumitur.
315

