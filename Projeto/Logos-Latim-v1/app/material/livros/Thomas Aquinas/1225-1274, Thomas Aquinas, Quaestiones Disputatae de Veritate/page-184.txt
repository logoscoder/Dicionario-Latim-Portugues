AG4
Praeterea, cognitio hominis nunquam est sine phantasmate. Sed Angeli cognoscunt phantasmata quae sunt in
nostra imaginatione; unde Augustinus, dicit, XII super Genesim ad litteram, quod spirituales corporalium
similitudines in animo nostro innotescunt spiritibus etiam immundis.
Ergo Angeli cogitationes nostras cognoscunt.
AG5
Praeterea, Angelus per formas quas apud se habet, cognoscit quidquid potest per eas facere. Sed ipse potest
imprimere in intellectum nostrum, illuminando et purgando nos.
Ergo multo fortius potest cogitationes nostras cognoscere.
AG6
Praeterea, Augustinus dicit in Lib. De divinationibus Daemonum, quod Daemones aliquando hominum
disputationes non solum voce prolatas, verum etiam cogitatione conceptas, dum ex animo exprimuntur in
corpore, tota facilitate perdiscunt. Sed non est aliqua cogitatio quae aliquem motum non relinquat in corpore.
Ergo omnes cogitationes nostras Daemones, et multo amplius Angeli sancti cognoscunt.
AG7
Praeterea, Origenes supra illud ad rom.
II, 15: et inter se cogitationum accusantium aut defendentium dicit, quod intelligendum est de cogitationibus
quae prius fuerunt, quarum quaedam signacula in cogitantibus remanserunt. Ergo ex cogitatione qualibet aliquod
signum in anima relinquitur. Sed hoc signum non potest esse Angelo ignotum, qui totam animam videt. Ergo
Angeli cogitationes nostras cognoscunt.
AG8
Praeterea, Angeli in causis cognoscunt effectus. Sed notitia procedit a mente, ut Augustinus Lib. IX de trinitate
dicit; et ex notitia habituali procedit intelligentia actualis.
Ergo cum Angeli mentem nostram cognoscant, cognoscent nostram notitiam et cogitationem actualem.
SC1
Sed contra. Ierem., c. XVII, 9-10: pravum est cor hominis et inscrutabile; quis cognoscet illud? ego Dominus.
Ergo solius Dei est secreta cordium scire.
SC2
Praeterea, in Ps. VII, 10, dicitur: scrutans corda et renes Deus; et ita videtur hoc esse solius Dei proprium.
CO
Responsio. Dicendum, quod Angeli cogitationes cordium per se et directe intueri non possunt.
Ad hoc enim quod mens aliquid actu cogitet, requiritur intentio voluntatis, qua mens convertatur actu ad speciem
quam habet, ut patet per Augustinum in Lib. De Trin..
Motus autem voluntatis alterius non potest Angelo notus esse naturali cognitione, quia Angelus naturaliter
cognoscit per formas sibi inditas, quae sunt similitudines rerum in natura existentium; motus autem voluntatis
non habet dependentiam nec connexionem ad aliquam causam naturalem, sed solum ad causam divinam, quae in
voluntatem sola imprimere potest. Unde motus voluntatis et cordis cogitatio non potest cognosci in aliquibus
similitudinibus rerum naturalium, sed solum in essentia divina, quae in voluntatem imprimit. Et sic Angeli non
possunt cognoscere cogitationes cordium directe, nisi in verbo ei reveletur.
Sed per accidens potest cognoscere cogitationem cordis quandoque; et hoc dupliciter.
Uno modo inquantum ex cogitatione actuali resultat aliquis motus in corpore, dum aliquis gaudio vel tristitia
afficitur ex his quae cogitat, et sic cor quodammodo movetur. Per hunc enim modum etiam medici quandoque
possunt passionem cordis cognoscere.
Alio modo inquantum ex actuali cogitatione aliquis meretur vel demeretur; et sic mutatur quodammodo status
agentis vel cogitantis in bonum vel in malum. Et hanc dispositionum mutationem Angeli cognoscunt. Sed tamen
ex hoc non cognoscitur cogitatio nisi in generali; ex multis enim diversis cogitationibus eodem modo aliquis
meretur vel demeretur, gaudet vel tristatur.
RA1
Ad primum igitur dicendum, quod purgatio illa de qua loquitur dionysius non est intelligenda ab impuritate
peccati, sed ab ignorantia.
RA2
Ad secundum dicendum, quod ex una specie quam intellectus penes se habet, in diversas cogitationes prodit,
sicut per speciem hominis varia de homine possumus cogitare.
Unde etsi Angelus videat intellectum nostrum figurari secundum speciem hominis, non sequitur quod
cogitationem cordis determinate cognoscat.
RA3
Ad tertium dicendum, quod non omnia actu cogitamus quorum species apud nos habemus, cum quandoque
species sint in nobis in habitu tantum. Unde ex hoc quod species nostri intellectus videntur ab Angelo, non
sequitur quod cogitatio cognoscatur.
RA4
184

