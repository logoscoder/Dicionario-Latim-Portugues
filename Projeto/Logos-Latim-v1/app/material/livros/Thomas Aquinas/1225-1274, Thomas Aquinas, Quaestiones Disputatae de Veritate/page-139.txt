AG15
Praeterea, ab uno libro originali, etiam qui transcribuntur, libri dicuntur. Sed mentes hominum et Angelorum
quodammodo transcribuntur a mente divina, dum ab ea cognitionem de rebus suscipiunt. Si ergo mens divina
liber vitae dicitur, et mentes creatae libri debent dici; et sic liber vitae non semper dicit aliquid increatum.
AG16
Praeterea, liber vitae videtur importare repraesentationem vitae, et quamdam causalitatem ad vitam. Sed hoc
totum convenit Christo secundum quod homo, quia in ipso, sicut in exemplari, repraesentatur omnis vita gratiae
et gloriae, ut dictum est Moysi exod.
XXV, 4: vade, et fac omnia secundum exemplar quod tibi in monte monstratum est.
Similiter ipse nobis vitam promeruit. Ergo ipse Christus secundum quod homo, potest dici liber vitae.
SC1
Sed contra. Est quod dicit Augustinus in libro XX de civitate Dei: quaedam vis est intelligenda divina, qua fiet ut
cuique opera sua, vel bona vel mala, in memoriam revocentur; quae nimirum vis divina libri nomen accepit. Sed
vis divina est quid increatum. Ergo et liber vitae dicit quid increatum.
SC2
Praeterea, Augustinus dicit in eodem libro, quod liber vitae est praescientia divina, quae falli non potest. Sed
praescientia est quid increatum.
Ergo et liber vitae.
CO
Responsio. Dicendum, quod liber in divinis non potest dici nisi metaphorice, ut ipsa repraesentatio vitae liber
vitae dicatur.
Et secundum hoc sciendum est, quod vita dupliciter repraesentari potest: uno modo ipsa vita secundum se; alio
modo secundum quod ab aliquibus participabilis est.
Vita autem secundum seipsam repraesentari potest dupliciter.
Uno modo per modum doctrinae: quae quidem repraesentatio maxime pertinet ad auditum, qui est maxime
sensus disciplinalis, ut dicitur in principio de sensu et sensato; et hoc modo liber vitae dicitur in quo continetur
doctrina de vita consequenda; et sic novum et vetus testamentum liber vitae dicitur.
Alio modo per modum exemplaris: et haec quidem repraesentatio pertinet ad visum; et sic liber vitae dicitur ipse
Christus, quia in eo, sicut in exemplari, possumus aspicere qualiter sit vivendum, ut perveniamus ad vitam
aeternam. Sic autem nunc non agimus de libro vitae; sed secundum quod liber vitae dicitur repraesentatio eorum
qui ad vitam pervenient, qui dicuntur in libro vitae conscripti secundum quamdam similitudinem ad res
humanas.
In qualibet enim multitudine quae providentia regitur alicuius gubernantis, ad multitudinem illam nullus
admittitur nisi secundum gubernantis ordinationem; et ideo illi qui debent admitti in collegium multitudinis,
conscribuntur quasi illius multitudinis consortes; et ex illa conscriptione dirigitur princeps multitudinis in
admittendis vel excludendis ad consortium multitudinis sibi subiectae.
Multitudo autem illa quae eminentissimo modo divina providentia gubernatur, est collegium ecclesiae
triumphantis, quae et civitas Dei nominatur in Scripturis; et ideo conscriptio eorum qui ad illam societatem sunt
admittendi, sive repraesentatio, liber vitae dicitur: quod patet ex modo loquendi in Scripturis. Dicitur enim Lucae
cap. X, 20: gaudete, quia nomina vestra scripta sunt in libro vitae, in caelis, et Isaia IV, 3: sanctus vocabitur
omnis qui scriptus est in vita in ierusalem; et Hebr., XII, 22: accessistis ad civitatem Dei viventis, ierusalem
caelestem, et multorum millium Angelorum frequentiam, et ecclesiam primitivorum, qui conscripti sunt in caelis.
Oportet igitur, ut similitudinem sequamur, ut ex hac conscriptione dirigatur ad vitam conferendam ille qui tali
multitudini praeest; quod soli Deo convenit. Ipse autem non dirigitur aliquo creato, cum sit regula a nullo
extrinseco directa. Unde liber vitae, secundum quod nunc de eo loquimur, aliquid increatum dicit.
RA1
Ad primum igitur et secundum, patet responsio ex dictis. Loquitur enim Glossa et auctoritas Gregorii de libro
vitae secundum aliam acceptionem, secundum quam dicitur exemplar vivendi: quo inspecto quilibet scire poterit
in quo exemplari concordaverit et in quo discordaverit.
RA3
Ad tertium dicendum, quod in illis quae translative dicuntur de Deo, hoc est generaliter observandum, quod
secundum nihil imperfectionis in divinam praedicationem assumuntur: et ideo auferendum est quidquid ad
materialitatem vel privationem vel temporalitatem pertinet. Quod autem liber sit receptivus alicuius extraneae
impressionis, convenit libro inquantum est temporalis, et de novo conscriptus; et secundum hoc in divinam
praedicationem non venit.
RA4
Ad quartum dicendum, quod de ratione libri est quod importet differentiam eorum quae cognoscuntur per librum,
quia per unum librum multorum cognitio traditur. Sed quod oporteat, ad multorum cognitionem tradendam, in
ipso libro esse diversitatem, est ex defectu libri: multo enim esset liber perfectior, si per unum quid posset omnia

139

