Proprium autem motivum intellectus est id quod habet infallibilem veritatem. Unde quandocumque intellectus
movetur ab aliquo fallibili signo, est aliqua inordinatio in ipso, sive perfecte sive imperfecte moveatur.
Unde, cum nulla inordinatio in intellectu hominis in statu innocentiae esse potuerit, nunquam intellectus hominis
inclinatus fuisset magis in unam partem quam in aliam, nisi ab infallibili aliquo motivo.
Ex quo patet quod in eo non solum nulla falsa opinio fuisset; sed penitus in eo nulla fuisset opinio; et quidquid
cognovisset, secundum certitudinem cognovisset.
RA1
Ad primum igitur dicendum, quod error ille ex quo omne peccatum procedit, est error electionis, prout eligit
quod eligendum non est, secundum quem omnis malus ignorans dicitur a Philosopho in III ethicorum.
Hic autem error praesupponit inordinationem in parte appetitiva. Ex hoc enim quod appetitus sensibilis afficitur
ad suum delectabile, et appetitus superior ei non repugnat, impeditur ratio ne id quod habitualiter habet, in
electionem deducat. Et sic patet quod iste error non omnino praecedit peccatum, sed sequitur.
RA2
Ad secundum dicendum, quod illud quod apprehenditur ut apparens bonum, non potest esse omnino non bonum,
sed secundum aliquid bonum est: et secundum hoc ut bonum apprehenditur a principio; utpote cum cibus
prohibitus apprehenditur ut visu decorus et delectabilis gustui, et tunc appetitus sensibilis in huiusmodi bonum
fertur sicut in proprium obiectum. Sed quando superior appetitus inferiorem sequitur, tunc sequitur illud quod est
bonum secundum quid, ut bonum sibi simpliciter; et sic ex Deordinatione appetitus sequitur postmodum error
electionis, ut dictum est.
RA3
Ad tertium dicendum, quod haec ratio contra utramque opinionem videtur esse, si intelligamus quod mulier
crediderit ex natura sua serpentem accepisse usum loquendi; cum illi etiam qui hominem in statu innocentiae
credunt falli potuisse, nullo modo credant eum potuisse falli in diiudicandis naturis rerum, cum rerum naturalium
plenam cognitionem habuerit. Hoc autem est contra naturam serpentis quod usum loquendi habeat per naturam,
cum hoc sit solum animalis rationalis.
Et ideo oportet dicere quod non credidit mulier serpentem usum loquendi accepisse secundum naturam suam,
sed secundum aliquam virtutem occulte interius operantem; nec contulit an esset a Deo vel Daemone.
RA4
Ad quartum dicendum, quod ratio illa sic intelligenda est (quare in specie serpentis apparuerit) non quia
deprehendi non posset in quacumque specie appareret, sed quia in tali specie apparens facilius poterat
deprehendi.
RA5
Ad quintum dicendum, quod mulier speravit se posse aliquo modo consequi quod serpens promisit, et credidit
hoc aliquo modo esse possibile; et in hoc seducta fuit, secundum apostolum, I Tim. II, 14. Sed istam
seductionem praecessit quaedam mentis elatio, qua suam excellentiam inordinate appetiit, quam concepit statim
ad verba serpentis, sicut homines frequenter ad verba adulantium supra seipsos efferuntur. Et haec quidem elatio
praecedens, fuit excellentiae propriae in generali, quae est primum peccatum, quod consecuta est seductio, quia
credidit esse verum quod serpens dicebat; et sic consecuta est elatio, qua determinate hanc excellentiam appetiit
quam serpens promittebat.
RA6
Ad sextum dicendum, quod intellectus hominis in statu innocentiae indigebat deliberatione ne incideret in
errorem, sicut indigebat comestione, ne corpus eius deficeret. Erat autem ita rectae deliberationis, ut deliberando
posset omnem errorem vitare, sicut comedendo, omnem defectum corporalem. Unde sicut si non comederet,
peccaret omittendo, ita si non deliberaret, cum tempus esset; et sic error peccatum sequeretur.
RA7
Ad septimum dicendum, quod sicut homo in statu innocentiae defendebatur a passione corporali intrinseca, sicut
est febri, et huiusmodi, per efficaciam naturae; ab exteriori autem, sicut est percussio et vulnus, non ex aliqua
virtute interiori, cum non haberet dotem impassibilitatis, sed ex providentia divina, quae eum ab omni
nocumento servabat immunem; ita etiam ab illa deceptione quae interius contingit, cum aliquis seipsum
paralogizat, defendebatur vigore propriae rationis, ab exteriori autem deceptione defendebatur auxilio divino,
quod sibi ad omnia necessaria tunc aderat; Daemonibus autem non adest, et propter hoc decipi possunt.
RA8
Ad octavum dicendum, quod actus momentanei simul dum esse incipiunt suum effectum habent, sicut in eodem
instanti quo aer illuminatur, oculus videt. Unde cum motus voluntatis, in quo primo consistit peccatum, sit in
instanti: in eodem instanti quo peccavit, fuit statu innocentiae destitutus; et sic decipi potuit in illo instanti.
RA9
Ad nonum dicendum, quod Damascenus loquitur de fallacia primi hominis qua in ipso peccato deceptus est.
Quod quidem peccatum noviter plasmatus commisit; non enim diu in statu innocentiae perseveravit.
RA10

392

