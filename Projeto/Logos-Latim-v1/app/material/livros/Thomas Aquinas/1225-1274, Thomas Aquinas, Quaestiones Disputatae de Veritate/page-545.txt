quod vires animae vegetabilis omnes sunt activae, vires autem sensibilis omnes passivae, vires autem rationalis
partim activae propter intellectum agentem, et partim passivae propter intellectum possibilem.
Hic autem modus passionis quamvis conveniat potentiis apprehensivis et appetitivis, magis tamen competit
appetitivis; quia, cum operatio apprehensivae sit in rem apprehensam secundum quod est in apprehendente,
operatio autem appetitivae sit ad rem secundum quod est in seipsa; quod recipitur in apprehensiva, minus habet
de proprietate rei apprehensae, quam id quod recipitur in appetitiva, de ratione rei appetibilis; unde verum, quod
perficit intelligentiam, est in mente; bonum vero, quod perficit appetitivam, est in rebus, ut dicitur in VI metaph..
Alio modo dicitur passio proprie, quae consistit in abiectione unius contrarii et alterius receptione per viam
transmutationis; et hic modus passionis animae convenire non potest nisi ex corpore: et hoc dupliciter.
Uno modo secundum quod unitur corpori ut forma; et sic compatitur corpori patienti passione corporali.
Alio modo prout unitur ei ut motor; et sic ex operatione animae transmutatio fit in corpore, quae quidem passio
dicitur animalis, ut supra, art. I, dictum est.
Passio igitur corporalis praedicta pertingit ad potentias, secundum quod in essentia animae radicantur, eo quod
anima secundum essentiam suam est forma corporis, et sic ad essentiam animae pertinet; potest tamen haec
passio attribui alicui potentiae tripliciter.
Uno modo secundum quod in essentia animae radicatur: et sic, cum omnes potentiae radicentur in essentia
animae, ad omnes potentias pertinet praedicta passio.
Alio modo secundum quod ex laesione corporis potentiarum actus impediuntur: et sic praedicta passio pertinet
ad omnes potentias utentes organis corporalibus, quarum omnium actus impediuntur laesis organis, sed indirecte.
Et hoc modo pertinet etiam ad potentias organis corporalibus non utentes, scilicet intellectivas, in quantum
accipiunt a potentiis organis utentibus: unde contingit quod laeso organo virtutis imaginativae, intellectus
operatio impeditur, propter hoc quod intellectus indiget phantasmatibus in sua operatione.
Tertio modo pertinet ad aliquam potentiam ut apprehendentem ipsam: et sic proprie pertinet ad sensum tactus;
nam tactus est sensus eorum ex quibus componitur animal, et similiter eorum per quae animal corrumpitur.
Passio vero animalis, cum per eam ex operatione animae transmutetur corpus, in illa potentia esse debet quae
organo corporali adiungitur, et cuius est corpus transmutare.
Et ideo huiusmodi passio non est in parte intellectiva, quae non est alicuius organi corporalis actus; nec iterum
est in apprehensiva sensitiva, quia ex apprehensione sensus non sequitur motus in corpore nisi mediante
appetitiva, quae est immediatum movens. Unde secundum modum operationis eius statim disponitur organum
corporale, scilicet cor, unde est principium motus, tali dispositione quae competat ad exequendum hoc in quod
appetitus sensibilis inclinatur. Unde in ira fervet, et in timore quodammodo frigescit et constringitur.
Et sic in appetitiva sensitiva sola, animalis passio proprie invenitur.
Vires enim animae vegetabilis, quamvis organo utantur, constat quod non sunt passivae, sed activae.
Passio autem magis proprie appetitivae potentiae competit quam apprehensivae, ut in principio dictum est. Et
haec est una ratio quare magis proprie appetitiva sensitiva passionis subiectum est quam sensitiva apprehensiva;
sicut et ipsa affectiva superior magis accedit ad propriam rationem passionis quam intellectiva.
Tertio vero modo passio dicebatur transumptive, secundum quod aliquid qualitercumque impeditur ab eo quod
est sibi conveniens.
Hoc modo potentiae animae patiuntur, sicut a propriis actibus impediuntur.
Quod quidem aliqualiter in omnibus potentiis animae contingit, ut dictum est.
Nunc autem loquimur de passione animali proprie dicta, quae, ut ostensum est, in sola appetitiva sensitiva
invenitur.
RA1
Ad primum ergo dicendum, quod anima Christi tota patiebatur passione corporali; et sic ad omnes potentias
passio illa pertinebat, ad minus prout in essentia animae radicantur; non autem ita quod passio animalis in
qualibet potentia animae eius esset sicut in proprio subiecto.
RA2
Ad secundum dicendum, quod Augustinus loquitur contra quosdam Platonicos: qui dicebant, omnium istarum
passionum principium esse ex carne. Augustinus autem ostendit quod si caro in nullo esset corrupta, posset esse
harum passionum principium ex anima. Et ideo non dicit quod sine carne huiusmodi passiones perficiantur, sed
quod non ex carne tantum anima his passionibus afficitur.
RA3
Ad tertium dicendum, quod Augustinus vel nomen voluntatis large accipit pro quolibet appetitu; vel timorem vel
gaudium et alia huiusmodi accipit pro actibus voluntatis, similibus passionibus in appetitu sensitivo existentibus.
Est enim, ut in quaestione de sensualitate, quaest. Praec., art. III, dictum est, et in ipsa voluntate quodammodo
gaudium et tristitia, et alia huiusmodi; sed non ita quod sint passiones, proprie loquendo.
Vel potest dici, quod has passiones Augustinus voluntates nominat, in quantum ex actu voluntatis homo in has
passiones inducitur, secundum quod appetitus inferior sequitur inclinationem appetitus superioris, ut in
quaestione de sensualitate dictum est. Unde ipse Augustinus postea subiungit: sicut allicitur vel offenditur
voluntas hominis; ita in hos vel illos affectus mutatur et vertitur.
545

