SC2
Praeterea, similitudo est causa cognitionis.
Sed cum intellectu unius Angeli magis convenit alius Angelus quam res materiales.
Cum ergo Angeli res materiales cognoscant, multo fortius unus Angelus alium cognoscit.
SC3
Praeterea, intellectui unius Angeli magis est proportionata essentia alterius Angeli quam essentia divina. Ergo,
cum Angeli videant Deum per essentiam, multo fortius unus Angelus alterius essentiam cognoscere potest.
SC4
Praeterea, ut dicitur in Lib. De intelligentiis, omnis substantia immaterialis et immixta est omnium cognoscitiva.
Et haec probatur ex hoc quod habetur III de anima, quod intellectus est immixtus, ut omnia cognoscat. Sed esse
immateriales et immixtos maxime convenit Angelis.
Ergo ipsi omnia cognoscunt, et ita unus alium.
SC5
Item, videtur quod unus Angelus alium cognoscat per essentiam Angeli cogniti. Augustinus enim dicit, XII super
Genesim ad litteram, quod Angeli sua visa demonstrant per commixtionem spiritus. Sed commixtio non potest
esse nisi unus spiritus alii per essentiam coniungatur. Ergo unus Angelus potest alii per essentiam coniungi; et ita
per essentiam suam ab alio cognosci.
SC6
Praeterea, cognitio est actus quidam. Ad actionem autem sufficit contactus.
Ergo, cum inter unum Angelum et alium possit esse spiritualis contactus, unus alium per essentiam suam
cognoscere poterit.
SC7
Praeterea, magis convenit intellectus unius Angeli cum essentia alterius Angeli, quam cum similitudine rei
naturalis. Sed intellectus Angeli potest informari similitudine rei ad cognoscendam rem materialem. Ergo et
essentia alterius Angeli potest esse forma intellectus angelici qua alium Angelum cognoscat.
SC8
Praeterea, secundum Augustinum, lib.
XII super Genesim ad litt., intellectualis visio est earum rerum quarum similitudines non sunt aliud quam earum
essentiae.
Sed unus Angelus non cognoscit alium nisi intellectuali visione. Ergo non cognoscit eum per similitudinem quae
sit aliud quam eius essentia; et sic idem quod prius.
CO
Responsio. Dicendum, quod unus Angelus absque dubio alium cognoscit, cum quilibet Angelus sit substantia
intelligibilis in actu per hoc quod est a materia immunis. Intellectus autem angelicus non accipit a sensibilibus; et
ideo in ipsas formas intelligibiles et immateriales fertur, eas intelligendo.
Sed de modo cognitionis videtur esse diversitas in sententia, consideratis diversorum dictis.
Commentator enim in XI metaphys.
Dicit, quod in substantiis separatis a materia non differt forma quae est in intellectu, a forma quae est extra
intellectum.
Quod enim apud nos forma domus quae est in mente artificis, sit aliud a forma domus quae est extra, procedit ex
hoc quod forma exterior est in materia, forma autem artis est sine materia: et secundum hoc, cum Angeli sint
substantiae et formae immateriales, ut dionysius dicit, videtur sequi quod forma qua unus Angelus intelligitur ab
alio, sit idem quod essentia eius, qua in se subsistit.
Sed istud non videtur esse possibile universaliter.
Forma enim qua intellectus intelligit, cum sit intellectus perfectio, est nobilior intellectu; et propter hoc
Philosophus in XI metaph., probat quod Deus non intelligit aliquid extra se, quia illud perficeret intellectum eius
et esset eo nobilius. Si igitur superiores Angeli intelligerent inferiores per essentiam inferiorum, sequeretur quod
inferiorum essentiae essent perfectiores intellectibus superiorum, et eis nobiliores; quod est impossibile.
Posset autem forte dici quod hic modus est conveniens quantum ad modum intelligendi quo inferiores intelligunt
superiores, ut scilicet inferior superiorem intelligat per essentiam superioris. Et huic videntur consonare verba
dionysii, IV cap. De divinis nominibus, ubi Angelos distinguere videtur in intelligibiles et intellectuales
substantias; superiores quidem intelligibiles vocans, inferiores autem intellectuales; ubi etiam dicit, quod
inferioribus sunt superiores ut cibus; quod videtur posse intelligi hoc modo, inquantum scilicet superiorum
essentiae sunt formae quibus inferiores intelligunt.
Sed haec via fortassis posset sustineri apud Philosophos, qui posuerunt superiores intelligentias esse inferiorum
creatrices. Sic enim poterant ponere quodammodo quod superior Angelus inferiori intimus esset, quasi causa
conservans eum in esse; quod quidem apud nos dici non potest nisi de solo Deo, qui mentibus angelicis et
humanis illabitur. Forma autem qua intellectus intelligit, oportet quod sit intra intellectum intelligentem in actu;
unde non potest dici de aliqua substantia spirituali, quod per essentiam suam ab alio videatur, nisi de solo Deo.

169

