Sed contra. Est quod dicitur, matth.
Cap. X, vers. 29, quod unus ex passeribus non cadit in terram sine patre caelesti.
SC2
Praeterea, bruta animalia sunt digniora aliis insensibilibus creaturis. Sed aliae creaturae cadunt sub divina
providentia; et etiam omnes actus ipsarum. Ergo et multo magis bruta.
CO
Responsio. Dicendum, quod circa hoc duplex fuit error.
Quidam enim dixerunt, quod animalia bruta non gubernantur providentia, nisi inquantum participant naturam
speciei, quae est a Deo provisa et ordinata: et ad hunc providentiae modum referunt omnia quae in sacra
Scriptura inveniuntur, quae videntur importare providentiam Dei circa bruta, sicut illud: qui dat iumentis escam
ipsorum, et pullis etc.; et iterum: catuli leonum rugientes etc.; et multa huiusmodi.
Sed hic error maximam imperfectionem Deo attribuit: non enim potest esse quod sciat singulares actus brutorum
animalium, et eos non ordinet, cum sit summe bonus, et bonitatem suam per hoc in omnia diffundens. Unde
praedictus error vel derogat divinae scientiae, subtrahens ei particularium cognitionem, vel divinae bonitati
subtrahens ei ordinationem particularium in quantum sunt particularia.
Unde alii dixerunt, quod etiam brutorum actus sub providentia cadunt, et eodem modo quo actus rationalium; ut
scilicet nullum malum in eis accidere patiatur quin ordinet in bonum ipsorum. Sed hoc est longe etiam a ratione:
non enim debetur praemium vel poena nisi ei qui liberum arbitrium habet.
Et ideo dicendum est, quod bruta et omnes eorum actus etiam in singulari sub divina providentia cadunt; non
tamen eodem modo quo homines, et eorum actus: quia de hominibus etiam in singulari est providentia propter
se; sed singularia brutorum non providentur nisi propter aliud, sicut et de aliis creaturis corruptibilibus dictum
est.
Et ideo malum quod in bruto accidit, non ordinatur in bonum eius, sed in bonum alterius, sicut mors asini
ordinatur in bonum leonis vel lupi. Sed occisio hominis qui a leone occiditur, non solum ad hoc ordinatur, sed
principalius ad poenam eius, vel ad augmentum meriti, quod per patientiam crescit.
RA1
Ad primum igitur dicendum, quod apostolus non intendit universaliter bruta a cura divina removere; sed intendit
dicere quod Deus non hoc modo curat de brutis quod propter bruta homini legem det ut scilicet eis beneficiat, vel
ab eorum occisione abstineat, quia bruta in usum hominum facta sunt; unde non sunt propter se provisa, sed
propter hominem.
RA2
Ad secundum dicendum, quod in piscibus et in brutis animalibus Deus hoc ordinavit ut potentiora infirmiora
subiiciant absque alicuius meriti vel demeriti consideratione, sed solummodo ad conservationem boni naturae; et
ideo admiratur propheta, si hoc modo etiam res humanae gubernentur; quod est inconveniens.
RA3
Ad tertium dicendum, quod in rebus humanis alius ordo requiritur providentiae quam in brutis; unde si ille ordo
solus quo bruta ordinantur, in humanis rebus esset, res humanae improvisae viderentur; sed tamen ille ordo
sufficit ad providentiam brutorum.
RA4
Ad quartum dicendum, quod omnium creaturarum ipse Deus est finis, sed diversimode: quarumdam enim
creaturarum dicitur esse finis inquantum illae creaturae participant aliquid de Dei similitudine; et hoc est
commune omnibus creaturis: quarumdam vero est finis hoc modo quod ipsae creaturae pertingunt ad ipsum
Deum per suam operationem; et hoc est solum creaturarum rationabilium, quae possunt Deum cognoscere et
amare, in quo earum beatitudo consistit.
|a7 Articulus 7
TTA
Septimo quaeritur utrum peccatores divina providentia regantur.
TTB
Et videtur quod non.
AG1
Quia illud quod sibi relinquitur, non gubernatur; sed mali sibi relinquuntur; psalm. Lxxx, 13: dimisi eos
secundum desideria cordis eorum; ibunt etc.; ergo mali per providentiam non gubernantur.
AG2
Praeterea, ad providentiam qua Deus homines gubernat, pertinet quod eis Angelorum custodiam adhibet. Sed
Angeli custodientes, quandoque homines derelinquunt, ex quorum voce dicitur Ierem., LII: curavimus
Babylonem, et non est curata; derelinquamus ergo eam. Ergo et mali divina providentia non gubernantur.
AG3
Praeterea, illud quod datur bonis in praemium, non convenit malis. Sed hoc in praemium bonis repromittitur,
quod a Deo gubernentur; psalm. XXXIII, 16: oculi Domini super iustos; ergo etc..
109

