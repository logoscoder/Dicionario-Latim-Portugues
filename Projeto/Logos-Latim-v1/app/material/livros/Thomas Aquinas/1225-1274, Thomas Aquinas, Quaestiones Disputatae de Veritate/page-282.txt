Sed permixtio ignobilioris detrahit aliquid de perfectione nobilioris. Ergo visio intellectualis et imaginaria,
quando visioni corporali non permiscentur, sunt perfectiores. Cum igitur in prophetica visione ad summam
perfectionem perveniant secundum statum viae, videtur quod tunc nullo modo corporali visioni permisceantur, ut
scilicet propheta cum eis simul corporali visione utatur.
AG4
Praeterea, plus distat sensus ab intellectu et imaginatione quam ratio inferior a superiori.
Sed consideratio superioris rationis, qua intenditur aeternis contemplandis, abstrahit hominem a consideratione
inferioris rationis, qua homo temporalibus inhaeret. Ergo multo fortius visio intellectualis et imaginaria
prophetiae abstrahunt a visione corporali.
AG5
Praeterea, una et eadem vis non potest simul pluribus intendere. Sed quando aliquis sensibus corporalibus utitur,
eius intellectus et imaginatio illis rebus intendit quae corporaliter videntur. Ergo simul cum hoc non posset
intendere illis, quae apparent absque sensibus corporis in prophetica visione.
SC1
Sed contra. Est quod dicitur I Cor., cap. XIV, 32: spiritus prophetarum prophetis subiecti sunt. Hoc autem non
esset, si propheta esset a sensibus alienatus; quia sic non esset sui ipsius compos. Ergo prophetia non fit in
homine alienato a sensibus.
SC2
Praeterea, secundum visionem prophetiae accipitur certa cognitio de rebus sine errore. Sed in his qui sunt
abstracti a sensibus, vel in somnio, vel quocumque alio modo, est cognitio permixta errori, et incerta; quia
similitudinibus rerum inhaerent quasi rebus ipsis, ut Augustinus dicit XII super Gen. Ad litteram.
Ergo prophetia non fit cum alienatione a sensu.
SC3
Praeterea, si hoc ponatur, videtur sequi error montani qui dixit prophetas quasi abreptitios esse locutos, quid
dicerent nescientes.
SC4
Praeterea, prophetia, ut dicitur in Glossa in principio Psalterii, quandoque fit per facta et dicta: per facta, sicut
per arcam Noe significatur ecclesia; per dicta, sicut ea quae Angeli dixerunt Abrahae. Sed constat quod Noe
arcam constituens, et Abraham Angelis colloquens et eis serviens, non erant a sensibus abstracti. Ergo prophetia
non fit per abstractionem a sensibus semper.
CO
Responsio. Dicendum, quod prophetia habet duo actus: unum principalem, scilicet visionem; alium secundarium,
scilicet denuntiationem.
Denuntiatio autem fit a propheta vel verbis, vel etiam factis, sicut patet Ierem., cap. XIII, quod lumbare suum
iuxta fluvium posuit ad putrescendum. Utrolibet autem modo denuntiatio prophetica fiat, semper fit ab homine
non abstracto a sensibus, quia huiusmodi denuntiatio per signa quaedam sensibilia fit. Unde prophetam
denuntiantem oportet sensibus uti ad hoc quod eius denuntiatio sit perfecta; alias denuntiaret quasi arreptus.
Sed quantum ad visionem prophetiae duo concurrunt, ut ex dictis patet, scilicet iudicium et acceptio propria
prophetiae.
Quando igitur propheta inspiratur divinitus, ut sit tantum iudicium eius supernaturale, et non acceptio, tunc talis
inspiratio abstractionem a sensibus non requirit, quia iudicium intellectus naturaliter est perfectus in utente
sensibus quam in non utente.
Acceptio autem supernaturalis propria prophetiae, est secundum imaginariam visionem, ad quam visionem
inspiciendam rapitur mens humana ab aliquo spiritu, et a sensibus abstrahitur, ut Augustinus dicit XII super
genes. Ad litteram. Cuius ratio est, quia vis imaginativa, dum quis utitur sensibus, principaliter est intenta his
quae per sensus accipiuntur; unde non potest esse quod intentio eius principaliter transferatur ad ea quae aliunde
accipiuntur, nisi quando homo est a sensu abstractus. Unde quandocumque fit prophetia secundum imaginariam
visionem, oportet a sensibus abstractum esse prophetam.
Sed haec abstractio dupliciter contingit: uno modo ex causa animali; alio modo ex causa naturali.
A causa quidem naturali quando exteriores sensus stupescunt vel propter aegritudinem, vel propter vapores
somni ad cerebrum ascendentes, ex quibus contingit organum tactus immobilitari. Ex causa vero animali, sicut
quando homo ex nimia attentione ad intellectualia vel imaginabilia omnino a sensibus exterioribus abstrahitur.
Nunquam autem fit in propheta abstractio a sensibus corporalibus per aegritudinem, sicut fit in epilepticis vel
furiosis; sed solummodo per causam naturalem, ordinatam, scilicet per somnum. Et ideo prophetia quae fit cum
visione imaginaria, semper fit vel in somnio, quando scilicet est abstractio a sensibus per causam naturalem
ordinatam, vel in visione, quando fit abstractio a causa animali.
In hoc tamen differt propheta in sua abstractione a sensibus, sive abstrahatur per somnium, sive per visionem, ab
omnibus aliis qui abstrahuntur a sensibus, quod mens prophetae illustratur de his quae in visione imaginaria
videntur, unde cognoscit ea non esse res, sed aliquarum rerum similitudines, de quibus certum iudicium habet
per lumen mentis.
282

