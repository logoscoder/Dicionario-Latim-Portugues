SC1
Sed contra. Est quod dicitur Iacob, cap. I, 17: apud quem non est transmutatio nec etc..
SC2
Praeterea, motus est actus imperfecti, ut dicitur in III de anima. Sed in divina scientia nulla est imperfectio. Ergo
est invariabilis.
SC3
Praeterea, omnia mota reducuntur ad unum primum immobile. Sed prima causa omnium variabilium est divina
scientia, sicut causa artificiatorum est ars. Ergo scientia Dei est invariabilis.
CO
Responsio. Dicendum, quod, cum scientia sit media inter cognoscentem et cognitum, dupliciter potest accidere
variatio in ipsa: uno modo ex parte cognoscentis; alio modo ex parte cogniti.
Ex parte autem cognoscentis tria in scientia considerare possumus; scilicet ipsam scientiam, actum eius, et
modum ipsius: et secundum haec tria potest variatio in scientia accidere ex parte scientis.
Accidit enim variatio in ea ex parte ipsius scientiae quando de novo acquiritur scientia alicuius quod prius
nesciebatur vel amittitur scientia eius quod prius sciebatur.
Et secundum hoc attenditur generatio vel corruptio, aut augmentum vel diminutio ipsius scientiae.
Talis autem variatio in scientia divina accidere non potest, quia scientia divina, ut supra ostensum est, non solum
est entium, sed etiam non entium; non autem potest aliquid esse praeter ens vel non ens, quia inter affirmationem
et negationem nihil est medium.
Quamvis autem secundum quemdam modum scientia Dei sit tantum existentium in praesenti, praeterito vel
futuro, scilicet secundum quod scientia ordinatur ad opus quod facit voluntas: si tamen per hunc modum sciendi
sciret aliquid quod prius nescivit, nulla variatio ex hoc accideret in scientia ipsius, cum scientia eius sit aequaliter
entium et non entium, quantum ex parte eius est; sed si esset ex hoc aliqua variatio in Deo, hoc esset ex parte
voluntatis, quae determinat scientiam ad aliquid ad quod prius non determinabat.
Sed nec in voluntate ipsius ex hoc aliqua variatio accidere potest; cum enim hoc sit de ratione voluntatis ut libere
actum suum producat; quantum est ex ipsa ratione voluntatis, aequaliter potest in utrumque oppositorum exire; ut
scilicet, velit vel non velit facere aut non facere; sed tamen non potest esse ut simul dum vult non velit; nec in
voluntate divina, quae immutabilis est, potest accidere ut prius voluerit aliquid et postea nolit illud idem
secundum idem tempus, quia sic voluntas eius esset temporalis et non tota simul.
Unde si loquamur de necessitate absoluta, non est necesse eum velle hoc quod vult, ergo absolute loquendo
possibile est eum non velle; sed si loquamur de necessitate quae est ex suppositione, sic necesse est eum velle, si
vult vel si voluit; et sic ex suppositione praedicta loquendo, non est possibile eum non velle scilicet si vult vel si
voluit. Mutatio autem cum requirat duos terminos, semper respicit ultimum in ordine ad primum; unde hoc
solummodo sequeretur, quod eius voluntas esset mutabilis, si esset possibile non velle quod vult si prius
voluisset.
Et sic patet quod ex hoc quod possunt plura esse scita a Deo per hunc modum scientiae vel pauciora, nulla
variatio ponitur in scientia eius vel in voluntate ipsius; hoc enim est eum posse plura scire quod posse scientiam
suam per voluntatem determinare ad plura facienda.
Sed ex parte actus accidit variatio in scientia tripliciter.
Uno modo ex eo quod actu considerat quod prius non considerabat; sicut dicimus illum variari, qui exit de habitu
in actum. Iste autem variationis modus in scientia Dei esse non potest, quia ipse non est sciens secundum
habitum, sed solum secundum actum, quia non est in eo aliqua potentialitas qualis est in habitu.
Alio modo accidit variatio in actu sciendi ex hoc quod modo considerat unum, et modo aliud. Sed istud etiam
non potest esse in divina cognitione, quia ipse per unam speciem suae essentiae omnia videt, et ideo omnia simul
intuetur.
Tertio modo ex hoc quod aliquis in considerando discurrit de uno in aliud; quod etiam in Deo accidere non
potest, quia cum discursus requirat duo inter quae sit, non potest dici discursus in scientia ex hoc quod duo videt,
si illa duo uno intuitu videat; quod accidit in divina scientia, per hoc quod omnia per unam speciem videt.
Sed ex parte modi cognoscendi accidit variatio in scientia ex hoc quod aliquid limpidius et perfectius cognoscitur
nunc quam prius; quod quidem potest contingere ex duobus.
Uno modo ex diversitate medii per quod fit cognitio; sicut accidit in eo qui prius scivit aliquid per probabile
medium, et post scit idem per medium necessarium; quod etiam in Deo accidere non potest, quia essentia sua,
quae est ei medium cognoscendi, est invariabilis.
Alio modo ex virtute intellectiva, secundum quod unus homo melioris ingenii acutius aliquid cognoscit, etiam
per idem medium; quod etiam in Deo accidere non valet, quia virtus qua cognoscit, est sua essentia, quae
invariabilis est. Unde relinquitur scientiam Dei omnino invariabilem esse ex parte cognoscentis.
Ex parte autem rei cognitae scientia variatur secundum veritatem et falsitatem; quia eadem existimatione
remanente, si res mutetur, erit existimatio falsa quae prius fuit vera; quod etiam in Deo non potest esse, quia
intuitus divinae cognitionis fertur ad rem secundum quod est, in sua praesentialitate, prout est iam determinata ad
unum; et ulterius quantum ad hoc non potest variari.
61

