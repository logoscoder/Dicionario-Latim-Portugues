Continget enim idem in definitione sui ipsius poni, definitionibus loco nominum acceptis; continget etiam
definitiones infinitas esse.
AG6
Praeterea, diversorum habituum diversa sunt obiecta. Sed virtutes theologicae habent idem pro fine et obiecto.
Ergo in virtutibus theologicis oportet quod diversarum virtutum sint diversi fines. Sed res speranda est proprius
finis spei. Ergo non debet in definitione fidei poni neque ut finis neque ut obiectum.
AG7
Praeterea, fides magis perficitur per caritatem quam per spem; unde et per caritatem formari dicitur. Ergo in
definitione fidei magis debet poni obiectum caritatis, quod est bonum vel diligendum, quam obiectum spei, quod
est res speranda.
AG8
Praeterea, fides praecipue respicit ipsos articulos.
Sed articuli non omnes pertinent ad res sperandas, sed solum unus vel duo, scilicet carnis resurrectionem, vitam
aeternam.
Non ergo res speranda in definitione fidei poni debuit.
AG9
Praeterea, argumentum est actus rationis.
Sed fides est eorum quae sunt supra rationem.
Ergo fides non debet dici argumentum.
AG10
Praeterea, in anima est duplex motus: scilicet ab anima, et ad animam. In motu autem ad animam est principium
extrinsecum; in motu autem ab anima est intrinsecum.
Sed non potest esse idem intrinsecum et extrinsecum principium. Ergo non potest esse idem principium motus
qui est ad animam et qui est ab anima.
Sed cognitio perficitur in motu ad animam; affectio autem in motu ab anima. Ergo nec fides nec aliquid aliud
potest esse principium affectionis et cognitionis; ergo in definitione fidei inconvenienter ponitur aliquid pertinens
ad affectionem, scilicet substantia rerum sperandarum, et aliquid pertinens ad cognitionem, scilicet argumentum
non apparentium.
AG11
Praeterea, unus habitus non potest esse diversarum potentiarum. Sed affectiva et intellectiva sunt diversae
potentiae. Cum ergo fides sit unus habitus, non potest ad cognitionem et affectionem pertinere; et sic idem quod
prius.
AG12
Praeterea, unius habitus unus est actus.
Cum ergo in definitione fidei ponantur duo actus: scilicet facere res sperandas substare in nobis, secundum quem
actum dicitur substantia rerum sperandarum, et arguere mentem, secundum quem dicitur argumentum non
apparentum, videtur quod inconvenienter describatur.
AG13
Praeterea, intellectus est prior affectu.
Sed hoc quod dicitur substantia rerum sperandarum pertinet ad affectum; quod vero subiungitur argumentum non
apparentium, pertinet ad intellectum. Ergo male ordinantur partes descriptionis praedictae.
AG14
Praeterea, argumentum dicitur quia arguit mentem ad assentiendum alicui. Sed mens arguitur ad assentiendum
aliquibus ex hoc quod illa fiunt ei apparentia. Ergo videtur esse oppositio in adiecto, quod dicitur argumentum
non apparentium.
AG15
Praeterea, fides cognitio quaedam est.
Sed omnis cognitio est secundum quod aliquid apparet cognoscenti; tam enim in sensitiva quam in intellectiva
cognitione aliquid apparet. Ergo inconvenienter dicitur quod fides sit non apparentium.
CO
Responsio. Dicendum, quod secundum quosdam, apostolus per hanc definitionem non intendit ostendere quid sit
fides, sed quid faciat fides.
Videtur autem potius esse dicendum quod haec fidei notificatio sit completissima eius definitio: non ita quod sit
secundum debitam formam definitionis tradita, sed quia in ea sufficienter tanguntur omnia quae exiguntur ad
fidei definitionem. Quandoque enim ipsis etiam philosophis sufficit tangere principia syllogismorum et
definitionum, quibus habitis, non est difficile in formam debitam reducere secundum artis doctrinam.
Huius autem signum est ex tribus.
Primo ex hoc quod omnia principia ex quibus esse fidei dependet, in hac definitione tanguntur.
Cum enim dispositio credentis, ut supra dictum est, talis sit, quod intellectus determinetur ad aliquid per
voluntatem; voluntas autem nihil facit nisi secundum quod est mota per suum obiectum, quod est bonum
313

