AG1
Christus enim non meruit nisi secundum quod homo. Sed alii homines non possunt aliis mereri ex condigno.
Ergo nec Christus.
AG2
Praeterea, sicut meritum consistit in actu virtutis, ita et laus. Sed nullus laudatur ex opere alterius. Sed solum ex
proprio. Ergo nec alicui imputatur ad meritum opus alienum; et ita opera Christi non sunt aliis meritoria.
AG3
Praeterea, Christus caput est ecclesiae, in quantum in ecclesia primatum tenet, ut patet Ephes. I, 22. Sed alii
praelati primatum in ecclesia habentes non possunt subditis mereri. Ergo nec Christus potuit.
AG4
Praeterea, meritum Christi aequaliter se habet ad omnes homines quantum est de se.
Si igitur alicui Christus meruit salutem, omnibus meruit. Sed meritum Christi frustrari non potest. Ergo omnes
salutem consequuntur; quod patet esse falsum.
AG5
Praeterea, sicut Christus est caput hominum, ita et Angelorum. Angelis vero non meruit.
Ergo nec hominibus.
AG6
Praeterea, si Christus aliis mereri potuit, quilibet suus actus nobis meritorius fuit. Sed non nisi salutis. Ergo eius
passio non erat necessaria ad nostram salutem.
AG7
Praeterea, quod per unum fieri potest, superfluum est si per duo fiat. Sed gratia quae datur homini, sufficiens est
ad hoc quod homo pro se mereatur vitam aeternam.
Ergo superfluum esset, si Christus eam nobis meruisset.
AG8
Praeterea, aut Christus sufficienter meruit nobis, aut insufficienter. Si sufficienter, meritum nostrum non
requiritur ad salutem; si insufficienter, insufficientis gratiae fuit; quorum utrumque est inconveniens. Ergo
Christus nobis non meruit.
AG9
Praeterea, sicut membris Christi aliquid ad gloriam deerat ante passionem ipsius, ita et nunc. Sed nunc nobis non
meretur. Ergo nec tunc merebatur.
AG10
Praeterea, si Christus nobis meruisset, eius merito nostra conditio immutata fuisset.
Sed eadem videtur esse hominis conditio post Christum sicut ante erat: quia sicut ante diabolus tentare poterat
sed non cogere, ita et modo: sicut etiam peccatoribus poena debebatur, ita et modo: sicut in iustis opera meritoria
requirebantur, ita et modo. Ergo Christus nobis non meruit.
AG11
Praeterea, in Psal. Lxi, 13, dicitur: tu reddes unicuique iuxta opera sua. Hoc autem non esset, si merita Christi
nobis imputarentur.
Ergo Christus nobis non meruit.
AG12
Praeterea, praemium mensuratur secundum radicem meriti. Si ergo Christus nobis meruit, unicuique nostrum
praemium gloriae reddetur secundum quantitatem gratiae Christi: quod patet esse falsum.
AG13
Praeterea, id quod pro meritis datur, potius redditur quam gratis detur. Si ergo Christus nobis iustificationem
meruit, videtur quod non gratis iustificemur a Deo; et sic gratia non erit gratia. Ergo Christus nihil nobis meruit.
SC1
Sed contra. Christus pro nobis satisfecit: I Io. II, 2. Ipse est propitiatio pro peccatis nostris. Sed satisfactio sine
merito esse non potest. Ergo Christus nobis meruit.
SC2
Praeterea, caput in corpore naturali non solum sibi, sed membris operatur omnibus.
Sed Christus est caput corporis sui, scilicet ecclesiae. Ergo eius operatio membris meritoria fuit.
SC3
Praeterea, Christus et ecclesia sunt quasi una persona. Sed ratione unitatis praedictae ex persona ecclesiae
loquitur, ut patet in Glossa super psalm. XXI, Deus, Deus meus, respice etc..
Ergo similiter ratione unitatis praedictae Christus quasi ex persona aliorum mereri potuit.
CO
Respondeo. Dicendum, quod opus humanum gratia informatum ad vitam aeternam consequendam dupliciter
valet, secundum quod duo sunt quibus homo deficit a gloriae consecutione.
Quorum primum est indignitas personae; sicut patet in eo qui non habet caritatem, qui non est idoneus nec
dignus quod habeat vitam aeternam: et secundum hoc, opus humanum valet ad vitam aeternam consequendam,
632

