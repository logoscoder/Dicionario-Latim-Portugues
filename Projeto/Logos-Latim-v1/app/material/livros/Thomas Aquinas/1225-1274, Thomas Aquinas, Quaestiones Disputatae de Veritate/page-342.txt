SC12
Praeterea, unus habitus non est in diversis potentiis. Sed idem habitus potest esse quo conferimus, et absolute
aliquid accipimus; sicut fides, quae absolute aliquid accipit, in quantum ipsi primae veritati inhaeret; confert
vero, in quantum eam in speculo creaturarum quodam quasi decursu intuetur.
Ergo eadem potentia est quae confert, et absolute aliquid accipit.
CO
Responsio. Dicendum, quod ad evidentiam istius quaestionis investigare oportet intellectus et rationis
differentiam.
Sciendum est igitur, secundum Augustinum in III de Trinit. Quod, sicut est ordo quidam inter substantias
corporales, ex quo quaedam aliis superiores dicuntur, et earum regitivae; ita est etiam quidam ordo inter
substantias spirituales.
Superiorum autem et inferiorum corporum haec videtur esse differentia: quod inferiora corpora suum perfectum
esse per motum consequuntur, generationis scilicet, alterationis et augmenti; ut patet in lapidibus, plantis et
animalibus. Superiora vero corpora suum perfectum esse habent quantum ad substantiam, virtutem, quantitatem
et figuram, absque omni motu, statim in ipso sui principio; ut patet in sole, luna et stellis.
Perfectio autem spiritualis naturae in cognitione veritatis consistit. Unde sunt quaedam substantiae spirituales
superiores quae sine aliquo motu vel discursu statim in prima et subita sive simplici acceptione cognitionem
obtinent veritatis; sicut est in Angelis, ratione cuius Deiformem intellectum habere dicuntur. Quaedam vero sunt
inferiores, quae ad cognitionem veritatis perfectam pervenire non possunt nisi per quemdam motum, quo ab uno
in aliud discurrunt, ut ex cognitis in incognitorum notitiam perveniant; quod est proprie animarum humanarum.
Et inde est quod ipsi Angeli intellectuales substantiae dicuntur, animae vero rationales.
Intellectus enim simplicem et absolutam cognitionem designare videtur; ex hoc enim aliquis intelligere dicitur
quod intus in ipsa rei essentia veritatem quodammodo legit.
Ratio vero discursum quemdam designat, quo ex uno in aliud cognoscendum anima humana pertingit vel
pervenit. Unde dicit Isaac in Lib. De definitionibus, quod ratiocinatio est cursus causae in causatum.
Motus autem omnis ab immobili procedit, ut dicit Augustinus, VIII super genes. Ad litteram; motus etiam finis
est quies, ut in V physic. Dicitur. Et sic motus comparatur ad quietem et ut ad principium et ut ad terminum, ita
etiam et ratio comparatur ad intellectum ut motus ad quietem, et ut generatio ad esse; ut patet ex auctoritate
boetii supra inducta.
Comparatur ad intellectum ut ad principium et ut ad terminum.
Ut ad principium quidem, quia non posset mens humana ex uno in aliud discurrere, nisi eius discursus ab aliqua
simplici acceptione veritatis inciperet, quae quidem acceptio est intellectus principiorum. Similiter etiam nec
rationis discursus ad aliquid certum perveniret, nisi fieret examinatio eius quod per discursum invenitur, ad
principia prima, in quae ratio resolvit. Ut sic intellectus inveniatur rationis principium quantum ad viam
inveniendi, terminus vero quantum ad viam iudicandi.
Unde, quamvis cognitio humanae animae proprie sit per viam rationis, est tamen in ea aliqua participatio illius
simplicis cognitionis quae in superioribus substantiis invenitur, ex quo etiam intellectivam vim habere dicuntur;
et hoc secundum illum modum quem dionysius, VII cap. De divin. Nomin., assignat dicens, quod divina
sapientia semper fines priorum coniungit principiis secundorum; hoc est dictu: quod inferior natura in sui summo
attingit ad aliquid infimum superioris naturae.
Et hanc quidem differentiam Angelorum et animarum dionysius, VII cap. De divin. Nomin., ostendit, sic dicens:
ex ipsa, scilicet divina sapientia, intellectuales angelicarum mentium virtutes, simplices et bonos habent
intellectus, non a divisibilibus aut sensibus, aut sermonibus diffusis congregantes divinam cognitionem; sed
uniformiter intelligibilia divinorum intelligunt. Postea subiungit de animabus: propter divinam sapientiam et
animae rationale habent diffusive quidem, et circulo circa existentium veritatem circumeuntes, divisibili varietate
deficientes ab unitivis mentibus; sed per convolutionem multorum ad unum, sunt dignae habitae intellectibus
aequalibus angelicis, in quantum animabus est proprium et possibile; quod ideo dicit, quia illud quod est
superioris naturae, non potest esse in inferiori natura perfecte, sed secundum quamdam tenuem participationem;
sicut in natura sensitiva non est ratio, sed aliqua rationis participatio, in quantum bruta habent quamdam
prudentiam naturalem, ut patet in principio metaphysic..
Id autem quod sic participatur, non habetur ut possessio, id est sicut aliquid perfecte subiacens potentiae habentis
illud; sicut dicitur in 1 metaphysicae, quod cognitio Dei est divina, et non humana possessio.
Unde ad id quod hoc modo habetur, non deputatur aliqua potentia; sicut bruta non dicuntur habere rationem
aliquam, quamvis aliquid prudentiae participent: sed hoc inest eis secundum quamdam aestimationem naturalem.
Similiter etiam nec in homine est una specialis potentia per quam simpliciter et absolute sine discursu
cognitionem veritatis obtineat; sed talis veritatis acceptio inest sibi secundum quemdam habitum naturalem, qui
dicitur intellectus principiorum. Non est igitur in homine aliqua potentia a ratione separata, quae intellectus
dicatur; sed ipsa ratio intellectus dicitur ratione eius quod participat de intellectuali simplicitate, ex quo est
principium et terminus in eius propria operatione.

342

