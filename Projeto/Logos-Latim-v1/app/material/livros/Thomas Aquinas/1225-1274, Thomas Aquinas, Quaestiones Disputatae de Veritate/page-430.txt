AG5
Praeterea, modus est de consequentibus rem. Sed aliqua bonitas pertinet ad essentiam rei. Ergo modus non est de
ratione boni.
AG6
Praeterea, quae Deus potest facere per unum, non facit per plura. Sed Deus potuit facere creaturam per unum
istorum, quia quodlibet horum habet quamdam rationem bonitatis. Ergo non oportet quod quodlibet istorum
trium requiratur ad rationem boni.
AG7
Praeterea, si ista tria sunt de ratione bonitatis, tunc in quolibet bono oportet ista tria esse. Sed quodlibet istorum
trium est bonum.
Ergo in quolibet istorum sunt ista tria; et ita unum non debet contra aliud dividi.
AG8
Praeterea, si ista tria sint bona, oportet quod habeant modum, speciem et ordinem.
Ergo modi erit modus, et speciei species, et sic in infinitum.
AG9
Praeterea, modus, species et ordo diminuitur per peccatum, secundum Augustinum.
Sed bonitas substantialis rei non diminuitur per peccatum. Ergo ratio boni universaliter non consistit in tribus
praedictis.
AG10
Praeterea, id quod est de ratione boni, non recipit praedicationem mali. Sed haec tria recipiunt praedicationem
mali, secundum Augustinum in Lib. De natura boni: dicitur enim malus modus, mala species, et sic de aliis. Ergo
ratio boni non consistit in his tribus.
AG11
Praeterea, Ambrosius dicit in Exaemeron, quod natura lucis non est in numero, pondere et mensura, ut alia
creatura.
Sed ex his tribus, secundum Augustinum, constituuntur tria praedicta. Cum ergo lux sit bona, ratio boni non
includit tria praedicta.
AG12
Praeterea, secundum bernardum, modus caritatis est non habere modum; et tamen caritas bona est. Ergo non
requirit tria praedicta.
SC1
Sed contra. Est quod Augustinus dicit in libro de natura boni, quod ubi haec tria sunt magna, magnum bonum
est; ubi parva, parvum; ubi nulla nullum. Ergo ratio boni in his tribus consistit.
SC2
Praeterea, Augustinus in eodem libro, dicit, quod secundum hoc aliqua dicuntur bona quod sunt moderata,
speciosa, ordinata.
SC3
Praeterea, creatura dicitur bona secundum respectum ad Deum, sicut vult boetius in lib.
De hebdom.. Sed Deus habet ad creaturam habitudinem triplicis causae: scilicet efficientis, finalis et formalis
exemplaris. Ergo et creatura dicitur esse bona secundum habitudinem ad Deum in ratione triplicis causae.
Sed secundum hoc quod comparatur ad Deum ut ad causam efficientem, habet modum sibi a Deo praefixum; ut
autem comparatur ad eum ut ad causam exemplarem, habet speciem; ut autem comparatur ad eum ut ad finem,
habet ordinem. Ergo bonum creaturae consistit in modo, specie et ordine.
SC4
Praeterea, creaturae omnes ordinantur in Deum mediante rationali creatura, quae est sola capax beatitudinis. Hoc
autem est in quantum a rationali creatura cognoscitur. Ergo, cum creatura sit bona ex hoc quod ordinatur ad
Deum; ad hoc quod sit bona, tria requiruntur: scilicet quod sit existens, quod sit cognoscibilis, quod sit ordinata.
Est autem existens per aliquem modum, cognoscibilis per speciem, ordinata autem per ordinem. Ergo in his
tribus consistit bonum creaturae.
SC5
Praeterea, sapientiae XI, 21, dicitur: omnia in numero, pondere et mensura constituisti.
Sed secundum Augustinum libro IV super Genesim ad litteram, mensura cuilibet rei modum praefigit, numerus
speciem praebet, pondus vero dat ordinem.
Ergo in his tribus, modo, specie et ordine, bonitas creaturae consistit, cum creatura secundum hoc sit bona quod
a Deo sit disposita.
CO
Responsio. Dicendum, quod ratio boni in tribus praedictis consistit, secundum quod Augustinus dicit.
Ad huius autem evidentiam sciendum est, quod aliquod nomen potest respectum importare dupliciter.
Uno modo sic quod nomen imponatur ad significandum ipsum respectum, sicut hoc nomen pater, vel filius, aut
paternitas ipsa.
430

