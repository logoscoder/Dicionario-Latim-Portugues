Ergo inconveniens est ponere ideas etiam in mente divina.
AG6
Item, dionysius dicit, in VII cap. De divinis nominibus, quod Deus noscit existentia ex non existentibus, et non
cognoscit res secundum ideam. Sed ideae non ponuntur ad aliud in Deo, nisi ut per eas cognoscantur res. Ergo
ideae non sunt in mente Dei.
AG7
Praeterea, omne exemplatum est proportionatum suo exemplari. Sed nulla est proportio creaturae ad Deum, sicut
nec finiti ad infinitum. Ergo in Deo non potest esse creaturarum exemplar; ergo, cum ideae sint formae
exemplares, videtur quod non sint ideae rerum in Deo.
AG8
Praeterea, idea est regula cognoscendi et operandi. Sed illud quod non potest deficere in cognoscendo vel
operando, ad neutrum regula indiget. Cum igitur Deus sit huiusmodi.
Videtur quod non oporteat ponere ideas in eo.
AG9
Praeterea, sicut unum in quantitate facit aequalitatem, ita unum in qualitate facit similitudinem, ut dicitur in V
metaphys..
Sed propter diversitatem quae est inter Deum et creaturam, creatura nullo modo Deo potest esse aequalis, vel e
converso; ergo nec in Deo est aliqua similitudo ad creaturam. Cum ergo idea nominet similitudinem rei, videtur
quod rerum ideae non sint in Deo.
AG10
Praeterea, si ideae sunt in Deo, hoc non erit nisi ad producendum creaturas. Sed Anselmus dicit in monolog.:
satis manifestum est in verbo, per quod facta sunt omnia, similitudines rerum non esse, sed veram et simplicem
essentiam. Ergo videtur quod ideae, quae dicuntur rerum similitudines, in Deo non sunt.
AG11
Praeterea, Deus eodem modo cognoscit se et alia; alias sua scientia multiplex et divisibilis esset. Sed Deus
seipsum non cognoscit per ideam. Ergo nec alia.
SC1
Sed contra. Augustinus dicit in libro de civitate Dei: qui negat ideas esse, infidelis est, quia negat filium esse.
Ergo, etc..
SC2
Praeterea, omne agens per intellectum habet rationem sui operis apud se, nisi ignoret quid agat. Sed Deus est
agens per intellectum, et non ignorans hoc quod agit. Ergo apud ipsum sunt rationes rerum quae ideae dicuntur.
SC3
Praeterea, sicut dicitur in II physicorum, tres causae incidunt in unam: scilicet efficiens, finalis et formalis. Sed
Deus est causa efficiens et finalis rerum. Ergo etiam est causa formalis exemplaris; non enim potest esse forma
quae sit pars rei, et sic idem quod prius.
SC4
Praeterea, effectus particularis non producitur a causa universali, nisi causa universalis sit propria vel
appropriata. Sed omnes particulares effectus sunt a Deo, qui est causa universalis omnium. Ergo oportet quod
sint ab eo secundum quod est causa propria uniuscuiusque, vel appropriata. Sed hoc non potest esse nisi per
rationes rerum proprias in ipso existentes. Ergo oportet in eo rationes rerum, id est ideas, existere.
SC5
Praeterea, Augustinus dicit in Lib. De ordine: piget me dixisse, duos esse mundos: scilicet sensibilem, et
intelligibilem, non quin hoc verum sit; sed quia hoc dixi tamquam ex me, cum tamen a philosophis dictum fuerit;
et quia modus iste loquendi non est consuetus in sacra Scriptura. Sed mundus intelligibilis nihil aliud est quam
idea mundi. Ergo verum est ponere ideas.
SC6
Praeterea, boetius dicit in III de consolatione loquens ad Deum: tu cuncta superno ducis ab exemplo, mundum
mente gerens pulchrum pulcherrimus ipse.
Ergo mundi, et omnium quae in eo sunt, est exemplar in Deo; et sic idem quod prius.
SC7
Praeterea, ioann. I, 3, dicitur: quod factum est, in ipso vita erat; hoc, quia, ut Augustinus dicit, omnes creaturae
sunt in mente divina, sicut arca in mente artificis. Sed arca in mente artificis est per suam similitudinem et
ideam. Ergo omnium rerum ideae sunt in Deo.
SC8
Praeterea, speculum non ducit in cognitionem aliquorum, nisi eorum similitudines in eo resplendeant. Sed
verbum increatum est speculum ducens in cognitionem omnium creatorum, quia eo pater se et omnia alia dicit.
Ergo in eo sunt similitudines rerum omnium.
SC9

67

