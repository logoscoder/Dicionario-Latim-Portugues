Ergo omne quod mutatur de inquinatione in munditiam vel e converso, est subiectum inquinationis et munditiae.
Sed conscientia mutatur de inquinatione in munditiam; Hebr., IX 14: sanguis Christi... Emundabit conscientiam
nostram ab operibus mortuis ad serviendum Deo viventi. Ergo conscientia est potentia.
AG4
Praeterea, conscientia dicitur esse dictamen rationis, quod quidem dictamen nihil est aliud quam rationis
iudicium. Sed iudicium rationis ad liberum arbitrium pertinet, a quo etiam nominatur.
Ergo videtur quod liberum arbitrium et conscientia sint idem. Sed liberum arbitrium est potentia. Ergo et
conscientia.
AG5
Praeterea, basilius dicit, quod conscientia est naturale iudicatorium; naturale autem iudicatorium est synderesis;
ergo conscientia est idem quod synderesis: synderesis autem est aliquo modo potentia, ergo et conscientia.
AG6
Praeterea, peccatum non est nisi in voluntate vel ratione. Peccatum autem est in conscientia. Ergo conscientia est
ratio vel voluntas.
Sed ratio et voluntas sunt potentiae.
Ergo et conscientia.
AG7
Praeterea, neque habitus neque actus dicitur scire. Sed conscientia dicitur scire; Eccle. VII, 23: scit enim
conscientia tua, quia tu crebro maledixisti aliis. Ergo conscientia non est habitus neque actus; ergo est potentia.
AG8
Praeterea, Origenes dicit, quod conscientia est spiritus correptor et paedagogus animae sociatus, quo separatur a
malis, et adhaeret bonis. Sed spiritus nominat potentiam animae, vel etiam essentiam. Ergo conscientia aliquam
potentiam animae nominat.
AG9
Praeterea, conscientia vel est actus, vel habitus, vel potentia. Sed non est actus, quia actus non semper manet, sed
nec est in dormiente, qui tamen conscientiam habere dicitur.
Nec etiam est habitus; ergo est potentia. Quod autem non sit habitus sic ostenditur. Nullus habitus rationis est de
particularibus; sed conscientia est particularium actuum; ergo conscientia non est rationis habitus nec alicuius
alterius potentiae, cum conscientia ad rationem pertineat.
AG10
Praeterea, in ratione non sunt nisi habitus speculativi et operativi. Sed conscientia non est habitus speculativus,
cum habeat ordinem ad opus; nec etiam est operativus, cum non sit nec ars, nec prudentia: hos enim solos
Philosophus in VI ethic., in parte operativa ponit. Ergo conscientia non est habitus.
Quod autem conscientia non sit ars, manifestum est.
Quod vero etiam non sit prudentia, sic probatur.
Prudentia est recta ratio agibilium, ut dicitur in VI ethic.. Non autem respicit agibilia singularia, quia cum sint
infinita, non potest eorum esse ratio; et iterum sequeretur quod prudentia augeretur, per se loquendo, secundum
considerationem plurimorum actuum singularium, quod non videtur esse verum; conscientia autem respicit opera
singularia. Ergo conscientia non est prudentia.
AG11
Sed dicebat, quod conscientia est habitus quidam, quo applicatur universale iudicium rationis ad particulare
opus. Sed contra, ad illud quod potest fieri per unum habitum, non requiruntur duo habitus. Sed habens habitum
universalem potest applicare ad singulare, solummodo potentia sensitiva interveniente; sicut ex habitu quo quis
scit omnem mulam esse sterilem, sciet hanc mulam sterilem esse, cum eam perceperit esse mulam per sensum.
Ergo ad applicationem universalis iudicii ad particularem actum non requiritur aliquis habitus. Et sic conscientia
non est habitus; et sic idem quod prius.
AG12
Praeterea, omnis habitus vel est naturalis, vel infusus, vel acquisitus. Sed conscientia non est habitus naturalis,
quia talis habitus est idem apud omnes: conscientiam autem non habent omnes eamdem. Neque iterum est
habitus infusus, quia talis habitus semper est rectus: conscientia autem quandoque non recta. Neque est iterum
habitus acquisitus, quia sic in pueris conscientia non esset, nec in homine, antequam per multos actus habitum
acquisivisset. Ergo conscientia non est habitus et sic idem quod prius.
AG13
Praeterea, habitus, secundum Philosophum, ex multis actibus acquiritur. Sed ex uno actu quis habet
conscientiam. Ergo conscientia non est habitus.
AG14
Praeterea, conscientia poena est in damnatis, ut habetur I corinth. III, 13, ss., in Glossa. Sed habitus non est
poena, sed magis perfectio habentis. Ergo conscientia non est habitus.
SC1
Sed e contra, videtur quod conscientia sit habitus.
364

