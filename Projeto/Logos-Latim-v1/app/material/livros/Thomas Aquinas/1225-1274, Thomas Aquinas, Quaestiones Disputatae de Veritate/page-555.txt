Cum ergo meritum debeat esse voluntarium, videtur quod difficultas meritum diminuat.
Sed passiones difficultatem faciunt. Ergo diminuunt meritum magis quam aliquid ad meritum operentur.
CO
Respondeo. Dicendum, quod passionibus non meremur per se, sed quasi per accidens, si proprie accipiatur
mereri.
Cum autem mereri respectu mercedis dicatur, proprie mereri est aliquid sibi magis acquirere pro mercede; quod
quidem non fit nisi cum aliquid damus quod est condignum ei quod mereri dicimur. Dare autem non possumus
nisi id quod nostrum est, cuius Domini sumus. Sumus autem Domini nostrorum actuum per voluntatem; non
solum illorum qui immediate ex voluntate eliciuntur, ut diligere et velle, sed eorum qui a voluntate imperantur
per alias potentias eliciti, ut ambulare, loqui, et huiusmodi.
Isti autem actus non sunt condigni quasi pretium respectu vitae aeternae, nisi secundum quod sunt gratia et
caritate informati.
Unde ad hoc quod aliquis actus sit per se meritorius, oportet quod sit actus voluntatis vel imperantis vel
elicientis; et iterum quod sit caritate informatus.
Quia vero principium actus est habitus et potentia, et etiam ipsum obiectum, ideo quasi secundario dicimur
mereri et habitibus et potentiis et obiectis. Sed id quod primo et per se est meritorium, est voluntarius actus gratia
informatus.
Passiones autem non sunt voluntatis nec ut imperantis nec ut elicientis: passionum enim principium, in quantum
huiusmodi, non est in nobis; voluntaria autem dicuntur aliqua ex hoc quod in nobis sunt: unde passiones
interdum actum voluntatis praeveniunt.
Et ideo per se passionibus non meremur; secundum tamen quod aliquo modo concomitantur voluntatem, aliquo
modo se habent ad meritum, ut sic possint dici esse meritoriae quasi per accidens.
Habet autem se passio ad voluntatem tripliciter.
Uno modo ut voluntatis obiectum: et sic passiones dicuntur esse meritoriae, in quantum sunt volitae vel amatae.
Id enim quo per se meremur, secundum hoc non erit ipsa passio, sed passionis voluntas.
Secundo prout passio aliqua excitat voluntatem, vel intendit eam. Quod dupliciter accidere potest: vel per se, vel
per accidens.
Per se quidem, quando passio excitat voluntatem ad id quod est sibi consimile, sicut cum ex concupiscentia
voluntas inclinatur ad consentiendum concupiscibili, ex ira ad volendum vindictam. Per accidens vero, quando
passio per quamdam occasionem excitat voluntatem ad contrarium; sicut in casto homine, quando insurgit passio
concupiscentiae, voluntas cum maiori conatu resistit; circa difficilia enim magis conamur.
Et sic passiones dicuntur esse meritoriae, in quantum voluntas excitata a passione meritoria est.
Tertio modo e converso, quando ex voluntate passio excitatur, secundum quod motus superioris appetitus
redundat in inferiorem; sicut cum quis per voluntatem detestatur peccati turpitudinem, ex hoc ipso inferior
appetitus ad verecundiam afficitur; et sic verecundia dicitur esse vel laudabilis vel meritoria, ratione voluntatis
causantis.
In primo ergo modo passio se habet ad voluntatem ut obiectum: in secundo ut principium: in tertio ut effectus.
Unde primus modus remotior est a meritorio: pari enim ratione posset dici aurum vel argentum meritorium vel
demeritorium, in quantum huiusmodi volendo meremur vel demeremur.
Ultimus autem modus est ad meritum propinquior, secundum quod effectus recipit a causa, et non e converso.
Et sic, proprie accipiendo meritum, passionibus non meremur nisi per accidens.
Potest autem et meritum large accipi, secundum quod quaelibet dispositio faciens congruitatem ad aliquid dicitur
mereri illud; sicut si dicamus, mulierem ratione pulchritudinis mereri coniugium regis. Et sic passionibus
corporalibus mereri dicimur, in quantum ipsae passiones reddunt nos quodammodo aptos ad aliquam gloriam
percipiendam.
RA1
Ad primum ergo dicendum, quod praeceptis Dei admonemur ad gaudendum et timendum, secundum quod
gaudium, timor, et huiusmodi, in actu voluntatis consistunt, et non sunt passiones, ut ex praedictis, in corp.
Art., patet; vel secundum quod huiusmodi passiones ex voluntate consequuntur.
RA2
Ad secundum dicendum, quod Augustinus dicit has passiones esse voluntates, in quantum ex voluntate
consequuntur in nobis; unde subiungit: omnino secundum varietatem eorum quae appetuntur vel fugiuntur, sicut
allicitur vel offenditur voluntas hominis, ita in hos vel alios affectus mutatur et vertitur.
Vel loquitur de eis secundum quod nominant quosdam actus voluntatis, ut dictum est, in corp. Art..
RA3
Ad tertium dicendum, quod passio corporalis martyris ad meritum essentialis praemii non facit, nisi in quantum
est volita; sed ad praemium accidentale, quod est aureola, martyrizatio ordinatur per modum meriti, secundum
quod facit quamdam decentiam respectu aureolae: decens enim est ut qui Christo conformatur in passione, ei
conformetur in gloria; Rom. VIII, 17: si tamen compatimur ut simul glorificemur. Sciendum tamen est, quod
voluntas non potest eodem modo se habere ad passiones corporales dum homo eas non patitur, sicut quando eas
555

