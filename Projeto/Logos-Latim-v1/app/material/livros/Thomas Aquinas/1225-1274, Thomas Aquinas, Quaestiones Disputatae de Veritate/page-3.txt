Quod dupliciter contingit: uno modo ut modus expressus sit aliquis specialis modus entis. Sunt enim diversi
gradus entitatis, secundum quos accipiuntur diversi modi essendi, et iuxta hos modos accipiuntur diversa rerum
genera. Substantia enim non addit super ens aliquam differentiam, quae designet aliquam naturam superadditam
enti, sed nomine substantiae exprimitur specialis quidam modus essendi, scilicet per se ens; et ita est in aliis
generibus.
Alio modo ita quod modus expressus sit modus generalis consequens omne ens; et hic modus dupliciter accipi
potest: uno modo secundum quod consequitur unumquodque ens in se; alio modo secundum quod consequitur
unum ens in ordine ad aliud.
Si primo modo, hoc est dupliciter quia vel exprimitur in ente aliquid affirmative vel negative. Non autem
invenitur aliquid affirmative dictum absolute quod possit accipi in omni ente, nisi essentia eius, secundum quam
esse dicitur; et sic imponitur hoc nomen res, quod in hoc differt ab ente, secundum Avicennam in principio
metaphys., quod ens sumitur ab actu essendi, sed nomen rei exprimit quidditatem vel essentiam entis. Negatio
autem consequens omne ens absolute, est indivisio; et hanc exprimit hoc nomen unum: nihil aliud enim est unum
quam ens indivisum.
Si autem modus entis accipiatur secundo modo, scilicet secundum ordinem unius ad alterum, hoc potest esse
dupliciter.
Uno modo secundum divisionem unius ab altero; et hoc exprimit hoc nomen aliquid: dicitur enim aliquid quasi
aliud quid; unde sicut ens dicitur unum, in quantum est indivisum in se, ita dicitur aliquid, in quantum est ab aliis
divisum.
Alio modo secundum convenientiam unius entis ad aliud; et hoc quidem non potest esse nisi accipiatur aliquid
quod natum sit convenire cum omni ente: hoc autem est anima, quae quodammodo est omnia, ut dicitur in III de
anima.
In anima autem est vis cognitiva et appetitiva.
Convenientiam ergo entis ad appetitum exprimit hoc nomen bonum, ut in principio ethic. Dicitur quod bonum
est quod omnia appetunt.
Convenientiam vero entis ad intellectum exprimit hoc nomen verum. Omnis autem cognitio perficitur per
assimilationem cognoscentis ad rem cognitam, ita quod assimilatio dicta est causa cognitionis: sicut visus per
hoc quod disponitur secundum speciem coloris, cognoscit colorem.
Prima ergo comparatio entis ad intellectum est ut ens intellectui concordet: quae quidem concordia adaequatio
intellectus et rei dicitur; et in hoc formaliter ratio veri perficitur. Hoc est ergo quod addit verum super ens,
scilicet conformitatem, sive adaequationem rei et intellectus; ad quam conformitatem, ut dictum est, sequitur
cognitio rei.
Sic ergo entitas rei praecedit rationem veritatis, sed cognitio est quidam veritatis effectus.
Secundum hoc ergo veritas sive verum tripliciter invenitur diffiniri.
Uno modo secundum illud quod praecedit rationem veritatis, et in quo verum fundatur; et sic Augustinus definit
in Lib. Solil.: verum est id quod est; et Avicenna in sua metaphysic.: veritas cuiusque rei est proprietas sui esse
quod stabilitum est ei; et quidam sic: verum est indivisio esse, et quod est.
Alio modo definitur secundum id in quo formaliter ratio veri perficitur; et sic dicit Isaac quod veritas est
adaequatio rei et intellectus; et Anselmus in Lib. De veritate: veritas est rectitudo sola mente perceptibilis.
Rectitudo enim ista secundum adaequationem quamdam dicitur, et Philosophus dicit in IV metaphysic., quod
definientes verum dicimus cum dicitur esse quod est, aut non esse quod non est.
Tertio modo definitur verum, secundum effectum consequentem; et sic dicit Hilarius, quod verum est
declarativum et manifestativum esse; et Augustinus in Lib. De vera relig.: veritas est qua ostenditur id quod est;
et in eodem libro: veritas est secundum quam de inferioribus iudicamus.
RA1
Ad primum ergo dicendum, quod definitio illa Augustini datur de veritate secundum quod habet fundamentum in
re, et non secundum id quod ratio veri completur in adaequatione rei ad intellectum. Vel dicendum, quod cum
dicitur, verum est id quod est, LI est non accipitur ibi secundum quod significat actum essendi, sed secundum
quod est nota intellectus componentis, prout scilicet affirmationem propositionis significat, ut sit sensus: verum
est id quod est, id est cum dicitur esse de aliquo quod est, ut sic in idem redeat definitio Augustini cum
definitione Philosophi supra inducta.
RA2
Ad secundum patet solutio ex dictis.
RA3
Ad tertium dicendum, quod aliquid intelligi sine altero, potest accipi dupliciter. Uno modo quod intelligatur
aliquid, altero non intellecto: et sic, ea quae ratione differunt, ita se habent, quod unum sine altero intelligi potest.
Alio modo potest accipi aliquid intelligi sine altero, quod intelligitur eo non existente: et sic ens non potest
intelligi sine vero, quia ens non potest intelligi sine hoc quod concordet vel adaequetur intellectui. Sed non tamen
oportet ut quicumque intelligit rationem entis intelligat veri rationem, sicut nec quicumque intelligit ens,
intelligit intellectum agentem; et tamen sine intellectu agente nihil intelligi potest.
3

