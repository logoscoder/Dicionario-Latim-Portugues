ei secundum unionem ad corpus; si enim non esset unita corpori, non haberet huiusmodi potentias, sicut nec
Angelus habet. Ergo anima post mortem non potest intelligere.
AG7
Praeterea, Philosophus dicit in I de anima, quod intelligere corrumpitur quodam interius corrupto. Istud autem
interius de quo Philosophus loquitur, corrumpitur in morte. Ergo et intelligere post mortem non erit.
AG8
Praeterea, si anima post mortem intelligit, oportet quod intelligat per aliquam potentiam; quia omne quod agit,
agit per potentiam activam, et quod patitur, patitur per potentiam passivam. Aut igitur per eamdem potentiam
quam habuit in via, aut per aliam. Si per aliam, tunc videtur quod quando a corpore separatur, novae potentiae ei
aggenerentur; quod non videtur esse probabile. Si autem per eamdem, hoc iterum non videtur, cum potentiae
quas nunc habet, insint ei ex ratione unionis ad corpus; quae quidem unio in morte cessat. Ergo anima post
mortem intelligere non potest.
AG9
Praeterea, si potentia intellectiva in ipsa maneat: aut manet solum secundum quod fundatur in substantia animae,
aut secundum quod comparatur ad actum. Sed non secundum quod fundatur in substantia animae: quia si solum
sic remaneret, tunc non posset intelligere aliud nisi se. Nec iterum secundum quod comparatur ad actum: quia
secundum quod comparatur ad actum, perficitur per habitus quos in corpore acquisivit, qui quidem habitus a
corpore dependent. Ergo videtur quod potentia intellectiva post mortem non remaneat; et sic post mortem anima
non intelliget.
AG10
Praeterea, omne quod intelligitur, vel intelligitur per essentiam intelligentis, vel per essentiam rei intellectae, vel
per similitudinem rei intellectae in intelligente existentis.
Sed non potest dici quod anima intelligat res solum per essentiam ipsius rei intellectae: quia sic non intelligeret
nisi seipsam, et habitus, et alia quorum essentiae praesentialiter sunt in ipsa. Similiter non potest dici quod
intelligat solum per essentiam sui intelligentis: quia sic, si intelligeret alia a se, oporteret quod essentia sua esset
exemplar aliarum rerum, sicut essentia divina est exemplar omnium rerum, ratione cuius Deus intelligendo
essentiam suam omnia alia intelligit: quod de anima dici non potest. Similiter nec per similitudines rerum
intellectarum in anima existentes: quia maxime videretur quod intelligeret per species quas in corpore acquisivit.
Nec potest dici quod per eas solum intelligat: quia sic animae puerorum, quae nihil a sensibus acceperunt, nihil
post mortem intelligerent. Ergo videtur quod anima nullo modo post mortem possit intelligere.
AG11
Praeterea, si dicatur quod cognoscet per species concreatas; contra: quidquid est animae concreatum, aequaliter
competit ei existenti in corpore, et a corpore separatae. Si igitur animae humanae concreatae sunt species quibus
cognoscere possit, cognoscere per huiusmodi species non solum competit ei postquam est a corpore separata, sed
dum est in corpore; et sic videtur quod superfluerent species quas a rebus accipit.
AG12
Si autem dicatur, quod dum est coniuncta corpori, impeditur a corpore ne eis uti possit; contra: si corpus impedit
usum istarum specierum: aut hoc erit ratione corporeae naturae, aut ratione corruptionis. Sed non ratione naturae
corporeae: quia nullam habet contrarietatem ad intellectum: nihil autem est natum impediri nisi a suo contrario.
Similiter nec ratione corruptionis: quia sic in statu innocentiae, quando huiusmodi corruptio non erat, homo
huiusmodi innatis speciebus uti potuisset, et sic sensibus non eguisset, quibus mediantibus a rebus anima species
acciperet; quod videtur esse falsum.
Ergo videtur quod anima separata per species innatas non intelligat.
AG13
Si autem dicatur quod intelligit per species infusas; contra: huiusmodi species vel sunt ei infusae a Deo, vel ab
Angelo. Sed non ab Angelo: quia sic oporteret quod huiusmodi species ab Angelo in anima crearentur.
Similiter nec a Deo: quia non est probabile quod Deus infunderet dona sua existentibus in inferno; unde
sequeretur quod animae in inferno non intelligerent. Et ita non videtur quod per species infusas anima separata
intelligat.
AG14
Praeterea, Augustinus in X de Trin., cap. V, assignans modum quo anima cognoscit, sic dicit: quia anima non
secum potest introrsus tamquam in regionem incorporeae naturae ipsa corpora inferre, imagines eorum convolvit
et rapit factas in semetipsa de semetipsa; dat enim eis formandis quiddam substantiae suae; servat autem aliquid
quo libere de specie talium imaginum iudicet; et hoc est magis mens, idest rationalis intelligentia, quae servatur
et iudicet. Nam illas animae partes quae corporum similitudinibus informantur, etiam cum bestiis nos communes
habere sentimus. In quibus verbis exprimitur, quod iudicium animae rationalis est de imaginibus, quibus
informantur potentiae sensitivae.
Sed huiusmodi imagines non manent post mortem, cum sint receptae in organo corporali. Ergo nec animae
rationalis iudicium, quod est eius intelligere, post mortem remanet in anima.
SC1
398

