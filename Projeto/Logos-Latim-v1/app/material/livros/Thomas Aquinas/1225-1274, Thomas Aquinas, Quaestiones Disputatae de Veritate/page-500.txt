RA5
Ad quintum dicendum, quod creaturae acquiritur esse determinatum et particulare ab alio. Unde creatura potest
habere esse stabile et immutabile, quamvis in ea non inveniatur naturaliter ratio absoluti et perfecti boni; sed per
actiones suas est ordinabile ad bonum absolute; et ideo non est simile.
RA6
Ad sextum dicendum, quod felicitatem indeterminate et in universali omnis rationalis mens naturaliter appetit, et
circa hoc deficere non potest; sed in particulari non est determinatus motus voluntatis creaturae ad quaerendam
felicitatem in hoc vel illo. Et sic in appetendo felicitatem aliquis peccare potest, si eam quaerat ubi quaerere non
debet, sicut qui quaerit in voluptatibus felicitatem; et ita est respectu omnium bonorum: nam nihil appetitur nisi
sub ratione boni, ut dionysius dicit. Quod ideo est, quia naturaliter inest menti appetitus boni, sed non huius vel
illius boni: unde in hoc, peccatum incidere potest.
RA7
Ad septimum dicendum quod creatura est capax impeccabilitatis, sed non ita quod eam naturaliter habeat: unde
ratio non sequitur.
RA8
Ad octavum dicendum, quod principium operationis rectae procedentis ex libero arbitrio non est sola substantia
et virtus, sive potentia; sed requiritur debita applicatio voluntatis ad aliqua quae sunt extra, sicut ad finem, et ad
alia huiusmodi. Et ideo non existente aliquo defectu in substantia animae vel in natura liberi arbitrii, potest sequi
defectus in actione ipsius. Unde ex naturali immutabilitate substantiae non potest concludi naturalis
impeccabilitas.
RA9
Ad nonum dicendum, quod Deus est causa creaturae non solum quantum ad sua naturalia, sed quantum ad
superaddita. Unde non oportet quod quidquid creatura habet a Deo, sit ei naturale, sed solum illud quod Deus ei
indidit instituendo naturam ipsius; et huiusmodi non est confirmatio in bono.
RA10
Ad decimum dicendum, quod felicitas civilis, cum non sit felicitas simpliciter, non habet immutabilitatem
simpliciter; sed dicitur immutabilis, quia non facile permutatur.
Si tamen felicitas civilis esset simpliciter immutabilis, non propter hoc sequeretur quod liberum arbitrium
naturaliter esset in bono confirmatum. Nam non dicimus hoc naturale quod per principia naturae acquiri potest;
per quem modum virtutes politicae possunt dici naturales; sed illud quod consequitur ex necessitate principiorum
naturae.
RA11
Ad undecimum dicendum, quod quamvis homo naturaliter bonum appetat in generali, non tamen in speciali, ut
dictum est, in solutione ad 6 argumentum; et ex hac parte incidit peccatum et defectus.
|a8 Articulus 8
TTA
Octavo quaeritur utrum liberum arbitrium creaturae possit confirmari in bono per aliquod donum gratiae.
TTB
Et videtur quod non.
AG1
Gratia enim superveniens naturae non destruit eam. Cum ergo libero arbitrio creaturae hoc naturaliter insit quod
ad malum flecti possit, videtur quod per gratiam ei auferri non possit.
AG2
Praeterea in potestate liberi arbitrii est uti gratia vel non uti; nam liberum arbitrium a gratia cogi non potest. Sed
si liberum arbitrium gratia superinfusa non utatur, decidit in malum. Ergo nulla gratia superveniens potest
liberum arbitrium confirmare in bono.
AG3
Praeterea, liberum arbitrium habet dominium sui actus. Sed uti gratia est quidam actus liberi arbitrii. Ergo hoc
est in potestate liberi arbitrii uti vel non uti; et sic per gratiam confirmari non potest.
AG4
Praeterea, secundum hoc inest libero arbitrio creaturae flexibilitas ad malum, quod est ex nihilo, ut Damascenus
dicit.
Sed nulla gratia potest auferre creaturae esse ex nihilo. Ergo nulla gratia poterit liberum arbitrium confirmare in
bono.
AG5
Praeterea, bernardus dicit, quod liberum arbitrium est potentissimum sub Deo, quod de gratia et iustitia non
recipit augmentum, nec de culpa detrimentum. Sed confirmatio in bono superveniens libero arbitrio auget ipsum:
quia, secundum Augustinum, in his quae mole magna sunt, idem est esse maius quod melius. Ergo liberum
arbitrium per gratiam non potest confirmari in bono.
500

