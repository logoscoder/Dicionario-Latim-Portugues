Ad primum igitur dicendum, quod huic rationi communiter respondetur, quod Deus scit quaedam scientia
visionis, scilicet quae sunt, erunt vel fuerunt: et haec non sunt infinita, supposito principio et fine mundi; quae
quidem Deus sola dicitur videre, quia visio est eorum quae in se subsistunt extra intellectum videntis. Quaedam
vero scit scientia simplicis intelligentiae, scilicet illa quae potest facere, quamvis nunquam sint futura; et haec
sunt infinita. Et dicitur ista intelligere ea ratione qua intellectus potest sibi formare quidditates eorum quae extra
eum non existunt.
Anima igitur Christi videt in verbo omnia praesentia, praeterita et futura, non tamen omnia quaecumque Deus
potest facere; et ita non sequitur quod sciat infinita.
Sed ista responsio non solvit vim rationis.
Supposito enim quod generatio in futurum in infinitum duraret (quod Deus facere posset), constat quod infiniti
homines essent futuri, et omnes Deus cognosceret scientia visionis. Unde si anima Christi sciret omnia quae
Deus scit scientia visionis, sequeretur quod sciret infinita quamvis non cognosceret omnia quae Deus facere
potest: specierum finitarum potest facere infinitas alias species, et in singulis speciebus infinita individua, sicut
patet praecipue in proportionibus numerorum.
Si enim in una specie proportionis accipiantur individua, in infinitum multiplicantur; ut puta in specie dupli est
proportio duorum ad unum, quatuor ad duo, sex ad tria, et sic in infinitum; et iterum super proportionem dupli
est alia species, triplum et Deinde quadruplum, et Deinde quintuplum et sic in infinitum; et tamen unaquaeque
illarum continet individua infinita in potentia.
Unde si generatio etiam futura in infinitum secundum has species finitas quae modo sunt duraret, adhuc plura
Deus posset facere, quia posset facere novas species, et hoc in infinitum.
Et sic patet quod non est eiusdem rationis dicere, animam Christi cognoscere infinita, et cognoscere omnia quae
Deus potest facere.
Item Deus cognoscendo scientia visionis omnes creaturas, comprehendit eas: et sic scit quidquid est in
creaturarum potentia. In potentia autem creaturarum est infinitum, sicut patet in divisione continui, et in
augmento numerorum.
Unde cum anima Christi etiam creaturas comprehendat, scit infinita quae sunt in creaturis in potentia.
Et praeterea, si animae damnatorum sunt perpetuae, et in eis cogitationes erunt volubiles, quarum nullam Deus
ignorat; Deus etiam nunc scit scientia visionis infinita futura. Unde si anima Christi sciat omnia quae scit Deus
scientia visionis, oportet dicere, quod sciat infinita.
Et ideo aliter dicendum est, quod in rebus invenimus aliquid quod simpliciter est et modis omnibus infinitum,
sicut Deus; aliquid autem quod est modis omnibus finitum, sicut res materiales; aliquid autem quod est modo
quodam finitum, et modo quodam infinitum: sicut quaelibet substantia immaterialis, est quidem finita in
quantum habet esse limitatum ad propriam naturam, eo quod nulla creata substantia, quamvis immaterialis, est
esse suum, sed esse participat: est tamen infinita per remotionem illius terminationis secundum quam forma
terminatur ex hoc ipso quod in materia recipitur, cum omne receptum sit in recipiente secundum modum
recipientis.
Secundum igitur quod aliqua res est infinita, secundum hoc per suam actionem comparatur ad infinitum.
Illud enim quod est infinitum secundum esse et propter immaterialitatem, ut Deus, per operationem suam,
comparatur ad infinitum et secundum materiam sive quantitatem, et secundum naturam speciei vel generis.
Unde Deus potest cognoscere infinita individua et infinitas species; quia cognoscit omnia quae potest facere, et
potest in infinitum novas species facere.
Et praeter hoc, cum aliquid secundum hoc agat quod est actu, sicut esse Dei est infinitum, ita et eius actio habet
efficaciam infinitam.
Res autem materialis neutro modo habet comparationem ad infinita; neque scilicet ad infinita secundum
quantitatem vel materiam, neque ad infinita secundum speciem. Sicut patet in visu, qui est virtus quaedam
materialis, et ideo non potest quamlibet speciem cognoscere, sed determinatam, scilicet colorem; nec potest
infinita cognoscere nisi per successionem: eo quod cum sit materialis, actio eius materialis est, et attingit ad ea
quae sunt infinita secundum quantitatem continuam vel discretam, quae est infinitas materialis, eo modo quo
sunt infinita, scilicet numerando partem post partem: et ideo impossibile est quod unquam perveniat ad
cognitionem infinitorum etiam individuorum.
Et quia intellectus noster in statu isto a sensu accipit, inde est quod nec ipse infinita hoc modo cognoscere potest.
Substantiae vero immateriales, quae sunt quodammodo finitae et quodammodo infinitae, quia esse finitum
habent, oportet quod earum operatio et sit efficaciae finitae, et comparetur ad naturas finitas; quia vero
immateriales sunt, ideo earum operatio se extendit ad infinita materialiter.
Unde etiam intellectus noster, ut dicit Commentator in III de anima, ostenditur quodammodo infinitus, in
quantum cognoscit universale, in quo infinita singularia cognoscuntur; sed hoc deficit quod species universalis
quam intellectus apprehendit, ut puta hominis, non est perfecta ratio cognoscendi quodlibet singulare in sua
singularitate.
Si autem esset: tunc intellectus noster, dato quod essent infiniti homines in actu cognosceret infinita materialiter
per unam naturam finitam, quae est humana natura. In infinitis enim hominibus quamvis sit infinitum secundum
412

