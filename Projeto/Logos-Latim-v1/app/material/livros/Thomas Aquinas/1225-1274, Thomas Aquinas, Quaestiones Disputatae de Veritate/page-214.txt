Intellectus enim compositionem format, secundum quodlibet tempus intelligens hominem fuisse, futurum esse,
et esse, ut patet III de anima. Ergo memoria, proprie loquendo, ad intellectum potest pertinere.
SC4
Praeterea, sicut memoria est praeteritorum, ita providentia est futurorum, secundum tullium. Sed providentia est
in parte intellectiva, proprie accipiendo.
Ergo eadem ratione et memoria.
CO
Responsio. Dicendum, quod memoria secundum communem usum loquentium pro notitia praeteritorum
accipitur.
Cognoscere autem praeteritum ut est praeteritum, est illius cuius est cognoscere nunc ut nunc: hoc autem est
sensus. Sicut enim intellectus non cognoscit singulare ut est hoc, sed secundum aliquam communem rationem, ut
inquantum est homo vel albus vel etiam particularis, non autem inquantum est hic homo, vel particulare hoc: ita
etiam intellectus cognoscit praesens et praeteritum non inquantum est hoc nunc et hoc praeteritum.
Unde, cum memoria secundum propriam sui acceptionem respiciat ad id quod est praeteritum respectu huius
nunc: constat quod memoria, proprie loquendo, non est in parte intellectiva, sed sensitiva tantum, ut Philosophus
probat.
Sed quia intellectus non solum intelligit intelligibile, sed etiam intelligit se intelligere tale intelligibile, ideo
nomen memoriae potest extendi ad notitiam, qua etsi non cognoscatur obiectum ut in praeteritione modo
praedicto, cognoscitur tamen obiectum de quo etiam prius est notitia habita, inquantum aliquis scit se eam prius
habuisse; et sic omnis notitia non de novo accepta potest dici memoria.
Sed hoc contingit dupliciter: uno modo, quando consideratio secundum notitiam habitam non est intercisa, sed
continua: alio vero modo, quando est intercisa; et sic habet plus de ratione praeteriti, unde et magis proprie ad
rationem memoriae attingit; ut scilicet dicamur illius habere memoriam quam prius habitualiter cognoscebamus,
non autem in actu. Et sic memoria est in parte intellectiva nostrae animae: et hoc modo videtur Augustinus
memoriam accipere, ponens eam partem imaginis: vult enim, omne illud quod habitualiter in mente tenetur ut in
actum non prodeat, ad memoriam pertinere.
Quomodo autem hoc possit contingere, diversimode a diversis ponitur.
Avicenna enim in VI de naturalibus ponit, quod hoc non contingit (quod anima habitualiter notitiam teneat
alicuius rei quam actu non considerat) ex hoc quod aliquae species actu conserventur in parte intellectiva; sed
vult quod species actualiter non consideratae non possunt conservari nisi in parte sensitiva, vel quantum ad
imaginationem, quae est thesaurus formarum a sensu acceptarum; vel quantum ad memoriam, quantum ad
intentiones particulares non acceptas a sensibus. In intellectu vero non permanet species, nisi quando actu
consideratur. Post considerationem vero in eo esse desinit: unde, quando iterum actu vult considerare aliquid,
oportet quod species intelligibiles de novo fluant in intellectum possibilem ab intelligentia agente.
Nec tamen sequitur, secundum ipsum, quod quandocumque aliquis de novo debet considerare quae prius scivit,
oporteat eum iterum addiscere vel invenire sicut a principio, quia relicta est in eo quaedam habilitas per quam
facilius se convertit ad intellectum agentem, ut ab eo species effluentes recipiat quam prius; et haec habilitas est
habitus scientiae in nobis. Et secundum hanc opinionem memoria non esset in mente secundum retentionem
aliquarum specierum, sed secundum habilitatem ad accipiendum de novo.
Sed ista opinio non videtur rationabilis.
Primo, quia cum intellectus possibilis sit stabilioris naturae quam sensus, oportet quod species in eo recepta
stabilius recipiatur; unde magis possunt in eo conservari species quam in parte sensitiva. Secundo, quia
intelligentia agens aequaliter se habet ad influendum species convenientes omnibus scientiis. Unde si in
intellectu possibili non conservarentur aliquae species, sed sola habilitas ad convertendum se ad intellectum
agentem, aequaliter remaneret homo habilis ad quodcumque intelligibile; et ita ex hoc quod homo addisceret
unam scientiam, non magis sciret illam quam alias. Et praeterea, hoc videtur expresse contrarium sententiae
Philosophi in III de anima, qui commendat antiquos de hoc quod posuerunt animam esse locum specierum
quantum ad intellectivam partem.
Et ideo alii dicunt, quod species intelligibiles in intellectu possibili remanent post actualem considerationem, et
harum ordinatio est habitus scientiae; et secundum hoc vis qua mens nostra retinere potest huiusmodi
intelligibiles species post actualem considerationem, memoria dicitur: et hoc magis accedit ad propriam
significationem memoriae.
RA1
Ad primum igitur dicendum, quod memoria quae communis est nobis et brutis, est illa in qua conservantur
particulares intentiones; et haec non est in mente, sed illa tantum in qua conservantur species intelligibiles.
RA2
Ad secundum dicendum, quod Philosophus loquitur de memoria quae est praeteriti, prout est relatum ad hoc
nunc, inquantum est hoc; et sic non est in mente.
RA3
Unde patet responsio ad tertium.
214

