Quae duae visiones distinguuntur I corinth., XIII, 12: videmus nunc per speculum etc. Usque faciem.
RA10
Ad decimum dicendum, quod ens quod est primum per communitatem, cum sit idem per essentiam cuilibet rei,
nullius proportionem excedit; et ideo in cognitione cuiuslibet rei ipsum cognoscitur. Sed ens quod primum est
causalitate, excedit improportionaliter omnes alias res: unde per nullius alterius cognitionem sufficienter
cognosci potest. Et ideo in statu viae, in quo per species a rebus abstractas intelligimus, cognoscimus ens
commune sufficienter, non autem ens increatum.
RA11
Ad undecimum dicendum, quod quamvis divina essentia sit praesens intellectui nostro, non tamen est ei
coniuncta ut forma intelligibilis, quam intelligere possit quamdiu lumine gloriae non perficitur. Ipsa enim mens
non habet facultatem videndi Deum per essentiam antequam praedicto lumine illustretur.
Et sic deficit et videntis facultas, et visi praesentia. Intentio etiam non semper adest; quamvis enim in creatura
inveniatur aliqualis creatoris similitudo, non tamen quandocumque ad creaturam convertimur, convertimur ad
eam prout est similitudo creatoris.
Unde non oportet quod semper intentio nostra feratur ad Deum.
RA12
Ad decimumsecundum dicendum, quod, sicut dicit Glossa super illud Psal. XI, 1: diminutae sunt veritates etc.,
ab una increata veritate multae veritates in humanis mentibus imprimuntur, sicut ab una facie multae
similitudines resultant in speculis diversis, vel uno fracto.
Secundum hoc ergo nos in veritate increata aliquid videre dicimur, secundum quod per eius similitudinem in
nostra mente resultantem de aliquo iudicamus, ut cum per principia per se nota iudicamus de conclusionibus.
Unde non oportet quod ipsa increata veritas a nobis per essentiam videatur.
RA13
Ad decimumtertium dicendum, quod summa veritas, quantum est in se, est maxime cognoscibilis; sed ex parte
nostra contingit quod nobis est minus cognoscibilis, sicut patet per Philosophum, in II metaphys..
RA14
Ad decimumquartum dicendum, quod auctoritas illa dupliciter exponitur in Glossa.
Uno modo ut intelligatur de visione imaginaria; unde dicit interlinearis: vidi Dominum facie ad faciem: non quod
Deus videri possit, sed formam vidit in qua Deus locutus est ei.
Alio modo exponit Glossa Gregorii de visione intellectuali, qua sancti in contemplatione divinam veritatem
intuentur; non quidem sciendo de ea quid est, sed magis quid non est; unde dicit ibidem Gregorius: veritatem
sentiendo videt; quia quanta est ipsa veritas, non videt, cui tanto se longe aestimat, quanto appropinquat; quia
nisi illam utcumque conspiceret, non eam conspicere se non posse sentiret. Et post pauca subiungit: haec ipsa per
contemplationem facta, non solida et permanens visio, sed quasi quaedam visionis imitatio, Dei facies dicitur.
Quia enim per faciem quemlibet agnoscimus, cognitionem Dei faciem vocamus.
|a12 Articulus 12
TTA
Duodecimo quaeritur utrum Deum esse sit per se notum menti humanae, sicut prima principia demonstrationis
quae non potest cogitare non esse.
TTB
Et videtur quod sic.
AG1
Illa enim sunt nobis per se nota, quorum cognitio naturaliter est nobis indita. Sed cognitio existendi Deum
naturaliter omnibus est inserta, ut Damascenus dicit.
Ergo Deum esse est per se notum.
AG2
Praeterea, Deus est id quo maius cogitari non potest, ut Anselmus dicit.
Sed illud quod non potest cogitari non esse, est maius illo quod potest cogitari non esse. Ergo Deus non potest
cogitari non esse.
AG3
Praeterea, Deus est ipsa veritas. Sed nullus potest cogitare veritatem non esse, quia si ponitur non esse, sequitur
eam esse: si enim veritas non est, verum est veritatem non esse. Ergo non potest cogitari Deum non esse.
AG4
Praeterea, Deus est ipsum esse suum.
Sed non potest cogitari quin idem de se praedicetur, ut quod homo non sit homo. Ergo non potest cogitari Deum
non esse.
AG5
Praeterea, omnia desiderant summum bonum, ut boetius dicit.

241

