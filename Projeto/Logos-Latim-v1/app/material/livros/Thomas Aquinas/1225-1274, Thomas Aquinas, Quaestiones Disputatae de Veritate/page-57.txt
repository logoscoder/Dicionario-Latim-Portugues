Praeterea, secundum Philosophum in IV metaphysicorum, qui non intelligit unum determinatum nihil intelligit.
Sed futurum contingens, si est maxime ad utrumlibet, nullo modo est determinatum, nec in se nec in sua causa.
Ergo nullo modo potest de eo scientia esse.
AG11
Praeterea, Hugo de sancto victore, dicit, in Lib. De sacramentis, quod Deus nihil cognoscit extra se, qui habet
omnia apud se.
Sed nihil est contingens nisi extra ipsum; in eo enim nihil est potentialitatis. Ergo ipse nullo modo futurum
contingens cognoscit.
AG12
Praeterea, per medium necessarium non potest cognosci aliquid contingens: quia si medium est necessarium, et
conclusio necessaria.
Sed Deus cognoscit omnia per hoc medium quod est sua essentia. Ergo, cum hoc medium sit necessarium
videtur quod non possit aliquod contingens cognoscere.
SC1
Sed contra. Est quod in Psal. XXXII, V, 15, dicitur: qui finxit singillatim corda eorum, intelligit in omnia opera
eorum. Sed opera hominum sunt contingentia, cum dependeant a libero arbitrio. Ergo futura contingentia
cognoscit Deus.
SC2
Praeterea, omne necessarium scitur a Deo. Sed omne contingens est necessarium, secundum quod ad divinam
cognitionem refertur, ut dicit boetius in V de consolat..
Ergo omne contingens est scitum a Deo.
SC3
Praeterea, Augustinus dicit in VI de trinitate, quod Deus scit mutabilia immutabiliter. Sed ex hoc est aliquid
contingens, quod mutabile; quia contingens dicitur quod potest esse et non esse.
Ergo Deus scit contingentia immutabiliter.
SC4
Praeterea, Deus cognoscit res in quantum est causa earum. Sed Deus non solum est causa necessariorum, sed
etiam contingentium.
Ergo tam necessaria quam contingentia cognoscit.
SC5
Praeterea, secundum hoc cognoscit Deus res, quod in ipso est exemplar omnium rerum. Sed exemplar divinum
quod est contingentium et mutabilium, potest esse immutabile, sicut et materialium est immateriale, et
compositorum simplex exemplar. Ergo videtur quod sicut Deus cognoscit composita et materialia, quamvis ipse
sit immaterialis et simplex, ita cognoscat contingentia, quamvis in eo contingentia locum non habeat.
SC6
Praeterea, scire est causam rei cognoscere.
Sed Deus scit omnium contingentium causam; scit enim seipsum, qui est causa omnium. Ergo ipse scit
contingentia.
CO
Responsio. Dicendum, quod circa hanc quaestionem diversimode est erratum.
Quidam enim de divina scientia iudicare volentes ad modum scientiae nostrae, dixerunt quod Deus futura
contingentia non cognoscit. Sed hoc non potest esse, quia secundum hoc non haberet providentiam de rebus
humanis, quae contingenter eveniunt.
Et ideo alii dixerunt, quod Deus omnium futurorum scientiam habet; sed cuncta ex necessitate eveniunt, alias
scientia Dei falleretur de eis. Sed hoc etiam esse non potest, quia secundum hoc periret liberum arbitrium, nec
esset necessarium consilium quaerere; iniustum etiam esset poenas vel praemia pro meritis reddere, ex quo
cuncta ex necessitate aguntur.
Et ideo dicendum est, quod Deus omnia futura cognoscit; nec tamen propter hoc impeditur quin aliqua
contingenter eveniant.
Ad huius autem evidentiam, sciendum est, quod in nobis sunt quaedam potentiae et habitus cognoscitivi in
quibus nunquam falsitas esse potest, sicut sensus, et scientia, et intellectus principiorum; quidam vero in quibus
potest esse falsum, sicut imaginatio, et opinio, et extimatio. Ex hoc autem falsitas accidit in aliqua cognitione,
quod non est ita in re sicut apprehenditur; unde si aliqua vis cognoscitiva est talis quod nunquam in ea est
falsitas, oportet quod suum cognoscibile nunquam deficiat ab eo quod de ipso cognoscens apprehendit.
Necessarium autem non potest impediri quin sit, antequam fiat, eo quod causae eius sunt immutabiliter ordinatae
ad eius productionem.
Unde per huiusmodi habitus, qui semper sunt veri, possunt necessaria cognosci, etiam quando sunt futura, sicut
cognoscimus futuram eclipsim vel ortum solis per veram scientiam.
Sed contingens impediri potest antequam sit in esse productum: quia tunc non est nisi in causis suis, quibus
potest accidere impedimentum ne perveniant ad effectum; sed postquam iam contingens in esse productum est,
57

