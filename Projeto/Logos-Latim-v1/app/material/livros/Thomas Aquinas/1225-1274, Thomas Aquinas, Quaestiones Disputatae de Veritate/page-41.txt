trahit, quod a re recipit. Relinquitur ergo quod depuratio formae non impedit cognitionem singularis nisi
secundum terminum ad quem, qui est puritas quam in intellectu habet. Sed ista puritas formae est tantum propter
immunitatem intellectus a materia. Ergo ista est sola ratio quare intellectus noster singularia non cognoscit, quia
est a materia separatus; et sic habetur propositum, quod Deus singularia non cognoscat.
AG4
Praeterea, si Deus cognoscit singularia, oportet quod omnia cognoscat, quia eadem est ratio de uno et de
omnibus. Sed non cognoscit omnia. Ergo nulla cognoscit. Probatio mediae.
Sicut dicit Augustinus in Enchir., melius est multa nescire, quam scire, scilicet vilia. Sed inter singularia multa
sunt vilia.
Cum ergo omne quod melius est, sit Deo reponendum, videtur quod non omnia singularia cognoscat.
AG5
Praeterea, omnis cognitio fit per assimilationem cognoscentis ad cognitum. Sed nulla est assimilatio singularium
ad Deum: quia singularia sunt mutabilia et materialia, et multa alia huiusmodi habent, quorum contraria penitus
sunt in Deo. Ergo Deus singularia non cognoscit.
AG6
Praeterea, quidquid Deus cognoscit, perfecte cognoscit. Sed perfecta cognitio non habetur de re nisi quando
cognoscitur eo modo quo est. Cum ergo Deus non cognoscat singulare eo modo quo est (quia singulare
materialiter est, Deus autem immaterialiter cognoscit), videtur quod Deus non possit perfecte singulare
cognoscere; et ita nullo modo cognoscat.
AG7
Sed dicebat, quod perfecta cognitio requirit ut cognoscens cognoscat rem eo modo quo est, ut modus accipiatur
ex parte cogniti; non autem si accipiatur ex parte cognoscentis.
Sed contra, cognitio fit per applicationem cogniti ad cognoscentem. Ergo oportet quod idem sit modus cogniti et
cognoscentis; et sic praedicta distinctio nulla videtur.
AG8
Praeterea, secundum Philosophum, si aliquis vult invenire rem aliquam, oportet quod aliquam de ea notitiam
praehabeat; nec sufficit quod per formam communem habeat, nisi forma illa per aliquid contrahatur: sicut aliquis
servum amissum quaerere, non posset convenienter, nisi aliquam notitiam de ipso praehabuisset; quia non
recognosceret quando etiam inveniret eum: nec sufficeret quod sciret eum esse hominem, quia sic eum a ceteris
non discerneret; sed oportet quod habeat aliquam notitiam per ea quae sunt propria ei. Si igitur Deus debet
cognoscere aliquod singulare, oportet quod forma communis per quam cognoscit, scilicet essentia sua, per
aliquid contrahatur. Cum ergo non sit aliquid in ipso per quod contrahi possit, videtur quod ipse singularia non
cognoscat.
AG9
Sed dicebat, quod illa species per quam Deus cognoscit, ita est communis quod tamen est propria unicuique. Sed
contra, proprium et commune ad invicem opponuntur.
Ergo non potest esse ut idem sit forma communis et propria.
AG10
Praeterea, cognitio visus non determinatur ad aliquod coloratum per lucem, quae est medium in visu; sed
determinatur per obiectum, quod est res ipsa colorata. Sed in cognitione divina qua res cognoscit; essentia eius se
habet sicut medium cognitionis, et sicut lux quaedam per quam omnia cognoscuntur, ut etiam dionysius dicit VII
cap. De divinis nominibus.
Ergo cognitio eius nullo modo determinatur ad aliquod singulare; et sic singularia non cognoscit.
AG11
Praeterea, scientia, cum sit qualitas, est talis forma per cuius variationem mutatur subiectum. Sed ad variationem
scitorum mutatur scientia; quia, si scio te sedere, te surgente scientiam amisi. Ergo ad variationem scitorum
mutatur sciens. Sed Deus nullo modo mutari potest. Ergo singularia, quae sunt variabilia, ab eo scita esse non
possunt.
AG12
Praeterea, nullus potest scire singulare, nisi sciat illud per quod singulare completur.
Sed completivum singularis in quantum huiusmodi, est materia; Deus autem materiam non cognoscit. Ergo nec
singularia.
Probatio mediae. Quaedam sunt, ut dicit boetius, et Commentator in II metaph., quae sunt nobis difficillima ad
cognoscendum propter defectum nostrum, sicut ea quae sunt manifestissima in natura, ut substantiae
immateriales; quaedam vero quae non cognoscuntur propter sui defectum, sicut illa quae habent minimum de
esse, ut motus, et tempus, et vacuum, et huiusmodi. Sed materia prima habet minimum de esse. Ergo Deus
materiam non cognoscit, cum secundum se sit incognoscibilis.
AG13
Sed dicebat, quod quamvis sit incognoscibilis intellectui nostro, est tamen cognoscibilis intellectui divino. Sed
contra, intellectus noster cognoscit rem per similitudinem acceptam a re; sed intellectus divinus per
41

