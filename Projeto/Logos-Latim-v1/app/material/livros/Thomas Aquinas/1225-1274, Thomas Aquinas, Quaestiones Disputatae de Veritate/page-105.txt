Si ergo omnes motus horum inferiorum essent provisi, nihil casu accideret, et ita omnia ex necessitate
contingerent; quod est impossibile.
AG8
Praeterea, si omnia ex necessitate materiae contingerent in his inferioribus, haec inferiora non regerentur
providentia, ut Commentator dicit, II physicor.. Sed multa in his inferioribus accidunt ex necessitate materiae.
Ergo ad minus ista divinae providentiae non subduntur.
AG9
Praeterea, nullus prudens permittit bonum ut veniat malum. Ergo eadem ratione nullus prudens permittit malum
ut veniat bonum.
Sed Deus est prudens. Ergo non permittit mala fieri ut bona eveniant; et ita videtur quod mala quae fiunt in his
inferioribus, non cadant etiam sub providentia concessionis.
AG10
Praeterea, illud quod est reprehensibile in homine, nullo modo Deo attribuendum est.
Sed hoc reprehenditur in homine ut faciat mala ad bonum consequendum, ut patet roman.
III, 8: sicut blasphemamur, et sicut quidam aiunt nos dicere: faciamus mala ut veniant bona. Ergo Deo non
competit ut sub eius providentia cadant mala, ut bona ex eis eliciantur.
AG11
Praeterea, si actus inferiorum corporum divinae providentiae subderentur, hoc modo agerent secundum quod
divinae iustitiae conveniret.
Sed non hoc modo inveniuntur inferiora elementa agere, quia ignis aequaliter comburit domum iusti hominis et
iniusti. Ergo actus inferiorum corporum non subduntur providentiae divinae.
SC1
Sed contra. Est quod dicitur Matth. X, vers. 19: nonne duo passeres asse veneunt? et unus ex eis non cadet in
terram sine patre vestro; ubi dicit Glossa: magna est Dei providentia, quam nec parva latent. Ergo etiam minimi
motus horum inferiorum subduntur providentiae.
SC2
Praeterea, Augustinus dicit, VIII super Genesim ad litteram: secundum divinam providentiam videmus caelestia
superius ordinari, inferiusque terrestria luminaria sideraque fulgere, diei noctisque vices agitari, aquis terram
fundatam interlui atque circumlui, aerem altius superfundi, arbusta et animalia concipi et nasci, crescere et
senescere, occidere, et quidquid aliud in rebus interiori naturalique motu geritur.
Ergo omnes motus inferiorum corporum subduntur providentiae divinae.
CO
Responsio. Dicendum, quod cum idem sit primum principium rerum et ultimus finis, eodem modo aliqua
progrediuntur a principio primo et ordinantur in finem ultimum.
In progressu autem rerum a principio invenimus, quod ea quae sunt propinqua principio, esse indeficiens habent;
quae vero distant, habent esse corruptibile, ut dicitur in II de generat.; unde et in ordine rerum ad finem, illa quae
sunt propinquissima fini ultimo indeclinabiliter tenent ordinem ad finem; quae vero remota, quandoque ab illo
ordine declinant.
Eadem autem sunt propinqua vel remota respectu principii et finis; unde incorruptibilia, sicut habent esse
indeficiens, ita nunquam declinant in suis actibus ab ordine ad finem, sicut sunt corpora caelestia quorum motus
nunquam a cursu naturali exorbitant. In corruptibilibus vero corporibus multi motus proveniunt praeter rectum
ordinem ex defectu naturae; unde Philosophus in XI metaph.
Dicit, quod in ordine universi substantiae incorruptibiles similantur liberis in domo, qui semper operantur ad
bonum domus; sed corpora corruptibilia comparantur servis et animalibus in domo, quorum actiones frequenter
exeunt ab ordine gubernantis domum. Et propter hoc etiam Avicenna dicit, quod ultra orbem lunae non est
malum, sed solum in his inferioribus.
Nec tamen isti actus deficientes a recto ordine in rebus inferioribus, omnino sunt extra ordinem providentiae.
Dupliciter enim aliquid subest providentiae: uno modo sicut ad quod aliquid ordinatur; alio modo sicut quod ad
alterum ordinatur.
In ordine autem eorum quae sunt ad finem, omnia intermedia sunt fines et ad finem, ut dicitur in II physicorum
et V metaphysicae; et ideo quidquid est in recto ordine providentiae, cadit sub providentia non solum sicut
ordinatum ad aliud, sed sicut ad quod aliud ordinatur. Sed illud quod exit a recto ordine, cadit sub providentia
solum secundum quod ordinatur ad aliud, non quod aliquid ordinetur ad ipsum; sicut actus virtutis generativae,
qua homo generat hominem perfectum in natura, est ordinatus a Deo ad aliquid, scilicet ad formam humanam, et
ad ipsum ordinatur aliquid, scilicet vis generativa; sed actus deficiens, quo interdum monstra generantur in
natura, ordinatur quidem a Deo ad aliquam utilitatem, sed ad hoc nihil aliud ordinatur; incidit enim ex defectu
alicuius causae. Et respectu primi est providentia approbationis, respectu autem secundi est providentia
concessionis, quos duos modos providentiae Damascenus ponit in II libro.
Sciendum tamen quod quidam praedictum providentiae modum retulerunt tantum ad species naturalium rerum,
non autem ad singularia, nisi in quantum participant in natura communi, quia non ponebant Deum cognoscere
105

