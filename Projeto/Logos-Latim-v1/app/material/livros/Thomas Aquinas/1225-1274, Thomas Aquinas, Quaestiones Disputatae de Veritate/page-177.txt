Praeterea, si cognitio superiorum est universalior quam inferiorum; aut hoc est quantum ad cognitionem, aut
quantum ad operationem. Non quantum ad operationem, quia non sunt operatores rerum, ut Damascenus dicit:
similiter nec quantum ad cognitionem, quia omnes cognoscunt omnes res naturales, tam superiores quam
inferiores. Ergo superiorum Angelorum cognitio non est magis universalis.
AG3
Praeterea, si omnia quae cognoscunt inferiores Angeli, etiam superiores cognoscunt, et tamen per formas magis
universales, oportet quod forma quae est in intellectu superioris, ad plura se extendat. Sed idem non potest esse
propria ratio plurium. Ergo Angeli superiores non cognoscunt res in propria natura, et sic imperfectius
cognoscent quam inferiores; quod est absurdum.
AG4
Praeterea, cognitio Angelorum est secundum virtutem et naturam cognoscentis, ut dicit dionysius, cap. VII de
divin. Nomin..
Sed natura superioris Angeli est magis actualis quam natura inferioris; ergo et similiter cognitio. Sed cognitio
universalis est in potentia, cognitio vero in particulari est actu.
Ergo superiores Angeli cognoscunt res per formas minus universales.
SC1
In contrarium. Est quod dicit dionysius, cap. XII caelestis hierarchiae, ubi dicit, quod superiores Angeli, ut
cherubim, habent scientiam altiorem et universaliorem; inferiores autem Angeli habent particularem et subiectam
scientiam.
SC2
Praeterea, in Lib. De causis dicitur, quod intelligentiae superiores continent formas magis universales.
SC3
Praeterea, superiores Angeli sunt simpliciores quam inferiores. Ergo et formae in eis sunt simpliciores; ergo et
magis universales, quia quod est universalius est simplicius.
CO
Responsio. Dicendum, quod potentia quae ad multa se habet, determinatur ad unum per actum; unde forma et
actus invenitur esse principium unionis; sed potentia invenitur esse principium divisionis et multiplicationis.
Et quia efficacia rei in operando est ex hoc quod est in actu, inde est quod omnis virtus quanto est magis unita,
tanto est efficacior ad operandum; et ideo quanto aliqua virtus est altior, tanto invenitur ex paucioribus operari,
quae tamen ad plura se extendunt.
Et hoc videmus communiter in operativis et cognitivis virtutibus.
Ars enim architectonica, utpote aedificatoris, per unam formam artis dirigitur in omnibus quae ad artem suam
spectant; in quibus tamen inferiores artifices, utpote coementarii et caesores lignorum, et alii huiusmodi, per
diversa artificia diriguntur.
Similiter etiam in cognitivis aliquis qui est elevatioris intellectus, ex paucis principiis penes se retentis habet in
promptu procedere ad varias conclusiones, ad quas pervenire non possunt qui sunt hebetioris ingenii, nisi per
varias inductiones, et per principia particulariter coaptata conclusionibus.
Unde, cum in Deo sit perfectissima virtus, et puritas actus, ipse per unum, quod est essentia sua, omnia operatur
et omnia cognoscit efficacissime. Ab ipsa autem effluunt rationes rerum intelligibilium in Angelis, ut ex dictis,
art. Praeced., patet, non quidem ad causandum res, sed ad cognoscendum.
Unde quanto in Angelo fuerit plus de actu, et minus de potentia, tanto emanatio huiusmodi rationum minus in
ipso multiplicatur, et virtus eius cognitiva, erit efficacior. Et secundum hoc superiores Angeli cognoscunt res per
formas magis universales quam inferiores.
RA1
Ad primum igitur dicendum, quod cognoscere aliquid in universali, potest intelligi dupliciter.
Uno modo ut referatur ad cognitionem ex parte cogniti; et sic cognoscere aliquid in universali est cognoscere
naturam universalem cogniti. Et sic propositio veritatem habet, quia quando cognoscitur de aliquo natura
universalis tantum, imperfectius cognoscitur quam si cognoscantur cum hoc propria ipsius.
Alio modo ut referatur ad cognitionem ex parte eius quo cognoscitur; et sic cognoscere aliquid in universali, id
est per medium universale, est perfectius dummodo cognitio usque ad propria deducatur.
RA2
Ad secundum dicendum, quod dicuntur esse formae magis universales quantum ad cognitionem, non quia
plurium rerum cognitionem causent, sed quia per pauciores formas ad eadem cognoscenda superior intellectus
perficitur, et etiam ad perfectius cognoscendum; utpote si superior Angelus per unam formam animalis omnes
species animalium cognoscat, inferior autem non nisi per multas species. Et praeter hoc superior Angelus plures
rationes intelligibiles ex eisdem rebus cognoscat.
RA3
Ad tertium dicendum, quod id quod est unum, non potest esse propria ratio plurium, si sit eis adaequatum. Sed si
sit superexcedens, potest esse plurium propria ratio, quia continet in se uniformiter propria utriusque quae in eis
divisim inveniuntur.
177

