Sed fides perficit rationem in se consideratam, prout est speculativa veri; unde eius non est formare inferiores
virtutes, sed formari a caritate, quae etiam alias format, et ipsam prudentiam: in quantum ipsa etiam prudentia
propter finem, qui est caritatis obiectum, circa ea quae sunt ad finem, ratiocinatur.
RA12
Ad duodecimum dicendum, quod aliquid commune attribuitur alicui specialiter, dupliciter: vel quia sibi
perfectissime convenit, sicut si cognoscere attribuamus intellectui; vel quia in eo primo invenitur, sicut vivere
attribuitur animae vegetabili, ut patet in I de anima, quia in actibus eius primo apparet vita. Vita ergo spiritualis
attribuitur fidei, quia in eius actu primo apparet, quamvis eius complementum sit in caritate, et ex hoc ipsa est
forma aliarum virtutum.
RA13
Ad decimumtertium dicendum, quod in habente caritatem non potest esse aliquis actus virtutis nisi a caritate
formatus. Aut enim actus ille erit in finem debitum ordinatus, et hoc non potest esse nisi per caritatem in habente
caritatem; aut non est ordinatus in debitum finem, et sic non erit actus virtutis. Unde non potest esse quod actus
fidei sit formatus a gratia, et non a caritate: quia gratia non habet ordinem ad actum nisi mediante caritate.
|a6 Articulus 6
TTA
Sexto quaeritur utrum fides informis sit virtus.
TTB
Et videtur quod sic.
AG1
Illud enim quod fides a caritate consequitur non potest esse ipsi fidei essentiale, cum sine eo fides esse possit.
Sed per id quod est alicui accidentale non collocatur aliquid in genere. Ergo fides per id quod est formata a
caritate, non collocatur in genere virtutis: ergo sine forma caritatis est virtus.
AG2
Praeterea, vitio nihil opponitur nisi virtus vel vitium. Sed infidelitas, quae vitium est, opponitur fidei informi non
ut vitio; ergo ut virtuti; et sic idem quod prius.
AG3
Sed dicebat, quod infidelitas opponitur solum fidei formatae. Sed contra, habitus oportet esse oppositos quorum
sunt actus oppositi. Sed fidei informis et infidelitatis sunt actus oppositi, scilicet assentire et dissentire.
Ergo fides informis infidelitati opponitur.
AG4
Praeterea, virtus nihil aliud esse videtur quam habitus alicuius potentiae perfectivus.
Sed per fidem informem intellectus perficitur.
Ergo est virtus.
AG5
Praeterea, habitus infusi sunt nobiliores habitibus acquisitis. Sed habitus acquisiti, scilicet politici, dicuntur
virtutes etiam sine caritate, sicut a philosophis ponuntur. Ergo multo fortius fides quae est habitus informis, cum
sit habitus infusus, virtus est.
AG6
Praeterea, Augustinus dicit, quod ceterae virtutes, praeter caritatem, possunt esse sine gratia. Ergo etiam fides
informis quae est sine gratia, virtus est.
SC1
Sed contra. Omnes virtutes sunt connexae, ut qui habet unam, omnes habeat, sicut dicit Augustinus. Sed fides
informis non est aliis annexa. Ergo non est virtus.
SC2
Praeterea, nulla virtus est in Daemonibus.
Fides informis est in Daemonibus; nam Daemones credunt; Iacob. II, 19. Ergo fides informis non est virtus.
CO
Responsio. Dicendum, quod loquendo proprie de virtute, fides informis non est virtus.
Cuius ratio est, quia virtus, proprie loquendo, est habitus potens elicere actum perfectum.
Quando autem aliquis actus dependet ex duabus potentiis, non potest dici perfectus nisi in utraque potentia
perfectio inveniatur: et hoc patet tam in virtutibus moralibus quam intellectualibus.
Cognitio enim conclusionum duo exigit; scilicet principiorum intellectum, et rationem deducentem principia in
conclusiones.
Sive ergo aliquis circa principia erret vel dubitet, sive in ratiocinando deficiat, aut vim ratiocinationis non
comprehendat, non erit in eo perfecta conclusionum cognitio; unde nec scientia, quae virtus intellectualis est.
Similiter etiam debitus actus concupiscibilis et ex ratione et ex concupiscibili dependet. Unde, si ratio non sit
perfecta per prudentiam, non potest esse actus concupiscibilis perfectus, quaecumque pronitas insit

324

