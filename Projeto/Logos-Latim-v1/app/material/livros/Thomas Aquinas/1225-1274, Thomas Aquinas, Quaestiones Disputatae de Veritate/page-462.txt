Respondeo. Dicendum, quod electio habet in se aliquid voluntatis, et aliquid rationis. Utrum autem sit actus
proprie voluntatis, vel rationis, Philosophus videtur relinquere sub dubio in VI ethicorum, ubi dicit, quod electio
vel est appetitus intellectivi, idest appetitus in ordine ad intellectum, vel intellectus appetitivi, idest intellectus in
ordine ad appetitum.
Primum autem verius est, scilicet quod sit actus voluntatis in ordine ad rationem.
Quod enim sit directe actus voluntatis, patet ex duobus.
Primo ex ratione obiecti: quia proprium obiectum electionis est id quod est ad finem, quod pertinet ad rationem
boni, quod est obiectum voluntatis; nam bonum dicitur et finis, ut honestum vel delectabile, et quod est ad finem,
ut utile.
Secundo ex ratione ipsius actus. Electio enim est ultima acceptio qua aliquid accipitur ad prosequendum; quod
quidem non est rationis, sed voluntatis. Nam quantumcumque ratio unum alteri praefert, nondum est unum alteri
praeacceptatum ad operandum, quousque voluntas inclinetur in unum magis quam in aliud: non enim voluntas de
necessitate sequitur rationem.
Est tamen electio actus voluntatis non absolute, sed in ordine ad rationem, eo quod in electione apparet id quod
est proprium rationis, scilicet conferre unum alteri, vel praeferre: quod quidem in actu voluntatis invenitur ex
impressione rationis, in quantum scilicet ipsa ratio proponit voluntati aliquid non ut utile simpliciter, sed ut
utilius ad finem.
Sic ergo patet quod voluntatis actus est velle et intendere. Sed velle prout ratio proponit voluntati aliquid bonum
absolute, sive sit propter se eligendum, ut finis, sive propter aliud, ut quod est ad finem: utrumque enim velle
dicimur. Sed eligere est actus voluntatis, secundum quod ratio proponit ei bonum ut utilius ad finem. Intendere
vero, secundum quod ratio proponit ei bonum ut finem consequendum ex eo quod est ad finem.
RA1
Ad primum ergo dicendum, quod ignorantia electioni attribuitur quantum ad id quod habet de ratione.
RA2
Ad secundum dicendum, quod practicae inquisitionis est duplex conclusio: una quae est in ratione, scilicet
sententia, quae est iudicium de consiliatis; alia vero quae est in voluntate, et huiusmodi est electio: et dicitur
conclusio per quamdam similitudinem, quia sicut in speculativis ultimo statur in conclusione, ita in operativis
ultimo statur in operatione.
RA3
Ad tertium dicendum, quod electio dicitur esse principale in virtute morali et ex parte eius quod habet de ratione,
et ex parte eius quod habet de voluntate: utrumque enim requiritur ad rationem virtutis moralis; et dicitur electio
principale respectu exteriorum actuum.
Unde non oportet quod electio sit actus prudentiae totaliter; sed participat aliquid prudentiae, sicut et rationis.
RA4
Ad quartum dicendum, quod discretio invenitur in electione, secundum quod pertinet ad rationem, cuius
proprietatem sequitur voluntas in eligendo.
|q23 Quaestio 23
Prologus
PR1
Et primo quaeritur utrum Deo competat habere voluntatem.
PR2
Secundo utrum voluntas divina possit distingui per antecedens et consequens.
PR3
Tertio utrum voluntas divina convenienter dividatur per voluntatem beneplaciti et voluntatem signi.
PR4
Quarto utrum Deus de necessitate velit quidquid vult.
PR5
Quinto utrum divina voluntas rebus volitis necessitatem imponat.
PR6
Sexto utrum iustitia in rebus creatis dependeat ex simplici divina voluntate.
PR7
Septimo utrum teneamur conformare voluntatem nostram voluntati divinae.
PR8
Octavo utrum teneamur conformare voluntatem nostram voluntati divinae in volito, ut scilicet teneamur velle
hoc quod scimus Deum velle.
|a1 Articulus 1
TTA
Et primo quaeritur utrum Deo competat voluntatem habere.
462

