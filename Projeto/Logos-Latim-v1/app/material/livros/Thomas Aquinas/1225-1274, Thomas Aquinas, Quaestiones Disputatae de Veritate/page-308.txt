Praeterea, Gregorius dicit: quid est quod non videat qui videntem omnia videt? quod praecipue pertinere videtur
de his quae ad ipsos videntes pertinent. Sed hoc maxime pertinet ad animam, utrum sit corpori coniuncta vel non.
Ergo anima Pauli scivit utrum esset corpori coniuncta vel non.
SC
Sed contra, est quod dicitur II Cor. XII, 2: scio hominem in Christo ante annos quatuordecim (sive in corpore
sive extra corpus nescio, Deus scit) raptum huiusmodi etc.. Ergo nescivit utrum esset in corpore, vel extra
corpus.
CO
Responsio. Dicendum, quod circa hoc est multiplex opinio.
Quidam enim intellexerunt quod apostolus diceret se nescire non quidem an anima esset corpori coniuncta in illo
raptu an non; sed an esset raptus secundum animam et corpus simul, ut etiam corporaliter portaretur in caelum,
sicut Habacuc portatus legitur, Danielis ultimo; an secundum animam tantum, id est in visionibus Dei, sicut
dicitur ezech.
Cap. XL, 2: in visionibus Dei adduxit me in terram Israel; et hunc intellectum cuiusdam Iudaei exprimit
Hieronymus in prologo super Danielem, ubi dicit: denique et apostolum nostrum non fuisse ausum affirmare se
raptum in corpore, sed dixisse: sive in corpore sive extra corpus nescio.
Hunc autem intellectum Augustinus reprobat XII super Genesim ad litteram.
Constat enim ex verbis apostoli, quod ipse scivit se raptum esse usque ad tertium caelum. Constat igitur illud
caelum in quod raptus est, esse vere caelum, non aliquam caeli similitudinem.
Si enim hoc voluisset intelligere, cum dixit se raptum in caelum id est ad videndam imaginarie similitudinem
caeli, eodem modo poterat affirmare se raptum esse in corpore, id est in similitudine corporis. Et sic non fuisset
necessarium discernere quid sciret et quid nesciret, quia utrumque aequaliter sciret; scilicet et se esse raptum in
caelum, et se esse raptum in corpore, id est in similitudinem corporis, sicut accidit in somniis.
Scivit igitur pro certo quod illud in quod raptus fuit, vere erat caelum; ergo scivit an esset corpus vel res
incorporea. Si enim erat corpus, in eam rapiebatur corporaliter: si vero erat res incorporea, in eam corporaliter
rapi non poterat.
Restat igitur quod apostolus non dubitavit an raptus ille esset corporalis vel spiritualis solum; sed scivit solo
intellectu se in illud caelum esse raptum; dubitavit autem an in ipso raptu anima eius esset in corpore, an non. Et
hoc quidam alii concedunt; sed dicunt, quod quamvis in illo raptu apostolus hoc nesciverit, scivit tamen illud
post, coniiciens ex ipsa visione quam prius habuerat.
In illo enim raptu tota mens eius in divina ferebatur, nec hoc percipiebat an anima esset in corpore, an non.
Sed hoc etiam expresse contrariatur verbis apostoli. Sicut enim distinguit quid sciverit et quid nesciverit, ita
distinguit praesens a praeterito: quasi enim praeteritum narrat raptum hominem ante annos quatuordecim usque
ad tertium caelum, sed quasi praesens confitetur se scire aliquid, et aliquid nescire. Ergo post annos
quatuordecim ab illo raptu adhuc nesciebat an in corpore an extra corpus fuerit, quando fuit raptus.
Et ideo alii dicunt, quod nec in raptu nec post scivit, an anima esset in corpore, secundum aliquem modum, et
non simpliciter.
Dicunt enim, quod scivit, et tunc et postea, quod anima uniebatur corpori ut forma; sed nescivit utrum hoc modo
corpori uniretur ut eius anima aliquid a sensibus acciperet.
Vel secundum alios, utrum vires nutritivae essent in suis actibus, secundum quas anima corpus administrat.
Sed hoc etiam non videtur consonum verbis apostoli, qui dicit se nescire an in corpore fuerit, an extra corpus,
simpliciter: et praeterea etiam hoc non multum ad rem pertinere videbatur, ut diceret se nescire utrum tali vel tali
modo in corpore fuerit, ex quo anima a corpore omnino separata non erat.
Et ideo dicendum est quod simpliciter nescivit an anima esset corpori coniuncta vel non: et hoc est quod
Augustinus, XII super Genesim ad litteram, post longam inquisitionem concludit, dicens: restat ergo fortasse ut
hoc ipsum eum ignorasse intelligamus utrum quando in tertium caelum raptus est, in corpore fuerit, quomodo est
anima in corpore cum corpus vivere dicitur, sive vigilantis sive dormientis, sive in extasi a sensibus corporis
alienata, an omnino de corpore exierit, ut mortuum corpus iaceret, donec peracta illa demonstratione, membris
mortuis anima redderetur, et non quasi dormiens evigilaret, aut extasi alienatus rediret in sensus, sed mortuus
omnino revivisceret.
RA1
Ad primum igitur dicendum, quod, sicut dicit Augustinus, XII super Genesim ad litteram, utrum in corpore, an
extra corpus, dubitat apostolus. Unde, illo dubitante, quis nostrum certus esse audeat? unde Augustinus hoc
indeterminatum relinquit.
Quod autem posteriores de hoc aliquid determinant, magis loquuntur ex probabilitate quam ex certitudine. Ex
quo enim fieri potuit quod anima illa adhuc unita remanens hoc modo raperetur, sicut se dicit apostolus raptum,
ut ex dictis patet, probabilius est quod unita remanserit.
RA2

308

