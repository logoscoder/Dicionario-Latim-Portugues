Ad quintum dicendum, quod comparatio illa boetii accipitur secundum similitudinem proportionis simplicis ad
compositum, et quieti ad mobile: sicut enim intellectus simplex est et sine discursu, ratio autem discurrendo circa
diversa vagatur; ita etiam providentia simplex est et immobilis, fatum autem multiplex et variabile: unde non
sequitur ratio.
RA6
Ad sextum dicendum, quod providentia in Deo proprie non nominat legem aeternam, sed aliquid ad legem
aeternam consequens.
Lex enim aeterna est consideranda in Deo, sicut accipiuntur in nobis principia operabilium naturaliter nota, ex
quibus procedimus in consiliando et eligendo: quod est prudentiae, sive providentiae; unde hoc modo se habet
lex intellectus nostri ad prudentiam sicut principium indemonstrabile ad demonstrationem. Et similiter etiam in
Deo lex aeterna non est ipsa providentia, sed providentiae quasi principium; unde et convenienter legi aeternae
attribuitur actus providentiae, sicut et omnis effectus demonstrationis principiis indemonstrabilibus attribuitur.
RA7
Ad septimum dicendum, quod in divinis attributis invenimus duplicem rationem causalitatis.
Unam per viam exemplaritatis, sicut dicimus quod a primo vivo procedunt omnia viva, et haec ratio causandi est
communis omnibus attributis.
Alia ratio est secundum ordinem ad obiectum attributi, prout dicimus quod potentia est causa possibilium, et
scientia scitorum, et secundum hunc modum causandi non oportet quod causatum habeat similitudinem causae:
non enim quae per scientiam facta sunt, oportet esse scientia, sed scita. Et per hunc modum providentia Dei
causa omnium ponitur; unde, quamvis a providentia sit lex naturalis intellectus nostri, non sequitur quod divina
providentia sit lex aeterna.
RA8
Ad octavum dicendum, quod ratio illa in summo principe constituta non dicitur providentia nisi adiuncto ordine
ad finem, ad quem praesupponitur voluntas finis; unde licet essentialiter ad cognitionem pertineat, tamen
voluntatem aliquo modo includit.
RA9
Ad nonum dicendum, quod in rebus potest considerari duplex ordo: unus secundum quod egrediuntur a
principio; alius secundum quod ordinantur ad finem.
Dispositio ergo pertinet ad illum ordinem quo res progrediuntur a principio: dicuntur enim aliqua disponi
secundum quod in diversis gradibus collocantur a Deo, sicut artifex diversimode collocat partes sui artificii; unde
dispositio ad artem pertinere videtur.
Sed providentia importat illum ordinem qui est ad finem. Et sic providentia differt ab arte divina et dispositione,
quia ars divina dicitur respectu productionis rerum; sed dispositio respectu ordinis productorum; providentia
autem dicit ordinem in finem.
Sed quia ex fine artificiati colligitur quidquid est in artificiato; ordo autem ad finem est fini propinquior quam
ordo partium ad invicem, et quodammodo causa eius; ideo providentia quodammodo est dispositionis causa, et
propter hoc actus dispositionis frequenter providentiae attribuitur.
Quamvis ergo providentia nec sit ars quae respicit productionem rerum, nec dispositio quae respicit rerum
ordinem ad invicem, non tamen sequitur quod non pertineat ad practicam cognitionem.
RC1
Ad primum vero quod de voluntate obiicitur, dicendum est, quod pro tanto Damascenus providentiam dicit esse
voluntatem, quia voluntatem includit et praesupponit, ut dictum est.
RC2
Ad secundum dicendum, quod secundum Philosophum in VI ethic., nullus potest esse prudens nisi virtutes
morales habeat, per quas recte sit dispositus circa fines; sicut nullus potest bene demonstrare, nisi recte se habeat
circa demonstrationis principia; et propter hoc etiam nullus dicitur providus nisi habeat rectam voluntatem, non
quia providentia sit in voluntate.
RC3
Ad tertium dicendum, quod Deus dicitur gubernare per bonitatem, non quasi bonitas sit ipsa providentia, sed
quia est providentiae principium, cum habeat rationem finis; et etiam quia ita se habet divina bonitas ad ipsum
sicut moralis virtus ad nos.
RC4
Ad quartum dicendum, quod disponere, quamvis voluntatem praesupponat, non tamen est actus voluntatis: quia
ordinare quod in dispositione intelligitur, est sapientis, ut Philosophus dicit; et ideo dispositio et providentia
essentialiter ad cognitionem pertinent.
RC5
Ad quintum dicendum, quod providentia comparatur ad provisum sicut scientia ad scitum, et non sicut scientia
ad scientem; unde non oportet quod provisum, inquantum provisum, sit sapiens, sed quod sit scitum.
Alia duo concedimus.

99

