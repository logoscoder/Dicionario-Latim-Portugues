AG10
Praeterea, I corinth. XIII, 13, dicit apostolus: nunc autem manent fides, spes, caritas, tria haec; ibi fides, spes et
caritas ex opposito dividuntur. Videtur autem quod loquatur de fide formata, quia fides informis non ponitur esse
virtus, ut dicetur. Ergo fides formata contra caritatem dividitur; non ergo potest esse caritas fidei forma.
AG11
Praeterea, ad actum virtutis requiritur quod sit rectus et quod sit voluntarius. Sed sicut voluntarii actus
principium est voluntas, ita recti actus principium est ratio. Ergo, sicut ad actum virtutis requiritur id quod est
voluntatis, ita id quod est rationis. Et ita, sicut caritas, quae est in voluntate, est forma virtutum, ita et fides, quae
est in ratione.
Et ita unum non debet dici forma alterius.
AG12
Praeterea, ab eodem aliquid vivificatur et formatur. Sed vita spiritualis attribuitur fidei, ut patet Habacuc II, 4:
iustus autem meus ex fide vivit. Ergo et formatio virtutum magis debet attribui fidei quam caritati.
AG13
Praeterea, in eo qui habet gratiam, actus fidei formatus est. Sed possibile est actum fidei talis hominis nullum
habere ad caritatem ordinem. Ergo actus fidei potest esse formatus non per caritatem; et ita non videtur quod
etiam in ordine ad actum caritas sit forma fidei.
SC1
Sed contra. Illud est forma fidei sine quo fides est informis. Sed fides sine caritate est informis. Ergo caritas est
forma fidei.
SC2
Praeterea, Ambrosius dicit, quod caritas est mater omnium virtutum, quae omnes informat.
SC3
Praeterea, secundum hoc aliqua virtus dicitur esse formata quod actum meritorium elicere potest. Sed nullus
actus potest esse meritorius et Deo acceptus, nisi ex amore procedat. Ergo caritas est omnium virtutum forma.
SC4
Praeterea, id a quo res habet efficaciam operandi, est forma eius. Sed fides habet efficaciam operandi a caritate,
quia fides per dilectionem operatur; Gal. V, 6. Ergo caritas est forma fidei.
CO
Responsio. Dicendum, quod circa hanc quaestionem sunt diversae opiniones.
Quidam enim dixerunt, quod ipsa gratia est forma fidei et aliarum virtutum, non autem aliqua alia virtus, nisi
quatenus ponunt gratiam esse idem per essentiam cum virtute.
Sed hoc esse non potest.
Sive enim gratia et virtus per essentiam differant, sive ratione tantum; gratia ad essentiam animae respicit, virtus
autem ad potentiam.
Quamvis autem essentia sit radix omnium potentiarum, tamen non ex aequo omnes potentiae ab essentia fluunt;
cum quaedam potentiae sint naturaliter aliis priores, et alias moveant. Unde etiam oportet quod habitus qui sunt
in inferioribus viribus formentur per habitus qui sunt in superioribus; et sic ab aliqua virtute superiori debet esse
inferiorum virtutum formatio, non a gratia immediate.
Unde quasi communiter dicitur, quod caritas, quasi praecipua virtutum, sit aliarum virtutum forma, non solum in
quantum vel est idem quod gratia, vel habet gratiam inseparabiliter annexam, sed etiam ex hoc ipso quod est
caritas; et sic etiam fidei forma dicitur esse.
Quomodo autem fides per caritatem formetur, sic intelligendum est.
Quandocumque enim duo sunt duo principia moventia vel agentia ad invicem ordinata, illud quod in effectu est
ab agente superiori est sicut formale; quod vero est ab inferiori agente, est sicut materiale.
Et hoc patet tam in naturalibus quam in moralibus.
In actu enim nutritivae potentiae est vis animae sicut agens primum; calor vero igneus sicut agens instrumentale,
ut dicitur in II de anima; quod autem in carne, quae aggeneratur per nutritionem, est ex parte caloris ignei, utpote
aggregatio partium, vel siccitas, aut aliquid huiusmodi, est materiale respectu speciei carnis, quae est ex VI
animae. Similiter etiam cum ratio inferioribus potentiis imperet, utpote irascibili et concupiscibili; in habitu
concupiscibilis, id quod est ex parte concupiscibilis, utpote pronitas quaedam ad utendum aliqualiter
concupiscibilibus, est quasi materiale in temperantia; ordo vero, qui est rationis, et rectitudo, est quasi forma
eius.
Et sic est etiam in aliis virtutibus moralibus; unde quidam Philosophi omnes virtutes scientias appellabant, ut
dicitur in VI ethicorum.
Cum igitur fides sit in intellectu secundum quod est motus et imperatus a voluntate; id quod est ex parte
cognitionis, est quasi materiale in ipsa; sed ex parte voluntatis accipienda est sua formatio. Et ita cum caritas sit
perfectio voluntatis, a caritate fides informatur.

322

