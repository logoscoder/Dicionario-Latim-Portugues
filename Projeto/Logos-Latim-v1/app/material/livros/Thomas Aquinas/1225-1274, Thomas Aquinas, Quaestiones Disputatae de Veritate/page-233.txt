Hoc autem non est nisi quia species ipsae intellectum informant. Cum igitur similiter intellectus per habitus
informetur, videtur quod eos per essentiam mens cognoscat.
AG11
Praeterea, habitus a mente non cognoscuntur nisi visione intellectuali. Sed visio intellectualis est eorum quae per
suam essentiam videntur. Igitur habitus videntur a mente per suam essentiam.
SC1
Sed contra. Est quod Augustinus dicit X confessionum: ecce in memoriae meae campis et antris et cavernis
innumerabilibus atque innumerabiliter plenis, innumerabilium generibus rerum, sive per imagines, sicut omnium
corporum, sive per praesentiam, sicut artium, sive per nescio quas notiones, sicut affectionum animi, quas et cum
animus non patitur, memoria tenet. Ex quo videtur quod affectiones animi cognoscantur non per sui essentiam
sed per aliquas sui notiones; et eadem ratione habitus virtutum, qui circa huiusmodi affectiones consistunt.
SC2
Praeterea, Augustinus dicit XI de civitate Dei: habemus alium sensum interioris hominis, sensu isto, scilicet
corporali, praestantiorem, quo iusta et iniusta sentimus; iusta per intelligibilem speciem, iniusta per eius
privationem. Iusta autem et iniusta appellat habitus virtutum et vitiorum.
Ergo habitus animae per speciem, et non per suam essentiam, cognoscuntur.
SC3
Praeterea, nihil cognoscitur ab intellectu per essentiam nisi quod praesentialiter est in intellectu. Habitus autem
virtutum non sunt praesentialiter in intellectu, sed in affectu.
Ergo non cognoscuntur per sui essentiam ab intellectu.
SC4
Praeterea, visio intellectualis est praestantior quam corporalis. Ergo est cum maiori discretione. Sed in visione
corporali species qua aliquid videtur, semper est aliud a re quae per ipsam videtur. Ergo et habitus qui per
intellectualem visionem videntur, non videntur a mente per essentiam, sed per aliquas species alias.
SC5
Praeterea, nihil appetitur nisi quod cognoscitur, ut Augustinus probat in Lib. De Trinit.. Sed habitus animae
appetuntur ab aliquibus qui ipsos non habent. Ergo habitus illi cognoscuntur ab eis. Non autem per sui essentiam
cum eos non habeant. Ergo per sui speciem.
SC6
Praeterea, Hugo de sancto victore, distinguit in homine triplicem oculum, scilicet oculum rationis, oculum
intelligentiae et oculum carnis. Oculus intelligentiae est quo Deus inspicitur; et hunc dicit erutum post peccatum.
Oculus carnis est quo ista corporalia videntur; et hic post peccatum integer mansit. Oculus rationis est quo
intelligibilia creata cognoscuntur; et hic post peccatum factus est lippus, quia in parte, non totaliter, intelligibilia
cognoscimus.
Sed omne quod videtur tantum in parte, non cognoscitur per essentiam. Ergo cum habitus mentis sint
intelligibiles, videtur quod mens non videat eos per essentiam.
SC7
Praeterea, multo praesentior est Deus per essentiam suam menti quam habitus, cum ipse sit cuilibet rei intimus.
Sed praesentia Dei in mente non facit quod mens nostra Deum per essentiam videat. Ergo nec habitus per
essentiam videntur a mente, quamvis sint in ea praesentes.
SC8
Praeterea, intellectus qui est potentia intelligens, ad hoc quod actu intelligat, requiritur quod per aliquid reducatur
in actum: et id est quo intellectus intelligit actu. Sed habitus essentia, inquantum praesens menti est, non reducit
intellectum de potentia in actum, quia sic oporteret quod quamdiu habitus sunt praesentes in anima actu
intelligerentur.
Ergo habituum essentia non est id quo habitus intelliguntur.
CO
Responsio. Dicendum, quod sicut animae, ita et habitus est duplex cognitio: una qua quis cognoscit an habitus
sibi insit; alia qua cognoscitur quid sit habitus. Hae tamen duae cognitiones circa habitus aliter ordinantur quam
circa animam.
Cognitio enim qua quis novit se habere aliquem habitum, praesupponit notitiam qua cognoscat quid est habitus
ille: non enim possum scire me habere castitatem, nisi sciam quid est castitas. Sed ex parte animae non est sic.
Multi enim sciunt se animam habere qui nesciunt quid est anima.
Cuius diversitatis haec est ratio, quia tam habitus quam animam non percipimus in nobis esse, nisi percipiendo
actus quorum anima et habitus sunt principia. Habitus autem per essentiam suam est principium talis actus, unde
si cognoscitur habitus prout est principium talis actus, cognoscitur de eo quid est; ut si sciam quod castitas est
per quam quis se cohibet ab illicitis delectationibus in venereis existentibus, scio de castitate quid est.
Sed anima non est principium actuum per essentiam suam, sed per suas vires; unde perceptis actibus animae,
percipitur inesse principium talium actuum, utpote motus et sensus; non tamen ex hoc natura animae scitur.

233

