Praeterea, ad iustitiam homo pervenit per viam timoris: nam qui sine timore est, non poterit iustificari, ut dicitur
Eccli. I, 28.
Sed per timorem homo non movetur in Deum, sed magis in poenas. Ergo motus liberi arbitrii qui requiritur ad
iustificationem impii, non est motus in Deum.
AG4
Sed dicendum, quod hoc verum est de timore servili, non autem de filiali. Contra: omnis timor fugam in sui
ratione includit.
Sed per fugam aliquis recedit ab eo quod fugitur, non autem accedit ad ipsum.
Ergo ex hoc quod homo timet Deum, non movetur in Deum, sed magis recedit a Deo.
AG5
Praeterea, si motus liberi arbitrii in Deum ad iustificationem requiritur, praecipue ille deberet requiri per quem
homo in Deum completissime movetur. Completius autem movetur homo in Deum per caritatem quam per
fidem. Si ergo motus liberi arbitrii in Deum ad iustificationem requiritur, non deberet attribui iustificatio fidei,
sed magis caritati; cuius contrarium apparet Rom. V, 1: iustificati ex fide pacem habeamus ad Deum.
AG6
Praeterea, motus liberi arbitrii qui in iustificatione requiritur, est sicut ultima dispositio ad gratiam, cum qua
gratia infunditur.
Dispositio autem ad formam cum qua inducitur forma, talis est quod sine forma esse non potest, cum sit
necessitas ad formam.
Cum igitur motus fidei possit esse sine gratia, videtur quod iustificatio non debeat attribui motui fidei.
AG7
Praeterea, homo naturali ratione potest Deum cognoscere. Sed fides non requiritur ad iustificationem nisi in
quantum facit Deum cognoscere. Ergo videtur quod sine motu fidei possit homo iustificari.
AG8
Praeterea, sicut per motum fidei homo cognoscit Deum, ita per actum sapientiae.
Non ergo magis fidei quam sapientiae iustificatio debet adscribi.
AG9
Praeterea, in fide multi articuli continentur.
Si ergo motus fidei requiritur ad iustificationem, videtur quod oporteat omnes articulos fidei cogitare; quod non
potest subito fieri.
AG10
Praeterea, Iac. IV, 6, dicitur, quod Deus humilibus dat gratiam: et sic ad iustificationem impii requiritur motus
humilitatis, qui non est motus in Deum; alias humilitas haberet Deum pro obiecto et fine, et esset virtus
theologica. Ergo motus qui requiritur ad iustificationem impii, non est motus liberi arbitrii in Deum.
AG11
Praeterea, in iustificatione impii voluntas hominis ad iustitiam immutatur. Ergo motus liberi arbitrii debet esse
actus iustitiae, qui non est motus in Deum.
AG12
Praeterea, ad iustificationem impii se habet homo ut removens prohibens; sicut ille qui aperit fenestram, dicitur
causa illuminationis domus. Sed impedimentum gratiae est peccatum. Ergo ex parte iustificati non requiritur
motus liberi arbitrii in Deum, sed solum in peccatum.
SC1
Sed contra. Est quod dicitur Iac. IV, 8: appropinquate Deo, et appropinquabit vobis.
Appropinquat autem Deus nobis per gratiae infusionem. Ergo ad hoc quod iustificemur per gratiam, requiritur
quod nos appropinquemus Deo per motum liberi arbitrii in Deum.
SC2
Praeterea, iustificatio impii est quaedam hominis illuminatio. Sed in Psal. XXXIII, 6, dicitur: accedite ad eum et
illuminamini.
Cum ergo ad Deum non accedat homo passibus corporis, sed motibus mentis, ut Augustinus dicit, videtur quod
motus liberi arbitrii requiratur ad iustificationem impii.
SC3
Praeterea, Rom. IV, 5, dicitur: reputabitur fides ad iustitiam credentibus in eum qui iustificat impium. Ergo ad
hoc quod impius iustificetur, requiritur motus fidei in Deum.
CO
Respondeo. Dicendum, quod, sicut supra, art. Praec., dictum est, motus liberi arbitrii qui est in iustificatione,
requiritur ad hoc quod homo causam iustificantem contingat per actum proprium. Causa autem iustificationis
Deus est, qui nostram operatus est iustificationem per mysterium incarnationis suae, per quam factus est Dei et
hominum mediator.
Et ideo motus liberi arbitrii in Deum ad iustificationem impii requiritur.

605

