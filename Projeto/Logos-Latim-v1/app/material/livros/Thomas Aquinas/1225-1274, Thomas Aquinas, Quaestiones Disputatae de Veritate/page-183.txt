Ad secundum dicendum, quod quantum ad visionem qua vident res in verbo, indifferenter se habent ad
cognoscenda praesentia et futura; non tamen sequitur quod in verbo omnia futura cognoscant, quia verbum non
comprehendunt.
RA3
Ad tertium dicendum, quod sicut Augustinus narrat, XII super genes. Ad litteram, quidam posuerunt quod anima
in seipsa quamdam vim divinationis habet.
Sed hoc Augustinus ibidem reprobat, quia si per seipsam posset futura praedicere, semper esset praescia
futurorum. Nunc autem videmus, quod non est in potestate sua cognitionem futurorum habere quandocumque
voluerit, quamvis aliquando praesciat; unde oportet quod adiutorio alicuius eveniat quod futura cognoscit.
Adiuvatur autem aliquo superiori spiritu, increato vel creato, bono vel malo. Et quia mole corporis aggravatur, et
dum sensibilibus intendit, minus est intelligibilium capax; ideo quando a sensibus abstrahitur vel per somnum
vel per aegritudinem, vel quocumque alio modo, fit ex hoc magis idonea ad impressionem superioris spiritus
recipiendam.
Et ideo dum praedicto modo a nexibus corporis absolvitur, futura praenoscit, aliquo spiritu revelante, qui ea
futura revelare potest quae praescit vel naturali cognitione, vel in verbo, ut dictum est.
RA4
Ad quartum dicendum, quod duplex est potentia.
Una est naturalis quae potest per agens naturale in actum reduci; et talis potentia in Angelis est totaliter completa
per formas innatas: sed secundum talem potentiam intellectus possibilis noster non est in potentia ad futura
quaelibet cognoscenda.
Est autem alia potentia obedientiae, secundum quam in creatura fieri potest quidquid in ea fieri voluerit creator;
et sic intellectus possibilis est in potentia ad futura quaelibet cognoscenda, inquantum ei scilicet possunt
divinitus revelari. Talis autem potentia intellectus angelici non est totaliter completa per formas innatas.
RA5
Ad quintum dicendum, quod ille qui habet aliquorum providentiam, non oportet quod praesciat futuros eventus;
sed ut praevideat qui eventus contingere possunt, ut secundum hoc remedia adhibeat.
RA6
Ad sextum dicendum, quod intellectus Angeli excedit humanum in hoc quod contingentium determinatorum in
suis causis plura et certius novit; non autem oportet quod excedat quantum ad hoc quod obiectio tangit.
RA7
Ad septimum dicendum sicut ad primum.
RA8
Ad octavum dicendum, quod Angelus per intellectivam cognitionem cognoscit ea quae sunt hic et nunc, quamvis
ipse intellectus cognoscens sit abstractus ab hic et nunc, ut ex dictis patet. Et ideo non est mirum si alio modo
cognoscit praesentia quam futura; non ex hoc quod ipse aliter ad ea se habeat, sed ex hoc quod illa aliter se
habent ad ipsum, ut patet ex dictis.
RA9
Ad nonum dicendum, quod homo in statu innocentiae futura contingentia praescire non poterat nisi vel in causis
suis, vel in verbo; ut Angeli cognoscunt, ut ex dictis patet.
RC
Ad ea vero quae in contrarium obiiciuntur, inquantum contra veritatem procedunt, patet responsio ex dictis.
|a13 Articulus 13
TTA
Decimotertio quaeritur utrum Angeli scire possint occulta cordium.
TTB
Et videtur quod sic.
AG1
Angelorum enim officium est purgare.
Sed impuritas a qua purgamur, est in conscientia.
Ergo Angeli conscientias nostras cognoscunt.
AG2
Praeterea, sicut corpus figuratur figura, ita intellectus figuratur specie eius quod actu cogitat. Sed oculus videns
corpus, videt simul figuram corporis. Ergo et Angelus videns intellectum alterius Angeli, videt eius
cogitationem.
AG3
Praeterea, species quae sunt in intellectu, cum sint intelligibiles actu, sunt magis intelligibiles quam formae in
rebus materialibus existentes, quae sunt intelligibiles in potentia tantum. Sed Angeli per formas quas apud se
habent, intelligunt rerum materialium formas. Ergo multo fortius intelligunt formas existentes in intellectu
nostro; et sic cognoscunt cogitationes nostras.
183

