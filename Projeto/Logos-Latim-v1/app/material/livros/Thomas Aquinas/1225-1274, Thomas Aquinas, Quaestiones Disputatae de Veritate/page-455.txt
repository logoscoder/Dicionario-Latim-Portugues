Ad duodecimum dicendum, quod Philosophus loquitur de intellectu secundum quod accipitur pro parte
intellectiva, quae comprehendit in se voluntatem. Vel potest dici, quod considerat intellectum et alias potentias
animae absolute, non secundum quod comparantur ad hoc obiectum vel illud.
RC1
Ad primum vero quod in contrarium obiicitur, dicendum, quod caritas est habitus perficiens voluntatem in ordine
ad Deum; et in tali ordine voluntas est nobilior intellectu.
RC2
Ad secundum dicendum, quod libertas voluntatis non ostendit eam esse nobiliorem simpliciter, sed nobiliorem in
movendo: quod ex sequentibus patebit.
RC3
Ad tertium dicendum, quod cum verum sit quoddam bonum: est enim bonum intellectus, ut patet per
Philosophum in VI ethic.; non est dicendum quod bonum sit nobilius vero, sicut nec quod animal sit nobilius
homine; cum homo includat in se nobilitatem animalis, et superaddat. Loquimur enim de vero et bono,
secundum quod sunt obiecta voluntatis et intellectus.
RC4
Ad quartum dicendum, quod velle non invenitur in pluribus quam intelligere, quamvis appetere in pluribus
inveniatur.
Sciendum tamen est, quod in hac ratione non ducitur auctoritas dionysii secundum eius intentionem, propter duo.
Primo, quia dionysius loquitur quando unum includitur in ratione alterius, sicut esse in vivere, et vivere in
intelligere, cum dicit unum esse simplicius altero. Secundo, quia quamvis participatio quae est simplicior, sit
nobilior, tamen si accipiatur cum illo modo quo invenitur in rebus carentibus superadditis perfectionibus, erit
ignobilior; sicut esse quod est nobilius quam vivere, si accipiatur cum illo modo quo inanimata sunt, ille modus
essendi erit ignobilior quam esse viventium, quod est vivere.
Et sic non oportet quod semper id quod est in pluribus, sit nobilius; alias oporteret dicere sensum esse nobiliorem
intellectu, et nutritivam potentiam quam sensitivam.
RC5
Ad quintum dicendum, quod ratio illa procedit de voluntate in ordine ad Deum; et sic conceditur esse nobilior.
|a12 Articulus 12
TTA
Duodecimo quaeritur utrum voluntas moveat intellectum et alias animae vires.
TTB
Et videtur quod non.
AG1
Movens enim est naturaliter prius moto.
Sed voluntas est posterior intellectu; nihil enim amatur vel desideratur nisi cognitum, secundum Augustinum in
Lib. De Trinit..
Ergo voluntas non movet intellectum.
AG2
Praeterea, si voluntas movet intellectum ad suum actum, tunc sequitur quod intellectus intelligat, quia voluntas
vult ipsum intelligere.
Sed voluntas non vult aliquid nisi intellectum.
Ergo prius intellectus intellexit ipsum intelligere quam voluntas illud vellet. Sed antequam intellectus hoc
intelligeret, oportet ponere quod voluntas illud vellet, quia ponitur intellectus a voluntate moveri. Ergo est abire
in infinitum; vel dicendum, quod voluntas non movet intellectum.
AG3
Praeterea, omnis potentia passiva movetur a suo obiecto. Sed voluntas est potentia passiva; est enim appetitus
movens motum, ut dicitur in III de anima.
Ergo movetur a suo obiecto. Sed obiectum eius est bonum intellectum vel apprehensum, ut dicitur in III de
anima. Ergo intellectus, aut alia vis apprehensiva, movet voluntatem, et non e converso.
AG4
Praeterea, quod una potentia dicatur aliam movere, hoc non est nisi propter imperium quod una super aliam
habet. Imperare autem est rationis, ut dicitur in I ethic..
Ergo eius est movere alias potentias, et non voluntatis.
AG5
Praeterea, secundum Augustinum, XII super Genesim ad litteram, movens et agens est nobilius moto et facto.
Sed intellectus, ad minus respectu sensibilium, est nobilior quam voluntas, ut dictum est.
Ergo ad minus respectu horum non movetur a voluntate.
SC1

455

