Cuius ratio est, quia id quod est naturale, non potest permutari nisi a virtute supernaturali.
Huiusmodi autem corruptio qua partes animae dicuntur corruptae, sequitur quodammodo inclinationem naturae.
Quod enim homini in primo statu collatum fuit ut ratio totaliter inferiores vires contineret, et anima corpus, non
fuit ex virtute principiorum naturalium, sed ex virtute originalis iustitiae ex divina liberalitate superadditae.
Qua quidem iustitia per peccatum sublata, homo rediit ad statum convenientem sibi per principia sua naturalia;
unde dicit dionysius, in Eccl. Hierarch. III cap., quod per peccatum natura humana ad principii consequentem
merito ducta est finem.
Sicut ergo naturaliter homo moritur, nec ad immortalitatem reduci potest nisi miraculose; ita naturaliter
concupiscibilis tendit in delectabile, et irascibilis in arduum, praeter ordinem rationis. Unde quod ista corruptio
removeatur, non potest esse nisi miraculose virtute supernaturali faciente.
RA1
Ad primum ergo dicendum, quod beata virgo a fomite liberata fuit miraculose.
RA2
Ad secundum dicendum, quod irascibilis et concupiscibilis obediunt rationi, in quantum motus earum vel
ordinantur vel comprimuntur per rationem; non tamen ita quod totaliter inclinatio earum tollatur.
RA3
Ad tertium dicendum, quod virtus in irascibili et concupiscibili existens non contrariatur corruptioni praedictae,
unde totaliter eam non tollit; contrariatur autem superexcellentiae inclinationis praedictarum virium in sua
obiecta; et hoc per virtutem tollitur.
RA4
Ad quartum dicendum, quod temperatus, secundum Philosophum, non caret omnino concupiscentiis, sed
concupiscentiis vehementibus, quales possunt inesse continenti.
RA5
Ad quintum dicendum, quod ex parte illorum omnium quatuor contingit quod sensualitas in hac vita non curetur.
Ipse enim Deus quamvis sit potens curare, tamen secundum ordinem suae sapientiae disposuit ut non curetur in
hac vita.
Similiter donum gratiae, quod per Christum nobis confertur, quamvis sit efficacius quam peccatum primi
hominis, non tamen ordinatur ad removendam corruptionem praedictam, quae est naturae, sed ad removendam
culpam personae.
Similiter huiusmodi corruptio quamvis sit contra statum naturae primitus institutae, est tamen consequens
principia naturae sibi relictae.
Est etiam homini utile ad vitandum elationis vitium, ut sensualitatis infirmitas maneat; II corinth., cap. XII, 7: ne
magnitudo revelationum extollat me, datus est mihi stimulus carnis meae: et ideo post baptismum remanet haec
infirmitas in homine; sicut sapiens medicus dimittit aliquem morbum non curatum, qui non posset curari sine
periculo maioris morbi.
|q26 Quaestio 26
Prologus
PR1
Et primo quaeritur, utrum naturaliter anima separata a corpore patiatur.
PR2
Secundo quomodo anima coniuncta corpori patiatur.
PR3
Tertio utrum passio sit tantum in appetitiva sensitiva.
PR4
Quarto secundum quid attendatur contrarietas et diversitas inter animae passiones.
PR5
Quinto utrum spes, timor, gaudium et tristitia sint quatuor principales passiones.
PR6
Sexto utrum passionibus mereamur.
PR7
Septimo utrum passio adiuncta merito diminuat aliquid de merito.
PR8
Octavo utrum huiusmodi passiones fuerint in Christo.
PR9
Nono utrum passio doloris fuerit in anima Christi quantum ad superiorem rationem.
PR10
Decimo utrum per dolorem passionis, qui erat in superiori ratione Christi, impediretur gaudium fruitionis, et e
converso.

536

