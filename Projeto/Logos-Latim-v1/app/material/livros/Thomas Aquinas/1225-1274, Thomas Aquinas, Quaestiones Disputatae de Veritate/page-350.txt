Praeterea, secundum Philosophum, contingit peccare non solum ex passione, sed etiam ex electione. Sed electio
in actu rationis consistit, cum sequatur consilium, ut dicitur in ethic..
Ergo in ratione contingit esse peccatum.
SC3
Praeterea, per rationem dirigimur et in speculabilibus et in operabilibus. Sed in speculativis contingit esse
peccatum circa rationem, ut cum aliquis ratiocinando paralogizat. Ergo etiam in operativis contingit esse
peccatum in ratione.
CO
Responsio. Dicendum, quod secundum Augustinum in XII de Trinit., peccatum quandoque est in superiori
ratione, quandoque in inferiori. Ad cuius intellectum oportet duo praecognoscere: scilicet quis actus rationi
attribui possit; et iterum quis superiori, et quis inferiori.
Sciendum est igitur, quod sicut est duplex apprehensiva, scilicet inferior, quae est sensitiva, et superior, quae est
intellectiva vel rationalis; ita est etiam duplex appetitiva, scilicet inferior, quae vocatur sensualitas, quae dividitur
per irascibilem et concupiscibilem; et superior, quae nominatur voluntas. Huiusmodi autem appetitivae duae ad
suas apprehensivas quantum ad aliquid similiter se habent, quantum ad aliquid autem diversimode.
Similiter quidem quantum ad hoc, quod in neutro appetitu potest esse aliquis motus nisi praecedente aliqua
apprehensione. Appetibile enim non movet appetitum vel superiorem vel inferiorem, nisi apprehensum vel ab
intellectu vel phantasia et sensu; ratione cuius non solum appetitus dicitur esse motivus, sed etiam intellectus et
phantasia et sensus.
Dissimiliter autem quantum ad hoc, quod in appetitu inferiori inest quaedam naturalis inclinatio, qua
quodammodo naturaliter cogitur appetitus ut in appetibile tendat. Sed superior appetitus non determinatur ad
alterum, quia superior appetitus liber est, non autem inferior. Et inde est quod motus inferioris appetitus non
invenitur attribui potentiae apprehensivae, quia causa illius motus non est ex apprehensione, sed ex inclinatione
appetitus; sed motus appetitus superioris attribuitur suae apprehensivae, scilicet rationi, quia superioris appetitus
inclinatio vel in hoc vel in illud ex iudicio rationis causatur.
Et inde est quod vires motivas distinguimus per rationalem, irascibilem, et concupiscibilem, in parte superiori
nominantes quod apprehensionis est, in inferiori vero quod appetitus.
Sic igitur patet quod aliquis actus rationi attribuitur dupliciter.
Uno modo quia est immediate eius, utpote ab ipsa ratione elicitus, sicut conferre de agendis vel scibilibus. Alio
modo quod eius est mediante voluntate, quae per eius iudicium movetur.
Sicut autem motus appetitus qui consequitur iudicium rationis, rationi attribuitur; ita motus appetitus
consequentis deliberationem superioris rationis, attribuitur superiori rationi; utpote cum aliquis deliberat de
agendis, ex hoc quod aliquid est Deo acceptum, vel divina lege praeceptum, vel aliquo huiusmodi modo.
Inferioris vero rationis erit quando motus appetitus consequitur iudicium inferioris rationis ut cum deliberatur de
agendis per causas inferiores, utpote considerando turpitudinem actus, dignitatem rationis, offensam hominum,
vel aliquid huiusmodi.
Huiusmodi autem duae considerationes ordinatae sunt. Finis enim, secundum Philosophum, VII ethicorum, in
operabilibus rationem principii tenet. In speculativis autem scientiis non perficitur iudicium rationis nisi quando
conclusiones resolvuntur in prima principia. Unde nec in operabilibus perficietur nisi quando fiet reductio usque
ad ultimum finem: tunc enim solummodo ratio ultimam sententiam de operando dabit; et haec sententia est
consensus in opus.
Et inde est quod consensus in actum attribuitur rationi superiori, quae finem ultimum inspicit; sed delectatio, vel
delectationis complacentia, sive consensus, attribuitur ab Augustino rationi inferiori.
Quando igitur peccat aliquis consentiendo in actum malum, est peccatum in ratione superiori: quando vero per
solam delectationem cum aliqua deliberatione, dicitur esse peccatum in inferiori ratione, propter hoc quod ipsa
huiusmodi inferioribus disponendis immediate insistit.
Sic autem dicitur esse peccatum in superiori ratione vel inferiori in quantum motus appetitivae, rationi
attribuitur. Sed considerando actum proprium rationis, dicitur esse peccatum in superiori vel inferiori ratione,
quando ratio superior vel inferior in propria collatione decipitur.
RA1
Ad primum igitur dicendum, quod secundum Philosophum in III de anima, sicut sensus in propriis sensibilibus
nunquam decipitur, circa sensibilia autem communia et per accidens decipi potest; ita intellectus circa proprium
obiectum, scilicet quod quid est, nunquam decipitur, nisi forte per accidens; nec circa prima principia, quae
statim notis terminis cognoscuntur; sed decipitur in conferendo et applicando principia communia ad particulares
conclusiones; et ita contingit rationem sua rectitudine privari, et in ea esse peccatum.
RA2
Ad secundum dicendum, quod sapientiae et scientiae secundum se opponuntur directe stultitia et ignorantia; sed
quodammodo indirecte etiam omnia alia peccata: in quantum scilicet regimen sapientiae et scientiae, quod in
agendis requiritur, per peccatum depravatur, ratione cuius omnis malus dicitur esse ignorans.
RA3
350

