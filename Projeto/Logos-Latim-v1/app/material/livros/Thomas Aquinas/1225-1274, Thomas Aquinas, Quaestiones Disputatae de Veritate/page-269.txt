Quia igitur in somno ligati sunt sensus, non potest esse perfectum iudicium quin quantum ad aliquid homo
decipiatur intendens rerum similitudinibus tamquam rebus ipsis; quamvis quandoque dormiens cognoscat de
aliquibus quod non sunt res, sed similitudines rerum.
RA3
Ad tertium dicendum, quod iudicium intellectus non dependet a sensu hoc modo, quod actus iste intellectus per
organum sensibile exerceatur; indiget autem sicut extremo et ultimo, ad quod resolutio fiat.
RA4
Ad quartum dicendum, quod quidam posuerunt quod anima rationalis in se ipsa habet vim quamdam
divinationis, ut Augustinus dicit, XII super Genesim ad litteram.
Sed hoc ipse ibidem improbat; quia si hoc esset, in promptu esset ei cum vellet futura praecognoscere: quod patet
esse falsum.
Non igitur propter hoc, a sensibus abstracta, interdum futura praevidet, quia hoc ei secundum naturalem virtutem
competat; sed quia per huiusmodi abstractionem efficitur habilior ad percipiendum impressiones illarum
causarum ex quibus potest fieri aliqua praecognitio futurorum.
RA5
Ad quintum dicendum, quod in verbis Gregorii est accipienda subtilitas animae, quam ponit causam
praecognitionis futurorum, pro ipsa habilitate animae ad recipiendum a substantiis superioribus non solum
secundum ordinem gratiae, prout sanctis ab Angelis quaedam revelantur, sed etiam secundum ordinem naturae,
prout inferiores intellectus secundum ordinem naturae nati sunt perfici a superioribus; et prout corpora humana
subduntur impressionibus corporum caelestium, in quibus est praeparatio ad aliquos futuros eventus, quos anima
sua subtilitate praevidet per aliquas similitudines ex impressione caelestium corporum in imaginatione relictas.
RA6
Ad sextum dicendum, quod quamvis liberum arbitrium naturalibus causis non subdatur, tamen ad ea quae libero
aguntur arbitrio, naturales causae interdum facilitatem vel impedimentum praestant; sicut potuit in proposito vel
pluvia vel nimius aestus taedium facere his qui portabant funus, ne ad locum destinatum deferrent, quorum
praecognitio fieri poterat per corpora caelestia.
RA7
Ad septimum dicendum, quod cum corpora humana corporibus caelestibus subdantur, ex motibus caelestium
corporum potest accipi significatio super dispositione qualibet corporis humani. Cum igitur aliqua complexio vel
dispositio humani corporis sit quasi necessitas ad naturalem prophetiam, non est inconveniens, si ex caelestibus
corporibus significatio super naturali prophetia accipitur: non autem super prophetia quae est spiritus sancti
donum.
RA8
Ad octavum dicendum, quod illi Philosophi naturales qui de prophetia determinaverunt, non potuerunt tractare
de prophetia de qua nunc loquimur, sed solum de naturali.
RA9
Ad nonum dicendum, quod illorum trium unum non potest naturaliter animae competere, ut scilicet sit tantae
virtutis, quod ei materia exterior subdatur; cum etiam nec ipsis Angelis ad nutum deserviat materia corporalis, ut
Augustinus dicit.
Et sic in hoc non est sustinendum dictum Avicennae, vel cuiuslibet alterius Philosophi. Ex aliis vero duobus
quae tangit obiectio, secundum quod naturaliter homini proveniunt, causatur prophetia naturalis, non illa de qua
loquimur.
RA10
Ad decimum dicendum, quod quamvis per prophetiam naturalem non possint revelari nisi ea quae naturalibus
causis subduntur, tamen per prophetiam divinam possunt non solum alia, sed etiam ista cognosci.
RA11
Ad undecimum dicendum, quod societas hominum secundum quod ordinatur ad finem vitae aeternae, non potest
conservari nisi per iustitiam fidei, cuius principium est prophetia; unde dicitur Proverb. XXVII, 18: cum
defecerit prophetia, dissipabitur populus.
Sed cum hic finis sit supernaturalis, et iustitia ad hunc finem ordinata, et prophetia, quae est eius principium, erit
supernaturalis. Iustitia vero per quam gubernatur societas humana in ordine ad bonum civile, sufficienter potest
haberi per principia iuris naturalis homini indita; et sic non oportet prophetiam esse naturalem.
RA12
Ad duodecimum dicendum, quod hoc est ex nobilitate hominis, quod in genere humano possit inveniri tam digna
perfectio quae ex nulla causa produci possit nisi supernaturali.
Talis autem perfectionis creaturae irrationales capaces non sunt. Et ideo non oportet ut id quod est
perfectissimum in genere hominum, virtute naturae acquiratur; sed id tantum quod est perfectissimum secundum
statum naturae, non autem quod est perfectissimum secundum statum gratiae.
RA13

269

