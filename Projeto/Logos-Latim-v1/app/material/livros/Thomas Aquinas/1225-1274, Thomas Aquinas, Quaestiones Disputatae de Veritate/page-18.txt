Istum enim fornicari est verum; sed hoc non est a veritate prima. Ergo non omnis veritas est a veritate prima.
AG2
Sed dicebat, quod veritas signi vel intellectus, secundum quam hoc dicitur verum, est a Deo, non autem
secundum quod refertur ad rem. Sed contra, praeter veritatem primam non solum est veritas signi, aut intellectus,
sed etiam est veritas rei. Si ergo hoc verum non sit a Deo secundum quod refertur ad rem, haec veritas rei non
erit a Deo; et sic habetur propositum, quod non omnis veritas alia sit a Deo.
AG3
Praeterea, sequitur: iste fornicatur; ergo istum fornicari est verum; ut fiat descensus a veritate propositionis ad
veritatem dicti, quae exprimit veritatem rei. Ergo veritas praedicta consistit in hoc quod iste actus componitur isti
subiecto. Sed veritas dicti non esset ex compositione talis actus cum subiecto, nisi intelligeretur compositio actus
sub deformitate existentis. Ergo veritas rei non solum est quantum ad ipsam essentiam actus, sed etiam quantum
ad deformitatem. Sed actus sub deformitate consideratus nullo modo est a Deo. Ergo non omnis veritas rei est a
Deo.
AG4
Praeterea, Anselmus dicit, quod res dicitur vera secundum quod est ut debet esse; et inter modos quibus potest
dici quod debet esse res, ponit unum, secundum quem dicitur, quod res debet esse, quia Deo permittente accidit.
Sed permissio Dei extendit se etiam ad deformitatem actus. Ergo veritas rei etiam ad deformitatem illam
pertingit. Sed deformitas illa nullo modo est a Deo. Ergo non omnis veritas est a Deo.
AG5
Sed dicebat, quod sicut deformitas, vel privatio dicitur ens non simpliciter, sed secundum quid, ita et dicitur
habere veritatem, non simpliciter, sed secundum quid; et talis veritas secundum quid non est a Deo. Sed contra,
verum addit supra ens ordinem ad intellectum. Sed deformitas vel privatio, quamvis in se non sit simpliciter ens,
tamen est simpliciter apprehensa per intellectum. Ergo, quamvis non habeat simpliciter entitatem, habet tamen
simpliciter veritatem.
AG6
Praeterea, omne secundum quid ad simpliciter reducitur; sicut hoc quod est Aethiopem esse album dente,
reducitur ad hoc, quod est dentem Aethiopis esse album simpliciter. Si ergo aliqua veritas secundum quid, non
est a Deo, non omnis simpliciter veritas erit a Deo; quod est absurdum.
AG7
Praeterea, quod non est causa causae, non est causa effectus; sicut Deus non est causa deformitatis peccati, quia
non est causa defectus in libero arbitrio, ex quo deformitas peccati accidit. Sed sicut esse est causa veritatis
affirmativarum propositionum, ita non esse negativarum. Cum ergo Deus non sit causa eius quod est non esse, ut
dicit Augustinus in Lib. Lxxxiii quaestionum, relinquitur quod Deus non sit causa negativarum propositionum; et
sic non omnis veritas est a Deo.
AG8
Praeterea, Augustinus dicit in libro solil.
Quod verum est quod ita se habet ut videtur. Sed malum aliquod ita se habet ut videtur. Ergo aliquod malum est
verum. Sed nullum malum est a Deo. Ergo non omne verum est a Deo.
AG9
Sed dicebat, quod malum non videtur per speciem mali, sed per speciem boni.
Sed contra. Species boni nunquam facit apparere nisi bonum. Si ergo malum non videtur nisi per speciem boni,
nunquam appareret malum nisi bonum; quod est falsum.
SC1
Sed contra. I Cor. Super illud, nemo potest dicere etc., dicit Ambrosius: omne verum, a quocumque dicatur, a
spiritu sancto est.
SC2
Praeterea, omnis bonitas creata, est a prima bonitate increata, quae est Deus. Ergo eadem ratione omnis alia
veritas est a prima veritate, quae est Deus.
SC3
Praeterea, ratio veritatis completur in intellectu. Sed omnis intellectus est a Deo.
Ergo omnis veritas est a Deo.
SC4
Praeterea, Augustinus in Lib. Solil.
Dicit quod verum est id quod est.
Sed omne esse est a Deo. Ergo omnis veritas.
SC5
Praeterea, sicut verum convertitur cum ente, ita et unum et e converso. Sed omnis unitas est a prima unitate ut
dicit Augustinus in libro de vera religione; ergo et omnis veritas est a prima veritate.
CO

18

