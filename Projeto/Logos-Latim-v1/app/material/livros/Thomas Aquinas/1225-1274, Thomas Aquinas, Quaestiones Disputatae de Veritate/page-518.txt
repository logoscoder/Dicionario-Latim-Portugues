TTB
Et videtur quod non.
AG1
Nullus enim necessario habet petere a Deo illud quod per seipsum potest. Sed aliquis, quantumcumque habeat
gratiam, necesse habet petere a Deo ut a futuris peccatis liberetur; unde II corinth. XIII, 7, apostolus dicit,
fidelibus et sanctis loquens: oramus autem Deum ut nihil mali faciatis. Ergo gratiam habentes non possunt
peccatum vitare.
AG2
Praeterea, gratiam habentes necesse habent orationem dominicam dicere. Sed in ea petitur ut homo absque
peccato perseveret, secundum expositionem Cypriani, ut Augustinus narrat in Lib. De perseverantia.
Ergo habens gratiam non potest per se peccatum mortale vitare.
AG3
Praeterea, perseverantia donum est spiritus sancti. Dona autem spiritus sancti habere non est in potestate gratiam
habentis.
Cum ergo ad perseverantiam pertineat abstinere a peccato mortali usque ad finem vitae, videtur quod habens
gratiam non possit peccatum mortale vitare.
AG4
Praeterea, sicut se habet nihilum ad esse naturae, ita se habet defectus peccati ad esse gratiae. Sed creatura quae
consecuta est esse naturae a Deo, non potest seipsam conservare in esse naturae quin in nihilum decidat, nisi
manu conditoris conservetur. Ergo aliquis qui est consecutus gratiam non potest per seipsum facere quin in
peccatum mortale incidat.
SC1
Sed contra. Est quod dicitur II corinth.
Cap. XII, 9: sufficit tibi gratia mea.
Non autem sufficit, si per eam peccatum mortale vitare non possit. Ergo per gratiam homo peccatum mortale
vitare potest.
SC2
Praeterea, hoc videtur ex verbis magistri in II Sent., 25 dist., ubi sic dicit: post reparationem homo ante
confirmationem premitur concupiscentia, sed non vincitur: et habet quidem infirmitatem in malo, sed gratiam in
bono: ut possit peccare propter libertatem et infirmitatem, et possit non peccare ad mortem, propter libertatem et
gratiam adiuvantem.
CO
Respondeo. Dicendum, quod aliud est dicere, posse abstinere a peccato, et posse perseverare usque ad finem
vitae in abstinentia a peccato.
Cum enim dicitur aliquis posse abstinere a peccato, potentia fertur super negationem tantum ut scilicet aliquis
possit non peccare; et hoc potest quilibet in gratia existens, loquendo de peccato mortali, quia habenti gratiam
non inest aliqua habitualis inclinatio in peccatum; quin potius inest ei habitualis inclinatio ad vitandum
peccatum.
Et ideo, quando occurrit ei aliquid sub ratione peccati mortalis, ex habituali inclinatione dissentit ab illo, nisi in
contrarium nitatur, concupiscentias sequendo: quas tamen non necesse habet sequi, etsi non possit vitare quando
aliquis motus concupiscentiae insurgit praeveniens totaliter actum liberi arbitrii.
Sic ergo, quia non potest facere quin aliquis motus concupiscentiae totaliter actum liberi arbitrii praeveniat, non
potest omnia peccata venialia vitare. Quia vero nullus motus liberi arbitrii in eo praecedit plenam deliberationem
pertrahens ad peccatum, quasi inclinatione habitus, ideo potest omnia peccata mortalia vitare.
Sed cum dicitur: iste potest perseverare usque ad finem vitae in abstinentia peccati; potentia fertur ad aliquid
affirmativum, ut scilicet aliquis ponat se in tali statu quod peccatum in eo esse non possit: aliter enim homo per
actum liberi arbitrii non posset se facere perseverare, nisi se impeccabilem faceret.
Hoc autem non cadit sub potestate liberi arbitrii, quia virtus motiva exequens ad hoc non se extendit. Et ideo
homo causa perseverantiae sibi esse non potest, sed necesse habet perseverantiam a Deo petere.
RA1
Ad primum ergo dicendum, quod apostolus secundum hoc orabat ut nihil mali facerent, in quantum ad
perseverandum in abstinentia mali sufficere non possent nisi divino auxilio assistente.
RA2
Et similiter dicendum ad secundum.
RA3
Ad tertium dicendum, quod perseverantia dupliciter dicitur.
Quandoque enim est specialis virtus; et sic est quidam habitus, cuius actus est habere propositum firmiter
operandi. Et sic perseverantiam habet omnis habens gratiam, quamvis non sit usque in finem perseveraturus.
Alio modo accipitur perseverantia prout est circumstantia quaedam virtutis designans permanentiam virtutis
usque in finem vitae. Et sic perseverantia non est in potestate habentis gratiam.
518

