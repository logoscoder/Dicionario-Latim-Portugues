RA10
Ad decimum dicendum, quod, licet inspiratio habitum non nominet, tamen ex hoc non potest probari quod
prophetia non sit habitus; consuetum est enim quod habitus per actus definiantur.
RA11
Ad undecimum dicendum, quod videre, secundum Philosophum dupliciter dicitur: scilicet habitu, et actu; unde
et visio actum et habitum nominare potest.
RA12
Ad duodecimum dicendum, quod lumen propheticum non est qualitas difficile mobilis, sed aliquid transiens; et
secundum hoc loquuntur auctoritates inductae. Sed habilitas illa quae remanet ad illustrationem denuo
percipiendam, non est facile mobilis; immo diu permanet, nisi in propheta fiat magna transmutatio, per quam
talis habilitas tollatur.
RC1
Ad primum vero eorum, quae sunt in contrarium, dicendum quod quia actus totaliter ab habitu oritur, ideo in illa
Philosophi divisione actus ad habitum reducitur, vel etiam ad passionem, eo quod passio actus quidam animae
est, ut irasci et concupiscere.
Prophetia autem quantum ad ipsam visionem prophetae est actus quidam mentis; quantum vero ad lumen, quod
raptim, et quasi pertranseunter, decipitur, est similis passioni, prout in intellectiva parte receptio passio dicitur:
quia intelligere etiam quoddam pati est, ut dicitur III de anima.
Vel potest dici, quod illa divisio Philosophi, si membra divisionis proprie accipiantur, non sufficienter
comprehendunt omnia quae in anima sunt; sed ea tantum quae ad materiam pertinent moralem, de qua
Philosophus intendit, sicut etiam patet per exempla, quibus ibidem Philosophus se exponit.
RC2
Ad secundum dicendum, quod non omne quod cognoscitur, sub aliquo habitu cognoscitur, sed solum illud de
quo perfecta cognitio habetur; sunt enim actus imperfecti in nobis qui ex habitu non procedunt.
RC3
Ad tertium dicendum, quod in scientiis demonstrativis sunt quaedam communia, in quibus particulares
conclusiones quasi in quibusdam seminibus virtualiter continentur; unde ille qui habet habitum illorum
communium, non se habet ad particulares conclusiones nisi in potentia remota, quae indiget motore ut in actum
pertingat. Sed in rebus prophetabilibus non est talis ordo, ut quaedam ex aliis primis deducantur, ut sic qui habet
primorum habitum, habeat sub quadam confusione habitus secundorum; unde ratio non sequitur.
RC4
Ad quartum dicendum, quod intellectus alio modo perficitur prophetia et fide. Prophetia enim perficit
intellectum secundum se; unde oportet ut ea, ad quae propheta est perfectus dono prophetiae, possit distincte
inspicere. Sed fides perficit intellectum in ordine ad affectum: actus enim fidei est intellectus imperati a
voluntate; unde per fidem intellectus nihil aliud habet nisi ut sit paratus ad assentiendum his quae Deus credi
mandat. Et hinc est quod fides assimilatur auditui; sed prophetia visioni. Et sic non oportet quod habens habitum
fidei distincte cognoscat omnia credibilia, sicut oporteret de habente habitum prophetiae quod omnia
prophetabilia distincte agnosceret.
|a2 Articulus 2
TTA
Secundo quaeritur utrum prophetia sit de conclusionibus scibilibus.
TTB
Et videtur quod non.
AG1
Quia prophetia est inspiratio, rerum eventus immobili veritate denuntians. Eventus autem rerum dicuntur futura
contingentia, cuiusmodi non sunt conclusiones scientiae demonstrativae.
Ergo de talibus non potest esse prophetia.
AG2
Praeterea, Hieronymus dicit quod prophetia est signum divinae praescientiae. Praescientia autem de futuris est.
Cum igitur futura, praecipue contingentia, de quibus maxime videtur esse prophetia, non possint esse
conclusiones alicuius scientiae, videtur quod non possit de scibilibus conclusionibus esse prophetia.
AG3
Praeterea, natura non abundat superfluis, nec deficit in necessariis; et multo minus Deus, cuius actio est
ordinatissima. Sed homo ad sciendum conclusiones scientiarum demonstrativarum, habet aliam viam quam per
prophetiam, scilicet per principia per se nota.
Ergo videtur quod superfluum esset, si huiusmodi per prophetiam cognoscerentur.
AG4
Praeterea, diversus modus generationis est indicium diversitatis speciei; unde mures generati ex semine, non sunt
eiusdem speciei cum illis qui ex putrefactione generantur, ut dicit Commentator VIII phys..
263

