Sed homines naturaliter conclusiones scientiarum demonstrativarum ex principiis per se notis accipiunt. Si igitur
sunt aliqui homines qui alio modo scientias demonstrativas accipiant, utpote per prophetiam, erunt alterius
speciei, et aequivoce homines dicuntur; quod videtur absurdum.
AG5
Praeterea, scientiae demonstrativae sunt de his quae se habent indifferenter ad omne tempus. Sed prophetia non
similiter se habet ad omne tempus; immo quandoque spiritus prophetarum tangit cor prophetae de praesenti et
non de futuro, quandoque e contrario, ut Gregorius dicit super Ezech..
Ergo prophetia non est de illis de quibus est scientia.
AG6
Praeterea, ad ea quae per prophetiam sciuntur, non eodem modo se habet mens prophetae, et cuiuscumque
alterius. Sed in omnibus quae sciuntur per demonstrationem, idem est iudicium prophetae, et cuiuscumque
alterius scientis illud; et neuter alteri praefertur, ut dicit Rabbi Moyses. Ergo de his quae per demonstrationem
sciuntur, non est prophetia.
SC1
Sed contra. Prophetis non credimus nisi quatenus spiritu prophetiae inspirantur. Sed illis quae sunt scripta in
libris prophetarum, oportet nos fidem adhibere, etiam si pertineant ad conclusiones scientiarum, utpote quod
dicitur: qui firmavit terram super aquas, vel si qua sunt alia huiusmodi.
Ergo prophetiae spiritus inspirat prophetas etiam de conclusionibus scientiarum.
SC2
Praeterea, sicut se habet gratia signorum ad operandum ea quae sunt supra virtutem naturae, ita se habet donum
prophetiae ad cognoscendum ea quae naturalem cognitionem excedunt. Sed per gratiam signorum non solum
fiunt ea quae natura facere non potest, ut puta illuminare caecos et suscitare mortuos, sed etiam quae natura
facere potest, ut curare febrientes. Ergo per donum prophetiae non solum cognoscuntur ea ad quae naturalis
cognitio non potest attingere, sed etiam ea ad quae naturalis cognitio attingere potest, cuiusmodi sunt
conclusiones scientiarum; et sic videtur quod de eis possit esse prophetia.
CO
Responsio. Dicendum, quod in omnibus quae sunt propter finem, materia determinatur secundum exigentiam
finis, ut patet in II phys..
Donum autem prophetiae datur ad utilitatem ecclesiae, ut patet I ad Cor., XII, 7: unicuique datur manifestatio
spiritus ad utilitatem, et subiungit multa inter quae connumerat prophetiam; unde omnia illa quorum cognitio
potest esse utilis ad salutem est materia prophetiae, sive sint praeterita, sive praesentia sive futura, sive etiam
aeterna, sive necessaria, sive contingentia. Illa vero quae ad salutem pertinere non possunt, sunt extranea a
materia prophetiae; unde Augustinus dicit, II super Genesim ad litteram, quod quamvis auctores nostri sciverint
cuius figurae sit caelum; tamen per eos dicere noluit nisi quod prodest saluti; et ioannis cap. XVI, vers. 13
dicitur: cum venerit ille spiritus veritatis, docebit vos omnem veritatem; Glossa saluti necessariam.
Dico autem necessaria ad salutem, sive sint necessaria ad instructionem fidei, sive ad informationem morum.
Multa autem quae sunt in scientiis demonstrata, ad hoc possunt esse utilia; utpote intellectum esse
incorruptibilem, et ea quae in creaturis considerata in admirationem divinae sapientiae et potestatis inducunt.
Unde et de his in sacra Scriptura invenimus fieri mentionem.
Sciendum tamen, quod cum prophetia sit cognitio eorum quae sunt procul, non eodem modo se habet ad omnia
praedicta. Quaedam enim sunt procul a nostra notitia ex parte ipsorum, quaedam vero ex parte nostra.
Ex parte quidem ipsorum sunt procul futura contingentia, quae per hoc non cognoscibilia sunt, quod ab esse
deficiunt, cum nec in se sint, nec in causis suis determinentur. Sed ex parte nostra sunt procul illa, in quorum
cognitione accidit difficultas propter nostrum defectum, non propter ea, cum sint maxime cognoscibilia et
perfectissima entia, sicut res intelligibiles, et praecipue aeternae.
Quod autem competit alicui secundum se, verius competit ei quam quod competit sibi ratione alterius; unde et
futura contingentia verius sunt procul a cognitione quam quaecumque alia, et ideo praecipue videntur ad
prophetiam pertinere, in tantum quod quasi praecipua prophetiae materia in definitione prophetiae ponantur, in
hoc quod dicitur: prophetia est divina inspiratio, rerum eventus etc.; ex quo etiam nomen prophetiae videtur esse
acceptum; unde dicit Gregorius super Ezech., quod cum ideo prophetia dicta sit quod futura praedicat; quando de
praeterito vel praesenti loquitur, rationem sui nominis amittit.
Eorum vero quae sunt procul ex parte nostra, est etiam consideranda quaedam distinctio.
Quaedam enim sunt procul utpote omnem cognitionem humanam excedentia, ut Deum esse trinum et unum, et
alia huiusmodi: et talia non sunt conclusiones scientiarum.
Quaedam vero sunt procul utpote excedentia cognitionem alicuius hominis, non cognitionem humanam
simpliciter; utpote quae a doctis per demonstrationem sciuntur, sed indocti naturali cognitione ad ea non
pertingunt, sed quandoque elevantur ad ea revelatione divina: et huiusmodi non sunt prophetabilia simpliciter,
sed respectu huius.
Et sic possunt subesse prophetiae conclusiones demonstratae in scientiis.
RA1
264

