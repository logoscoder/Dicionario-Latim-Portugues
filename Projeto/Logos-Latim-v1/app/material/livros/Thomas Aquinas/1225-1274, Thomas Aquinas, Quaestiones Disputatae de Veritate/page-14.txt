Ad quintum decimum dicendum, quod cum alia genera, in quantum huiusmodi, aliquid ponant in rerum natura
(quantitas enim ex hoc ipso quod quantitas est, aliquid dicit), sola relatio non habet, ex hoc quod est huiusmodi,
quod aliquid ponat in rerum natura, quia non praedicat aliquid, sed ad aliquid.
Unde inveniuntur quaedam relationes, quae nihil in rerum natura ponunt, sed in ratione tantum; quod quidem
quadrupliciter contingit, ut ex dictis Philosophi et Avicennae sumi potest.
Uno modo, ut quando aliquid ad seipsum refertur, ut cum dicitur idem eidem idem; si enim haec relatio aliquid
in rerum natura poneret additum ei quod dicitur idem, esset in infinitum procedere in relationibus, quia ipsa
relatio per quam aliqua res diceretur eadem, esset eadem sibi per aliquam relationem, et sic in infinitum.
Secundo, quando ipsa relatio ad aliquid refertur.
Non enim potest dici quod paternitas referatur ad subiectum suum per aliquam relationem mediam, quia illa
etiam relatio media indigeret alia media relatione, et sic in infinitum.
Unde illa relatio quae significatur in comparatione paternitatis ad subiectum, non est in rerum natura, sed in
ratione tantum.
Tertio, quando unum relativorum pendet ab altero, et non e converso, sicut scientia dependet a scibili, et non e
converso; unde relatio scientiae ad scibile est aliquid in rerum natura, non autem relatio scibilis ad scientiam, sed
in ratione tantum.
Quarto, quando ens comparatur ad non ens; ut cum dicimus, quod nos sumus priores his qui sunt futuri post nos;
alias sequeretur quod possent esse infinitae relationes in eodem, si generatio in infinitum protenderetur in
futurum.
Ex duobus igitur ultimis apparet quod relatio illa prioritatis nihil ponit in rerum natura, sed in intellectu tantum;
tum quia Deus non dependet a creaturis, tum quia talis prioritas dicit comparationem entis ad non ens. Unde ex
hoc non sequitur quod sit aliqua veritas aeterna, nisi in intellectu divino, qui solus est aeternus; et haec est veritas
prima.
RA17
Ad sextum decimum dicendum, quod quamvis Deus natura prior sit rebus creatis, non tamen sequitur quod illa
relatio sit relatio naturae; sed quia intelligitur ex consideratione naturae, eius quod prius dicitur, et eius quod
posterius dicitur; sicut et scibile dicitur prius natura quam scientia, quamvis relatio scibilis ad scientiam non sit
aliquid in rerum natura.
RA18
Ad septimum decimum dicendum, quod cum dicitur: significatione non existente rectum est aliquid significari;
intelligitur secundum ordinationem rerum in intellectu divino existentem; sicut arca non existente rectum est
arcam cooperculum habere, secundum dispositionem artis in artifice. Unde nec ex hoc haberi potest quod alia
veritas sit aeterna quam prima.
RA19
Ad duodevicesimum dicendum, quod ratio veri fundatur supra ens. Quamvis autem in divinis ponantur plures
personae et proprietates; non tamen ponitur ibi nisi unum esse, quia esse in divinis nonnisi essentialiter dicitur; et
omnium istorum enuntiabilium: patrem esse vel generare, et filium esse vel genitum esse et similium; secundum
quod ad rem referuntur, est veritas una, quae est prima et aeterna veritas.
RA20
Ad undevicesimum dicendum, quod quamvis alio pater sit pater, et filius sit filius, quia hoc est paternitate, illud
filiatione; tamen idem est quo pater est, et quo filius est, quia utrumque est per essentiam divinam, quae est una.
Ratio autem veritatis, non fundatur super rationem paternitatis et filiationis in quantum huiusmodi, sed super
rationem entitatis; paternitas autem et filiatio sunt una essentia et ideo una est veritas utriusque.
RA21
Ad vigesimum dicendum, quod proprietas quam praedicat hoc nomen homo, et hoc nomen risibile, non sunt
idem per essentiam, nec habent unum esse, sicut est de paternitate et filiatione; et ideo non est simile.
RA22
Ad vigesimum primum dicendum, quod intellectus divinus, quantumcumque diversa non cognoscit nisi unica
cognitione, et quae in seipsis habent diversas veritates. Unde multo amplius non cognoscit nisi una cognitione
omnia huiusmodi quae de personis intelliguntur.
Unde etiam omnium eorum non est nisi una veritas.
|a6 Articulus 6
TTA
Sexto quaeritur an veritas creata sit immutabilis.
TTB
Et videtur quod sic.
AG1

14

