Sed hoc non potest esse verum: quia, cum cognitio sit per assimilationem, similitudo in esse naturae, non facit
cognitionem, sed magis impedit; ratione cuius oportet organa sensuum a speciebus sensibilium esse denudata, ut
possint eas recipere secundum esse spirituale, quod cognitionem causat. Unde illa quae nullo modo possunt
aliquid recipere nisi secundum esse materiale, nullo modo possunt cognoscere; tamen possunt appetere, in
quantum ordinantur ad aliquam rem in esse naturae existentem.
Appetitus enim non respicit de necessitate esse spirituale, sicut cognitio. Unde potest esse appetitus naturalis, sed
non cognitio.
Nec tamen hoc prohibetur per hoc quod appetitus in animalibus cognitionem sequitur: quia etiam in rebus
naturalibus sequitur apprehensionem vel cognitionem: non tamen ipsorum appetentium, sed illius qui ea in finem
ordinat.
RA3
Ad tertium dicendum, quod omne quod appetit aliquid, appetit illud in quantum habet aliquam similitudinem
cum ipso. Nec illa similitudo sufficit quae est secundum esse spirituale; alias oporteret ut animal appeteret
quidquid cognoscit; sed oportet quod sit similitudo secundum esse naturae.
Sed haec similitudo attenditur dupliciter.
Uno modo secundum quod forma unius secundum actum perfectum est in alio; et tunc ex hoc quod aliquid sic
assimilatur fini, non tendit in finem, sed quiescit in fine.
Alio modo ex hoc quod forma unius est in alio incomplete, id est in potentia; et sic, secundum quod aliquid habet
in se formam finis et boni in potentia, tendit in bonum vel in finem, et appetit ipsum.
Et secundum hunc modum materia dicitur appetere formam, in quantum est in ea forma in potentia. Et ideo
etiam quanto ista potentia magis est perfecta et propinquior actui, tanto causat vehementiorem inclinationem; ex
quo contingit ut omnis motus naturalis in finem intendatur, quando id quod tendit in finem, iam est fini similius.
RA4
Ad quartum dicendum, quod cum dicitur: omnia bonum appetunt, non oportet bonum determinari ad hoc vel
illud: sed in communitate accipi, quia unumquodque appetit bonum naturaliter sibi conveniens. Si tamen ad
aliquod unum bonum determinetur, hoc unum erit esse. Nec hoc prohibetur per hoc quod omnia esse habent quia
quae esse habent appetunt eius continuationem; et quod habet esse in actu uno modo, habet esse in potentia alio
modo; sicut aer est actu aer, et potentia ignis; et sic quod habet esse actu, appetit esse actu.
RA5
Ad quintum dicendum, quod unum et verum non habent rationem finis, sicut et bonum; et ideo nec etiam
rationem appetibilis dicunt.
RA6
Ad sextum dicendum, quod illi etiam qui operantur contra rationem, appetunt bonum per se; ut puta qui
fornicatur, attendit ad id quod est bonum et delectabile secundum sensum; sed quod sit malum secundum
rationem, est praeter intentionem eius. Unde bonum est desideratum per se, malum vero per accidens.
RA7
Ad septimum dicendum, quod sicut aliquid se habet ad hoc quod sit bonum, ita ad hoc quod sit appetibile.
Dictum est autem supra, 5, quod secundum esse substantiale non dicitur aliquid bonum simpliciter et absolute,
nisi superaddantur aliae perfectiones debitae: et ideo ipsum esse substantiale non est absolute appetibile nisi
debitis perfectionibus adiunctis. Unde Philosophus dicit in IX ethicor.: omnibus delectabile est esse.
Non oportet autem accipere malam vitam et corruptam neque in tristitiis: haec enim est mala simpliciter, et
simpliciter fugienda, quamvis sit appetibilis secundum quid.
Eiusdem autem rationis est in appetendo et fugiendo, aliquid esse bonum et corruptivum mali, vel esse malum et
corruptivum boni. Nam ipsum carere malo dicimus bonum, secundum Philosophum in V ethic..
Non esse igitur accipit rationem boni, in quantum tollit esse in tristitiis vel in malitia, quod est malum
simpliciter, licet sit bonum secundum quid. Et per hunc modum non esse potest desiderari sub ratione boni.
RA8
Ad octavum dicendum, quod in apprehensivis potentiis non semper hoc est verum quod potentia denudetur
totaliter a specie sui obiecti.
Hoc enim fallit in illis potentiis quae habent obiectum universale, sicut intellectus cuius obiectum est quid, cum
tamen habeat quidditatem; oportet tamen quod sit denudatus a formis illis quas recipit. Fallit etiam in tactu,
propter hoc quod, etsi habeat specialia obiecta, sunt tamen de necessitate animalis.
Unde organum eius non potest esse omnino absque calido et frigido: est tamen quodammodo praeter calidum et
frigidum, in quantum est medie complexionatum, medium autem neutrum extremorum est.
Appetitus autem habet obiectum commune, scilicet bonum. Unde non est denudatum totaliter a bono, sed ab illo
bono quod appetit; habet tamen illud in potentia, et secundum hoc similatur illi; sicut et potentia apprehensiva est
in potentia ad speciem sui obiecti.
RA9

435

