Praeterea, sicut est ordo in hominibus, ita est ordo in Angelis; ut patet per dionysium.
Sed in hominibus superiores illuminant inferiores, ut dicitur Ephes. Cap. III, 8-9: mihi autem omnium sanctorum
minimo data est gratia haec... Illuminare omnes, etc., ergo et superiores Angeli inferiores illuminant.
SC3
Praeterea, lumen spirituale est efficacius quam corporale. Sed superiora corpora illuminant inferiora. Ergo et
superiores Angeli illuminant inferiores.
CO
Responsio. Dicendum, quod de lumine intellectuali oportet nos loqui ad similitudinem corporalis luminis.
Lumen autem corporale est medium quo videmus; et servit nostro visui in duobus: uno modo in hoc quod per
ipsum fit nobis visibile actu quod erat potentia visibile; alio modo in hoc quod visus ipse confortatur ad
videndum ex luminis natura; unde et oportet esse lumen in compositione organi.
Unde et lumen intellectuale potest dici ipse vigor intellectus ad intelligendum, vel etiam id quo aliquid fit nobis
notum. Unde secundum duo potest aliquis illuminari ab alio: scilicet secundum hoc quod eius intellectus
confortatur ad cognoscenda, et secundum hoc quod intellectus ex aliquo manuducitur in aliquod cognoscendum.
Et haec duo coniunguntur in intellectu, sicut patet cum aliquis per aliquod medium quod mente concipit,
intellectus eius confortatur ad alia videnda quae prius videre non poterat.
Secundum hoc ergo unus intellectus ab alio illuminari dicitur, inquantum traditur ei aliquod medium
cognoscendi, quo intellectus confortatus potest in aliqua cognoscibilia, in quae prius non poterat. Quod quidem
dupliciter apud nos contingit.
Uno modo per sermonem; ut cum docens verbo suo tradit aliquod medium discipulo, per quod eius intellectus
confortatur ad aliqua intelligenda, quae prius intelligere non poterat. Et sic magister dicitur illuminare
discipulum.
Alio modo inquantum alicui proponitur aliquod sensibile signum, ex quo quis potest manuduci in alicuius
intelligibilis cognitionem.
Et sic sacerdos dicitur illuminare populum, secundum dionysium, inquantum populo sacramenta ministrat et
ostendit, quae sunt manuductiones in divina intelligibilia.
Sed Angeli neque per sensibilia signa in cognitionem divinorum deveniunt, neque intelligibilia media recipiunt
cum varietate et discursu, sicut nos recipimus, sed immaterialiter.
Et hoc est quod dionysius dicit, cap. VII caelestis hierarchiae, ostendens quomodo superiores Angeli
illuminentur: contemplativae, inquit, sunt primae Angelorum essentiae, sensibilium symbolorum, aut
intellectualium speculativae; non ut varietate sacrae Scripturae in Deum reductae, sed sicut immaterialis
scientiae altiori lumine repletae. Nihil ergo est aliud Angelum ab Angelo illuminari, quam confortari intellectum
inferioris Angeli per aliquid inspectum in superiori, ad aliqua cognoscenda.
Et hoc quidem hoc modo fieri potest. Sicut enim in corporibus superiora sunt quasi actus respectu inferiorum, ut
ignis respectu aeris; ita et superiores spiritus sunt quasi actus respectu inferiorum. Omnis autem potentia
confortatur et perficitur ex coniunctione ad actum suum; unde et corpora inferiora conservantur in superioribus,
quae sunt locus eorum; et ideo etiam inferiores Angeli confortantur ex eorum continuatione ad superiores, quae
quidem continuatio est per intuitum intellectus; et pro tanto ab eis dicuntur illuminari.
RA1
Ad primum ergo dicendum, quod Augustinus loquitur de formatione ultima, qua mens formatur per gratiam,
quae est immediate a Deo.
RA2
Ad secundum dicendum, quod ab Angelo illuminante non fit novum lumen gratiae vel naturae nisi ut
participatum. Cum enim omne quod intelligitur, ex VI intellectualis luminis cognoscatur; ipsum cognitum
inquantum huiusmodi includit in se intellectuale lumen ut participatum, ex cuius virtute habet intellectum
confortare; sicut patet quando magister tradit discipulo medium alicuius demonstrationis, in quo participatur
lumen intellectus agentis ut in instrumento. Prima enim principia sunt quasi instrumenta intellectus agentis, ut
dicit Commentator in III de anima; et similiter etiam omnia principia secunda quae continent propria media
demonstrationum.
Unde per hoc quod superior Angelus suum cognitum alteri Angelo demonstrat, eius intellectus confortatur ad
aliqua cognoscenda, quae prius non cognoscebat; et sic non fit in Angelo illuminato novum lumen naturae vel
gratiae; sed lumen quod prius inerat, confortatur per lumen contentum in cognito percepto a superiori Angelo.
RA3
Ad tertium dicendum, quod non est simile de lumine corporali et spirituali. Quodlibet enim corpus potest
indifferenter illuminari a quocumque lumine corporali; quod ideo est, quia omne lumen corporale aequaliter ad
formas visibiles se habet. Sed non quilibet spiritus potest aequaliter illuminari quolibet lumine, quia quodlibet
lumen non aequaliter continet formas intelligibiles; lumen enim supremum continet formas intelligibiles magis
universales. Et ideo, cum inferior intellectus sit proportionatus ad accipiendum cognitionem per formas magis
particulares, non sufficit ei quod illuminetur a superiori lumine; sed oportet quod illuminetur lumine inferiori ad
hoc quod in cognitionem rerum adducatur, sicut patet apud nos.
198

