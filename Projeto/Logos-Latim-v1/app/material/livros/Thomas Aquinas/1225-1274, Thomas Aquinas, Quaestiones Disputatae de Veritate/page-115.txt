Praeterea, causa prima plus influit in causatum causae secundae quam etiam causa secunda, ut dicitur in
principio de causis.
Sed si inferiora corpora per superiora disponantur, tunc virtutes superiorum corporum erunt sicut causae primae
respectu inferiorum virtutum, quae erunt sicut causae secundae. Ergo effectus in his inferioribus contingentes
magis dispositionem corporum caelestium sequentur quam virtutem corporum inferiorum. Sed in illis invenitur
necessitas, quia semper eodem modo se habent. Ergo et effectus inferiores necessarii erunt. Hoc autem est
falsum. Ergo et primum; scilicet quod inferiora per superiora corpora disponantur.
AG11
Praeterea, motus caeli est naturalis, ut in I caeli et mundi dicitur; et ita non videtur esse voluntarius vel electivus;
et ita quae per ipsum causantur, non causantur ex electione; et ita non subduntur providentiae. Sed inconveniens
est quod inferiora corpora non gubernentur providentia.
Ergo inconveniens est quod corporum superiorum motus sit causa inferiorum.
AG12
Praeterea, posita causa ponitur effectus.
Ergo esse causae est sicut antecedens ad esse effectus. Sed si antecedens est necessarium, et consequens est
necessarium. Ergo si causa est necessaria, et effectus. Sed effectus qui in inferioribus corporibus accidunt non
sunt necessarii, sed contingentes. Ergo non causantur a motu caeli, qui est necessarius, cum sit naturalis; et sic
idem quod prius.
AG13
Praeterea, illud propter quod fit aliud, est eo nobilius. Sed omnia facta sunt propter hominem, etiam corpora
caelestia, ut dicitur deuteronom. IV, 19: ne forte, oculis elevatis ad caelum, videas solem et lunam et omnia astra
caeli, et errore deceptus adores ea quae creavit Dominus Deus tuus in ministerium cunctis gentibus quae sub
caelo sunt. Ergo homo est dignior creaturis caelestibus. Sed vilius non influit in nobilius. Ergo corpora caelestia
non influunt in corpus humanum; et eadem ratione, nec in alia corpora, quae sunt priora humano corpore, sicut
sunt elementa.
AG14
Sed dicebat, quod homo est nobilior caelestibus corporibus quantum ad animam, sed non quantum ad corpus.
Sed contra, nobilioris perfectibilis nobilior est perfectio. Sed corpus hominis habet nobiliorem formam quam
corpus caeli; forma enim caeli est pure corporalis, qua est multo nobilior rationalis anima. Ergo et corpus
humanum est nobilius caelesti corpore.
AG15
Praeterea, contrarium non est causa sui contrarii. Sed virtus corporis caelestis quandoque contrariatur effectibus
in istis inferioribus inducendis; sicut corpus caeleste quandoque ad humiditatem movet, cum medicus intendit
materiam digerere desiccando ad sanitatem inducendam, quam etiam quandoque inducit existente corpore
caelesti in contraria dispositione. Ergo corpora caelestia non sunt causa effectuum corporalium in his
inferioribus.
AG16
Praeterea, cum omnis actio fiat per contactum, quod non tangit, non agit. Sed corpora caelestia non tangunt ista
inferiora.
Ergo non agunt in ea; et sic idem quod prius.
AG17
Sed dicebat, quod corpora caelestia tangunt, haec per medium. Sed contra, quandocumque est contactus et actio
per medium, oportet quod medium prius recipiat effectum agentis quam ultimum; sicut ignis prius calefacit
aerem quam nos. Sed effectus stellarum et solis non possunt recipi in orbibus inferioribus, qui sunt de natura
quintae essentiae, et ita non sunt susceptivi caloris aut frigoris, aut aliarum dispositionum quae in his inferioribus
inveniuntur.
Ergo non potest, eis mediantibus, a supremis corporibus actio in haec infima pervenire.
AG18
Praeterea, ei quod est medium providentiae, providentia communicatur. Sed providentia communicari non potest
corporibus caelestibus, cum ratione careant. Ergo non possunt esse medium in provisione rerum.
SC1
Sed contra. Est quod Augustinus dicit Lib. III de Trinit.: corpora crassiora et infirmiora per subtiliora et
potentiora quodam ordine reguntur. Sed corpora caelestia sunt subtiliora et potentiora quam inferiora. Haec ergo
inferiora reguntur per illa.
SC2
Praeterea, dionysius dicit IV cap.
De divin. Nomin., quod radius solaris generationem visibilium corporum confert, et ad vitam ipsa movet, et
nutrit et auget. Hi autem sunt nobiliores effectus in his inferioribus.
Ergo et omnes alii effectus corporales producuntur a divina providentia mediantibus corporibus caelestibus.
SC3
115

