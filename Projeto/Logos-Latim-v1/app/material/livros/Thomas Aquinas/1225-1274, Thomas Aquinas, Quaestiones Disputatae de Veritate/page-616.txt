subiecto. Ergo videtur quod successive introducatur: et ita infusio gratiae non est in instanti: et per consequens,
nec iustificatio impii.
AG9
Praeterea, sicut in qualibet mutatione, ita in iustificatione impii necesse est ponere duos terminos: scilicet
terminum a quo, et terminum ad quem. Sed cuiuslibet mutationis duo termini sunt incontingentes, id est qui non
possunt simul esse. Ergo in iustificatione impii includuntur duo quae se habent secundum prius et posterius. Et
ita iustificatio impii est successiva, et non in instanti.
AG10
Praeterea, nihil quod prius est in fieri quam in facto esse, fit in instanti. Sed gratia prius est in fieri quam in facto
esse. Igitur infusio gratiae non est in instanti; et sic idem quod prius. Probatio mediae. In permanentibus, quod
fit, non est; cum vero factum est, iam est. Sed gratia est permanentium. Si ergo simul fit et facta est, simul est et
non est; quod est impossibile.
AG11
Praeterea, omnis motus est in tempore.
Sed in iustificatione impii requiritur quidam motus liberi arbitrii. Ergo iustificatio impii fit in tempore; et ita non
in instanti.
AG12
Praeterea, ad iustificationem impii requiritur contritio de peccatis. Sed quando aliquis multa peccata commisit,
non potest de omnibus peccatis in eodem instanti conteri nec cogitare. Ergo iustificatio impii non potest esse in
instanti.
AG13
Praeterea, quandocumque inter extrema mutationis est aliquod medium, mutatio est successiva, non
momentanea. Sed inter culpam et gratiam est aliquid medium; scilicet status naturae conditae. Ergo iustificatio
impii est mutatio successiva.
AG14
Praeterea, culpa et gratia non sunt simul in anima. Ergo instans in quo ultimo culpa inest, est aliud ab instanti in
quo primo gratia inest. Sed inter quaelibet duo instantia cadit tempus medium. Ergo inter expulsionem culpae et
infusionem gratiae cadit tempus medium.
Sed iustificatio utrumque horum includit.
Ergo iustificatio est in tempore, et non in instanti.
SC1
Sed contra. Iustificatio impii est quaedam spiritualis illuminatio. Sed illuminatio corporalis fit in instanti, non in
tempore. Cum ergo spiritualia sint simpliciora corporalibus et minus tempori subiecta, videtur quod iustificatio
impii sit in instanti.
SC2
Praeterea, quanto aliquod agens est potentius, tanto in minori tempore suum effectum producit. Sed actor
iustificationis est Deus, qui est infinitae virtutis. Ergo iustificatio est in instanti.
SC3
Praeterea, in Lib. De causis dicitur, quod substantiae spiritualis, cuiusmodi est anima, et substantia et actio est in
momento aeternitatis, et non in tempore.
SC4
Praeterea, in eodem instanti in quo est dispositio completa in materia, est et forma.
Sed motus liberi arbitrii, qui in iustificatione requiritur, est dispositio completa ad gratiam.
Ergo in eodem instanti in quo sunt illi motus, est gratia.
CO
Respondeo. Dicendum, quod iustificatio impii est in instanti.
Ad cuius evidentiam sciendum est, quod quando dicitur aliqua mutatio esse in instanti, non intelligitur quod duo
termini eius sint in instanti: hoc enim est impossibile, cum omnis mutatio sit inter terminos oppositos, per se
loquendo; sed intelligitur quod transitus de uno termino in alium est in instanti: quod quidem in aliquibus
oppositis contingit, in aliquibus non contingit.
Quando enim inter terminos motus est accipere aliquod medium, oportet quod transitus de uno termino in alium
sit successivus, quia medium est in quod primo mutatur quod movetur continue, quam in ultimum; ut patet per
Philosophum in V phys.: et intelligo medium per qualemcumque distantiam ab extremis, sive sit distantia in situ,
sicut in motu locali; sive sit distantia secundum rationem quantitatis, sicut in motu augmenti et diminutionis; sive
secundum rationem formae, ut in alteratione; et hoc, sive illud medium sit alterius speciei, sicut pallidum inter
album et nigrum; sive eiusdem speciei, sicut minus calidum inter magis calidum et frigidum.
Quando vero inter duos terminos mutationis vel motus non potest esse medium aliquo praedictorum modorum,
tunc transitus de uno termino in alterum non est in tempore, sed in instanti. Hoc autem est quando duo termini
motus vel mutationis sunt affirmatio et negatio, sive privatio et forma.

616

