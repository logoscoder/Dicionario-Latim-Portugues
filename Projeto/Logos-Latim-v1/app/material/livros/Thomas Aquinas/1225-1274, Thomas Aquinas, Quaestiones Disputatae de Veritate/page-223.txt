quidditatem rei, secernendo eam ab omnibus materialibus dispositionibus unde non pro tanto dicitur cognitio
mentis a sensu originem habere, quod omne illud quod mens cognoscit, sensus apprehendat; sed quia ex his quae
sensus apprehendit, mens in aliqua ulteriora manuducitur, sicut etiam sensibilia intellecta manuducunt in
intelligibilia divinorum.
RA3
Ad tertium dicendum, quod verbum Augustini est referendum ad praecognitionem qua particularia in principiis
universalibus praecognoscuntur; sic enim verum est quod ea quae addiscimus, prius in anima nostra erant.
RA4
Ad quartum dicendum, quod aliquis antequam aliquam scientiam acquirat, amare eam potest, inquantum eam
cognoscit quadam cognitione universali, cognoscendo utilitatem illius scientiae, vel visu, vel quocumque alio
modo.
RA5
Ad quintum dicendum, quod secundum hoc intelligenda est anima seipsam formare, quod per actionem
intellectus agentis formae intelligibiles factae intellectum possibilem formant, ut dictum est; et secundum quod
etiam vis imaginativa potest formare diversorum sensibilium formas; quod praecipue apparet dum imaginamur
ea quae nunquam sensu percepimus.
RA6
Ad sextum dicendum, quod prima principia quorum cognitio est nobis innata, sunt quaedam similitudines
increatae veritatis; unde secundum quod per ea de aliis iudicamus, dicimur iudicare de rebus per rationes
incommutabiles, vel per veritatem increatam. Hoc tamen quod Augustinus ibi dicit, referendum est ad rationem
superiorem, quae aeternis contemplandis inhaeret; quae quidem, quamvis sit dignitate prior, est tamen eius
operatio tempore posterior, quia invisibilia per ea quae facta sunt, intellecta, conspiciuntur, rom.
I, 20.
RA7
Ad septimum dicendum, quod in receptione qua intellectus possibilis species rerum accipit a phantasmatibus, se
habent phantasmata ut agens instrumentale vel secundarium; intellectus vero agens ut agens principale et
primum. Et ideo effectus actionis relinquitur in intellectu possibili secundum conditionem utriusque, et non
secundum conditionem alterius tantum; et ideo intellectus possibilis recipit formas ut intelligibiles actu, ex
virtute intellectus agentis, sed ut similitudines determinatarum rerum ex cognitione phantasmatum.
Et sic formae intelligibiles in actu non sunt per se existentes neque in phantasia neque in intellectu agente, sed
solum in intellectu possibili.
RA8
Ad octavum dicendum, quod, quamvis intellectus possibilis sit simpliciter nobilior quam phantasma; tamen
secundum quid nihil prohibet phantasma nobilius esse, inquantum scilicet phantasma est actu similitudo talis rei;
quod intellectui possibili non convenit nisi in potentia. Et sic, quodammodo potest agere in intellectum
possibilem virtute luminis intellectus agentis, sicut et color potest agere in visum virtute luminis corporalis.
RA9
Ad nonum dicendum, quod quies in qua perficitur scientia, excludit motum materialium passionum; non autem
motum et passionem communiter accepta, secundum quod quodlibet recipere pati dicitur et moveri; sic enim
Philosophus dicit in III de anima, quod intelligere quoddam pati est.
|a7 Articulus 7
TTA
Septimo quaeritur utrum in mente sit imago trinitatis secundum quod materialia cognoscit, non solum secundum
quod cognoscit aeterna.
TTB
Et videtur quod non solum secundum quod cognoscit aeterna
AG1
Quia, ut dicit Augustinus, libro XII de trinitate, cum quaerimus trinitatem in anima, in tota quaerimus, non
separantes actionem rationalem in temporalibus a contemplatione aeternorum. Sed mens non est ad imaginem
nisi secundum quod in ea trinitas invenitur. Ergo mens est ad imaginem non solum secundum quod inhaeret
aeternis contemplandis, sed etiam secundum quod inhaeret temporalibus agendis.
AG2
Praeterea, imago trinitatis consideratur in anima inquantum in ea repraesentatur aequalitas personarum, et earum
origo. Sed magis aequalitas personarum repraesentatur in mente secundum quod cognoscit temporalia, quam
secundum quod cognoscit aeterna; cum aeterna in infinitum excedant mentem, mens autem non in infinitum
temporalia excedit.
Origo etiam personarum repraesentatur in cognitione temporalium, sicut et in cognitione aeternorum, quia
utrobique ex mente procedit notitia, et ex notitia procedit amor. Ergo imago trinitatis non solum est in mente
secundum quod cognoscit aeterna, sed etiam secundum quod cognoscit temporalia.
223

