Ergo fides non est virtus.
AG4
Sed dicebat, quod verum quod est obiectum fidei, est primum verum, quod item etiam est summum bonum; et
sic fides habet rationem virtutis. Sed contra, distinctio habituum et actuum attenditur penes distinctionem
obiectorum formalem, non autem materialem: alias visus et auditus essent eaedem potentiae, quia contingit esse
idem audibile et visibile. Sed quantumcumque sit idem re id quod est bonum et id quod est verum, alia tamen est
ratio veri et alia ratio boni formaliter. Ergo habitus qui tendit in verum secundum rationem veri, distinguitur ab
illo habitu qui tendit in bonum sub ratione boni; et sic fides a virtute distinguetur.
AG5
Praeterea, in eodem genere sunt medium et extrema, ut patet per Philosophum in X metaph.. Sed fides est
medium inter scientiam et opinionem; dicit enim Hugo de sancto victore, quod fides est certitudo quaedam animi
supra opinionem et infra scientiam constituta. Sed neque opinio neque scientia est virtus. Ergo etiam neque fides.
AG6
Praeterea, praesentia obiecti non tollit habitum virtutis. Sed obiectum fidei est veritas prima, quae cum praesto
erit menti nostrae ut videamus eam, non erit tunc fides, sed visio. Ergo fides non est virtus.
AG7
Praeterea, virtus est ultimum potentiae, ut dicitur in I caeli et mundi.
Sed fides non est ultimum potentiae humanae; quia potest in aliquid amplius, scilicet in visionem apertam. Ergo
fides non est virtus.
AG8
Praeterea, secundum Augustinum, in lib.
De bono coniugali, per virtutes expediuntur potentiae ad actus suos. Sed fides non expedit intellectum, sed magis
impedit: quia per eam intellectus captivatur, ut patet II corinth. Cap. X, 5. Ergo fides non est virtus.
AG9
Praeterea, a Philosopho virtus dividitur per intellectualem et moralem. Et est divisio per immediata, quia
intellectualis est quae est in rationali per essentiam, moralis autem quae est in rationali per participationem: nec
potest aliter rationale accipi, nec virtus humana potest esse nisi in rationali, aliquo modo dicto.
Sed fides non est virtus moralis, quia sic eius materia essent actiones et passiones. Similiter nec intellectualis,
cum non sit aliqua illarum quinque quas Philosophus in VI ethic. Ponit: non enim est sapientia nec intellectus
nec scientia nec ars nec prudentia. Ergo fides nullo modo est virtus.
AG10
Praeterea, quod convenit alicui ex extrinseco, non inest ei essentialiter, sed accidentaliter.
Fidei autem non convenit esse virtutem nisi ex alio, ut dicebatur: scilicet ex voluntate. Ergo hoc accidit fidei
quod sit virtus; et ita non potest poni species virtutis.
AG11
Praeterea, in prophetia est perfectior cognitio quam in fide. Prophetia autem non ponitur esse virtus. Ergo nec
fides debet virtus dici.
SC1
Sed contra. Virtus est dispositio perfecti ad optimum. Sed hoc convenit fidei; disponit enim hominem ad
beatitudinem, quae est optimum. Ergo fides est virtus.
SC2
Praeterea, omnis habitus quo aliquis roboratur in agendo et fortificatur in patiendo, est virtus. Fides autem est
huiusmodi: fides enim per dilectionem operatur; Gal. V, 6.
Ipsa etiam fortificatur fideles ad resistendum diabolo, ut dicitur I Petri, V, 9. Ergo ipsa est virtus.
SC3
Praeterea, Hugo de sancto victore dicit, quod tres sunt virtutes sacramentales, quibus initiamur; scilicet fides,
spes, caritas; et sic idem quod prius.
CO
Responsio. Dicendum, quod fides ab omnibus ponitur esse virtus.
Ad cuius evidentiam notandum est, quod virtus ex sui impositione nominis significat complementum activae
potentiae. Activa autem potentia duplex est: quaedam quidem cuius actio terminatur ad aliquid actum extra, sicut
aedificativae actio terminatur ad aedificatum; quaedam vero est cuius actio non terminatur ad extra, sed consistit
in ipso agente ut visio in vidente, ut habetur ex Philosopho in IX metaph..
In his autem duabus potentiis diversimode sumitur complementum.
Quia enim actus primarum potentiarum, ut, ibidem, Philosophus dicit, non sunt in faciente, sed in facto: ideo
complementum potentiae ibi accipitur penes id quod fit. Unde et virtus deferentis pondera dicitur esse in hoc
quod maximum pondus defert, ut patet in I caeli et mundi; et similiter virtus aedificatoris in hoc quod facit
domum optimam.

317

