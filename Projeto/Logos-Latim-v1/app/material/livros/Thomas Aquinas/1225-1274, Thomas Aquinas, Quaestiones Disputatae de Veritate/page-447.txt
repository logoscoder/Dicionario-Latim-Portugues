Aliis enim animalibus secundum corpus provisa sunt specialia tegumenta, sicut corium durum, et plumae, et
aliqua huiusmodi, specialia etiam munimenta, sicut cornua et ungues, et huiusmodi; et hoc quia habent paucas
vias operandi, ad quas possunt determinata instrumenta ordinari.
Sed homini ista provisa sunt in generali, in quantum sunt ei datae manus a natura, quibus sibi valeat varia et
tegumenta et munimenta praeparare; et hoc ideo quia ratio hominis est ita multiplex et ad diversa se extendens,
quod non possunt determinata instrumenta ei sufficientia praeparari.
Similiter etiam est ex parte apprehensionis, quod aliis animalibus sunt inditae secundum naturalem
aestimationem quaedam speciales conceptiones eis necessariae; sicut ovi, quod lupus sit ei inimicus, et alia
huiusmodi; sed loco horum homini sunt indita universalia principia naturaliter intellecta, per quae in omnia quae
sunt ei necessaria, procedere potest.
Et similiter etiam est ex parte appetitus.
Aliis enim rebus inditus est naturalis appetitus alicuius rei determinatae, sicut gravi quod sit Deorsum et
unicuique etiam animali id quod est sibi conveniens secundum suam naturam; sed homini inditus est appetitus
ultimi finis sui in communi, ut scilicet appetat naturaliter se esse completum in bonitate. Sed in quo ista
completio consistat, utrum in virtutibus, vel scientiis, vel delectationibus, vel huiusmodi aliis, non est ei
determinatum a natura.
Quando ergo ex propria ratione, adiutus divina gratia, apprehendit aliquod speciale bonum, ut suam
beatitudinem, in quo vere sua beatitudo consistit, tunc meretur, non ex hoc quod appetit beatitudinem quam
naturaliter appetit, sed ex hoc quod appetit hoc speciale quod non naturaliter appetit, ut visionem Dei, in quo
tamen secundum rei veritatem sua beatitudo consistit.
Si vero aliquis per rationem erroneam deducatur ut appetat aliquid speciale ut suam beatitudinem, puta
corporales delectationes, in quibus tamen secundum rei veritatem sua beatitudo non consistit; sic appetendo
beatitudinem, demeretur, non quia appetit beatitudinem, sed quia indebite appetit hoc ut beatitudinem, in quo
beatitudo non est.
Patet igitur quod volendo id quod quis naturaliter vult, secundum se non est neque meritorium neque
demeritorium; sed secundum quod specificatur ad hoc vel ad illud, potest esse vel meritorium vel demeritorium.
Et hoc modo sancti merentur appetendo Deum et vitam aeternam.
RA
Et per hoc patet responsio ad obiecta.
|a8 Articulus 8
TTA
Octavo quaeritur utrum Deus possit cogere voluntatem.
TTB
Et videtur quod sic.
AG1
Quicumque enim vertit aliquid quocumque vult, potest illud cogere. Sed, sicut dicitur Prov. XXI, 1, cor regum in
manu Dei: quocumque voluerit, vertet illud. Ergo Deus potest cogere voluntatem.
AG2
Praeterea, Rom. I, 24 super illud: propter quod tradidit Deus illos etc.. Dicit Glossa Augustini: manifestum est
Deum operari in cordibus hominum ad inclinandas voluntates eorum in quodcumque voluerit, sive in bonum pro
misericordia sua, sive ad malam pro meritis eorum.
Ergo Deus potest cogere voluntatem.
AG3
Praeterea, si finitum finite agit, infinitum aget infinite. Sed aliqua creatura finita trahit voluntatem finite: quia, ut
dicit tullius, honestum est quod sua VI nos trahit, et sua dignitate nos allicit. Ergo Deus, qui habet infinitam
virtutem in agendo, potest totaliter cogere voluntatem.
AG4
Praeterea, ille proprie dicitur ad aliquid cogi qui non potest non facere illud sive velit sive non velit. Sed voluntas
non potest non velle quod Deus voluntate beneplaciti vult eam velle; alias voluntas Dei esset inefficax respectu
voluntatis nostrae. Ergo Deus potest cogere voluntatem.
AG5
Praeterea, cuilibet creaturae inest perfecta obedientia ad creatorem. Sed voluntas creatura quaedam est; ergo
inest ei oboedientia perfecta ad creatorem; ergo Deus potest eam cogere ad quod vult.
SC1
Sed contra. Est quod esse liberum a coactione est naturale voluntati. Sed naturalia non possunt ab aliquo
removeri. Ergo voluntas non potest cogi a Deo.
SC2
Praeterea, Deus non potest facere quod opposita sint simul vera. Sed voluntarium et violentum sunt opposita,
quia violentum est species involuntarii, ut patet in III ethicorum.
447

