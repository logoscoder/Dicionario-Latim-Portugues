AG10
Praeterea, posse creare gratiam non dicit potentiam infinitam simpliciter, sed solum secundum quid; quod patet
ex hoc quod, si diceremus Deum nihil aliud posse facere nisi gratiam, non diceremus eum potentiae infinitae
simpliciter. Sed non est inconveniens quod alicui creaturae conferatur potentia infinita secundum quid, quia ipsa
gratia habet quodammodo virtutem infinitam, in quantum infinito bono coniungit. Ergo nihil prohibet quin
creatura habeat virtutem causandi gratiam.
AG11
Praeterea, ad gloriam regis pertinet quod habeat sub se potentes et virtuosos milites.
Ergo ad gloriam Dei pertinet quod qui sunt ei subiecti, sint magnae potestatis. Si ergo ponatur quod aliquis
sanctus possit conferre gratiam, in nullo praeiudicatur divinae gloriae.
AG12
Praeterea, Rom. III, 22, dicitur: iustitia autem Dei per fidem Jesu Christi. Sed, ut dicitur Rom. X, 17, fides ex
auditu, auditus autem per verbum Christi. Cum ergo verbum Christi sit a praedicatore, videtur quod gratia, sive
iustitia, sit a fidei praedicatore.
AG13
Praeterea, unusquisque potest alteri dare quod suum est. Sed gratia, sive spiritus sanctus, est alicuius hominis,
quia ei datur.
Ergo aliquis potest dare alteri gratiam, sive spiritum sanctum.
AG14
Praeterea, nullus debet reddere rationem de eo quod non est in potestate sua. Sed praelati ecclesiae debent
reddere rationem de animabus subditorum; Hebr. XIII, 17: ipsi enim pervigilant tamquam rationem reddituri pro
animabus vestris. Ergo animae subditorum sunt in potestate praelatorum, ut eas per gratiam possint iustificare.
AG15
Praeterea, ministri Dei magis sunt accepti Deo quam ministri regis temporalis ipsi regi. Sed ministri regis
possunt alicui gratiam regis conciliare. Ergo ministri Dei possunt gratiam conciliare.
AG16
Praeterea, quidquid est causa causae, est causa causati. Sed sacerdos est causa impositionis manuum, quae est
causa quod spiritus sanctus detur; actuum VIII, 17: imponebant manus super eos et accipiebant spiritum
sanctum. Ergo sacerdos est causa gratiae, in qua spiritus sanctus datur.
AG17
Praeterea, omnis potestas communicabilis creaturae, ei communicata est: quia si Deus eam potuit et noluit
communicare, fuit invidus: sicut Augustinus ad filii aequalitatem probandam argumentatur.
Sed potestas conferendi gratiam fuit creaturae communicabilis, ut magister dicit, 5 dist. IV Lib.. Ergo potentia
conferendi gratiam est communicata alicui creaturae.
AG18
Praeterea, secundum dionysium, lex divinitatis est, per media, ultima in Deum reducere. Reductio autem
creaturae rationalis in Deum est praecipue per gratiam. Ergo per superiores creaturas rationales, inferiores
gratiam consequuntur.
AG19
Praeterea, magis est expellere principale quam accessorium. Sed hominibus data est potestas Daemones
expellendi, qui sunt nobis causa malitiae, ut patet Lucae X, 17: et Matth. X, 8. Ergo hominibus data est potestas
expellendi peccata, et ita conferendi gratiam.
AG20
Sed dicendum, quod hoc facit per ministerium.
Sed contra: sacerdos evangelicus est potior sacerdote legali. Sacerdos autem legalis operatur per modum
ministerii.
Ergo sacerdos evangelicus habet aliquid plus quam ministerium.
AG21
Praeterea, anima vivit vita naturae, et vita gratiae. Sed vitam naturae communicat alteri, scilicet corpori. Ergo et
vitam gratiae potest alteri communicare.
AG22
Praeterea, culpa et gratia sunt contraria.
Sed anima potest sibi ipsi esse causa culpae.
Ergo potest sibi esse causa gratiae.
AG23
Praeterea, homo dicitur minor mundus, in quantum in se gerit maioris mundi similitudinem.
Sed in maiori mundo aliquis spiritualis effectus, scilicet anima sensibilis et vegetabilis, est ab aliqua creatura.
Ergo et in minori mundo, id est in homine, effectus spiritualis gratiae est ab aliqua creatura.
AG24

576

