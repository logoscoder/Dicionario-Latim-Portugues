Distinguitur autem voluntas signi a voluntate beneplaciti, quia unum est ipse Deus, aliud est effectus eius, ut iam
dictum est, in corp. Art..
Et sciendum est, quod voluntas signi tribus modis se habet ad voluntatem beneplaciti: quaedam enim est
voluntas signi quae nunquam incidit in idem cum voluntate beneplaciti, sicut permissio qua permittit mala fieri,
cum mala fieri nunquam velit; quaedam autem semper in idem incidit, sicut operatio; quaedam vero quandoque
incidit, et quandoque non, sicut praeceptum, prohibitio et consilium.
RA7
Et per hoc patet solutio ad ultimum.
|a4 Articulus 4
TTA
Quarto quaeritur utrum Deus de necessitate velit quidquid vult.
TTB
Et videtur quod sic.
AG1
Omne enim aeternum est necessarium.
Sed Deus ab aeterno vult quidquid vult. Ergo de necessitate vult quidquid vult.
AG2
Sed dicendum, quod velle Dei est necessarium et aeternum ex parte voluntatis, quae est divina essentia, et ex
parte eius quod est ratio volendi, quod est divina bonitas; non autem quantum ad respectum voluntatis ad
volitum. Sed contra: hoc ipsum quod est Deum velle aliquid, importat habitudinem voluntatis ad volitum. Sed
hoc ipsum quod est Deum velle aliquid, est aeternum. Ergo ipsa habitudo voluntatis ad volitum est aeterna et
necessaria.
AG3
Sed dicendum, quod habitudo ad volitum est aeterna et necessaria, secundum quod volitum est in ratione
exemplari, non autem secundum quod est in seipso, sive in propria natura. Sed contra: secundum hoc aliquid est
volitum quod ad ipsum refertur voluntas.
Si ergo ab aeterno non refertur voluntas Dei ad volitum, secundum quod est in seipso, sed secundum quod est in
ratione volendi exemplari; tunc aliquod temporale, utpote Petrum salvari, non esset ab aeterno volitum a Deo, ut
scilicet in propria natura esset; sed solummodo ab aeterno esset a Deo volitum ut esset in rationibus aeternis;
quod patet esse falsum.
AG4
Praeterea, quidquid Deus voluit vel vult, postquam vult illud vel voluit, non potest illud non velle vel non
voluisse. Sed quidquid Deus vult, nunquam non voluit; eo quod semper et ab aeterno voluit quidquid vult. Ergo
Deus non potest non velle quidquid vult; ergo de necessitate vult quidquid vult.
AG5
Sed diceretur, quod ratio ista procedit secundum quod velle Dei consideratur quantum ad ipsum volentem, vel
actum, vel rationem volendi, non autem quantum ad habitudinem qua refertur ad volitum. Sed contra: creare est
actus semper importans respectum ad effectum; connotat enim effectum temporalem. Sed ratio ista verificatur de
creatione, si supponeretur Deum semper creasse; quod quia creavit aliquid, non potest non creasse. Ergo de
necessitate sequitur, secundum quod habet respectum ad volitum.
AG6
Praeterea, Deo idem est esse quod velle.
Sed Deum necesse est esse omne quod est, quia in perpetuis non differt esse et posse, secundum Philosophum in
III phys..
Ergo et Deum necesse est velle omne quod vult.
AG7
Sed dicendum, quod quamvis velle et esse sint idem secundum rem, tamen differunt secundum modum
significandi, quia velle significatur per modum actus, qui transit in alterum.
Sed contra: esse etiam Dei quamvis sit idem quod essentia secundum rem, differunt tamen secundum modum
significandi; quia esse significat per modum actus. Ergo quantum ad hoc non est differentia inter esse et velle.
AG8
Praeterea, aeternitas repugnat successioni.
Sed velle divinum aeternitate mensuratur. Ergo non potest ibi esse successio. Esset autem successio, si quod ab
aeterno voluit non vellet; aut si quod non voluit, vellet. Ergo impossibile est eum velle quod non voluit, vel non
velle quod voluit. Ergo quidquid vult, de necessitate vult; et quidquid non vult, de necessitate non vult.
AG9
Praeterea, quicumque voluit aliquid necessarium, impossibile est eum non voluisse illud, quia quod factum est,
non potest non fuisse. Sed in Deo idem est velle et voluisse, qui actus voluntatis eius non est novus, sed aeternus.
Ergo Deus non potest non velle quod vult; et sic de necessitate vult quod vult.
470

