patitur, propter earum acerbitatem. Unde, secundum Philosophum in III ethic., in talibus sufficit fortem non
contristari. Et ideo ipsa corporalis passio actualiter perpessa et est signum voluntatis firmae et constantis, et est
eius excitativa, secundum quod homo circa difficilia conatur.
Et sic aureola non debetur confessori, quamvis debeatur martyri.
RA4
Unde patet solutio ad quartum.
RA5
Ad quintum dicendum, quod ad passionis intensionem sequitur intensio praemiorum, vel ratione cuiusdam
decentiae, vel ratione voluntatis intensae.
RA6
Ad sextum dicendum, quod quamvis voluntas augeatur in passione et in actu exteriori, non tamen est simile de
utroque: nam actus imperatur a voluntate, non autem passio.
Unde non similiter se habent ad meritum.
RA7
Ad septimum dicendum, quod obiectum determinat voluntatem secundum speciem actus: meritum autem non
consistit in actu, proprie loquendo, secundum speciem actus, sed secundum radicem, quae est caritas. Et ideo non
oportet quod formaliter passione mereamur, quamvis habeat se ut obiectum.
RA8
Ad octavum dicendum, quod totus labor quem sustinet aliquis confessor longinquo tempore, non potest
adaequari morti quam martyr sustinet in momento, secundum operis genus. Nam per mortem privatur id quod est
maxime diligibile, scilicet vivere et esse: unde est finis terribilium, secundum Philosophum in III ethicorum; et
circa eam est maxime virtus fortitudinis.
Et hoc patet manifeste ex hoc quod homines diuturnis afflictionibus fatigati horrent mortem, quasi magis
eligentes afflictiones alias pati quam mortem.
Et ideo Philosophus in IX ethicorum dicit, quod virtuosus exponit se morti, magis eligens unam bonam actionem
et magnam quam multas parvas; quasi ille actus fortitudinis in sumendo mortem praeponderet multis aliis
virtuosis operationibus.
Et ideo quantum ad genus operis plus meretur minimus martyr quam quicumque confessor.
Tamen quantum ad radicem operis potest confessor plus mereri, in quantum ex maiori caritate operatur: quia
praemium essentiale respondet radici caritatis, accidentale vero generi actus.
Inde est quod aliquis confessor potest aliquo martyre esse eminentior quantum ad praemium essentiale, martyr
tamen quantum ad praemium accidentale.
RA9
Ad nonum dicendum, quod Glossa illa loquitur de tribulatione secundum quod est volita, vel voluntatem
excitans.
RA10
Et similiter dicendum ad decimum.
RA11
Ad undecimum dicendum, quod virgini quae corrumperetur propter Christum, ipsa corruptio foret meritoria,
sicut aliae passiones martyrum; non quia corruptio ipsa esset voluntaria, sed quia eius antecedens esset
voluntarium, scilicet permanere in confessione Christi, ad quod sequitur eam corrumpi; et sic corruptio illa esset
voluntaria, non voluntate absoluta, sed voluntate quasi conditionata, in quantum eligit magis hoc opprobrium
quam Christum negare.
RA12
Ad duodecimum dicendum, quod duplex est difficultas. Una quae est ex magnitudine facti et eius bonitate: et
haec difficultas requiritur ad virtutem; alia quae est ex parte agentis, in quantum est deficiens vel impeditus circa
rectas operationes; et hanc difficultatem vel tollit vel minuit virtus. Et sic passiones difficultatem faciunt.
Prima ergo difficultas, quae est ex parte facti, per se facit ad meritum, sicut bonitas actus; secunda vero, quae est
ex infirmitate operantis, non facit ad meritum, nisi forte occasionaliter, in quantum est occasio maioris conatus.
Non autem verum est hoc quod Adam in primo statu non potuerit mereri, si gratiam habuit, quamvis nihil
impelleret ad malum: quia si perstitisset, ad gloriam quandoque pervenisset; et constat quod non sine merito.
Nec magister dicit quod mereri non potuisset in primo statu; sed dicit quod poterat vitare peccatum sine gratia,
ex hoc quod nihil impellebat ad malum. Sine gratia vero nihil potest esse meritorium.
RA13
Ad decimumtertium dicendum, quod timor ille poenarum aeternarum qui est per se meritorius, est in voluntate,
et non est passio, proprie loquendo, ut ex praedictis, in corp.
Art., patet potest tamen in inferiori appetitu excitari passio timoris ex poenis aeternis vel per redundantiam ex
superiori appetitu in inferiorem, vel per hoc quod conceptio intellectus de poenis aeternis formatur in
imaginatione, et sic movetur appetitus inferior per passionem timoris. Sed hic timor non se habet ad meritum nisi
per accidens, ut dictum est.
556

