TTA
Quinto quaeritur utrum divina voluntas rebus volitis necessitatem imponat.
TTB
Et videtur quod sic.
AG1
Posita enim causa sufficienti, necesse est effectum poni; quod sic probat Avicenna in sua metaph.. Si enim posita
causa, non necessario effectus ponitur, ergo adhuc post positionem causae, effectus se habet ad utrumque,
scilicet ad esse et non esse. Sed quod est in potentia ad duo, non determinatur ad unum eorum, nisi sit aliquid
determinans. Ergo post positionem causae, adhuc oportet ponere aliquid quod faciat effectum esse; et ita causa
illa non erat sufficiens; et ita oportet quod, ea posita, necessarium sit effectum poni. Divina autem voluntas
sufficiens causa est; et non est causa contingens, sed necessaria. Ergo et res volitae a Deo sunt necessariae.
AG2
Sed dicendum, quod ex causa necessaria sequitur quandoque effectus contingens propter contingentiam mediae
causae, sicut ex maiori propositione de necessario, propter assumptionem de contingenti, sequitur conclusio
contingens. Sed contra: quandocumque ex causa necessaria sequitur effectus contingens propter contingentiam
causae secundae, hoc provenit ex defectu causae secundae; sicut floritio arborum est contingens, et non
necessaria, propter defectum virtutis pullulativae qui potest accidere, quae est causa media; quamvis motus solis,
qui est causa prima, sit causa necessaria. Sed omnem defectum causae secundae potest divina voluntas removere,
et omne impedimentum. Ergo contingentia causae secundae non impedit quin effectus sit necessarius propter
necessitatem voluntatis divinae.
AG3
Praeterea, quando effectus est contingens propter contingentiam causae secundae, prima causa necessaria
existente, non esse effectus potest simul stare cum esse primae causae; sicut arborem non florere in vere, potest
stare cum motu solis. Sed eius non esse, quod est volitum a Deo, non potest stare cum divina voluntate. Haec
enim duo sunt incompossibilia, quod Deus velit aliquid esse, et illud non sit. Ergo contingentia causarum
secundarum non impedit quin volita a Deo sint necessaria propter necessitatem divinae voluntatis.
AG4
Sed dicendum, quod non esse effectus, quamvis non possit stare cum voluntate divina, tamen, quia causa
secunda potest deficere, ipse effectus est contingens. Sed contra: effectus non deficit nisi causa secunda
deficiente. Sed non potest esse quod causa secunda deficiat voluntate divina existente: sic enim simul esset
divina voluntas et non esse eius quod est volitum a Deo; quod patet esse falsum. Ergo contingentia causarum
secundarum non impedit quin effectus divinae voluntatis sit necessarius.
SC
Sed contra. Omnia bona sunt Deo volente.
Si ergo voluntas divina necessitatem rebus imponit, omnia bona quae sunt in mundo, erunt ex necessitate; et ita
tolletur liberum arbitrium, et aliae causae contingentes.
CO
Respondeo. Dicendum, quod voluntas divina non imponit necessitatem rebus omnibus.
Cuius quaedam ratio assignatur a quibusdam ex hoc quod, cum voluntas sit rerum omnium prima causa, producit
quosdam effectus mediantibus causis secundis, quae contingentes sunt, et deficere possunt; et ideo effectus
contingentiam causae proximae sequitur, non autem necessitatem causae primae.
Sed hoc videtur esse consonum his qui ponebant a Deo omnia procedere secundum necessitatem naturae: ut
quod ab uno simplici procedebat immediate unum habens aliquam multitudinem, et illo mediante procedit
multitudo.
Similiter ab uno omnino immobili dicunt procedere aliquid quod est immobile secundum substantiam, mobile
autem et aliter se habens secundum situm, quo mediante generatio et corruptio in istis inferioribus accidit:
secundum quam viam non posset poni, a Deo immediate causari multitudinem, et res corruptibiles et
contingentes. Quod est sanae fidei contrarium, quae ponit multitudinem rerum corruptibilium immediate a Deo
causatam; utpote prima individua arborum et brutorum animalium.
Et ideo oportet aliam principalem rationem assignare contingentiae in rebus, cui causa praeassignata subserviat.
Oportet enim patiens assimilari agenti: et si agens sit fortissimum, erit similitudo effectus ad causam agentem
perfecta; si autem agens sit debile, erit similitudo imperfecta; sicut propter fortitudinem virtutis formativae in
semine, filius assimilatur patri non solum in natura speciei, sed in multis aliis accidentibus; e contrario vero,
propter debilitatem praedictae virtutis, annihilatur praedicta assimilatio, ut dicitur in Lib. De animalibus.
Voluntas autem divina est agens fortissimum.
Unde oportet eius effectum ei omnibus modis assimilari: ut non solum fiat id quod Deus vult fieri, quod est quasi
assimilari secundum speciem; sed ut fiat eo modo quo Deus vult illud fieri, ut necessario vel contingenter, cito
vel tarde, quod est quasi quaedam assimilatio secundum accidentia. Et hunc quidem modum rebus divina
voluntas praefinit ex ordine suae sapientiae.

474

