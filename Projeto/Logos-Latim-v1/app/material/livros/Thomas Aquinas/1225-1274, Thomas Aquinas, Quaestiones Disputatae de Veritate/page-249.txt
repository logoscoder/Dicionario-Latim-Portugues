Praeterea, nullus per locutionem alterius addiscit illa quae ante locutionem etiam interrogatus respondisset. Sed
discipulus, antequam ei magister loquatur, responderet interrogatus de his quae magister proponit: non enim
doceretur ex locutione magistri, nisi ita se habere cognosceret sicut magister proponit. Ergo unus homo non
docetur per locutionem alterius hominis.
SC1
Sed contra. Est quod dicitur II timoth.
I, 11: in quo positus sum ego praedicator...
Et magister gentium. Ergo homo potest et esse et dici magister.
SC2
Praeterea, II timoth., III, 14: tu vero permane in his, quae didicisti, et credita sunt tibi. Glossa: a me tamquam a
vero doctore; et sic idem quod prius.
SC3
Praeterea, Matth. XXIII, 8 et 9, simul dicitur: unus est magister vester, et unus est pater vester. Sed hoc quod
Deus est pater omnium, non excludit quin etiam homo vere possit dici pater. Ergo etiam per hoc non excluditur
quin homo vere possit dici magister.
SC4
Praeterea, Roman. X, 15, super illud: quam speciosi supra montes etc.
Dicit Glossa: isti sunt pedes qui illuminant ecclesiam. Loquitur autem de apostolis.
Cum ergo illuminare sit actus doctoris, videtur quod hominibus docere competat.
SC5
Praeterea, ut dicitur in IV meteororum, unumquodque tunc est perfectum quando potest simile sibi generare. Sed
scientia est quaedam cognitio perfecta. Ergo homo qui habet scientiam, potest alium docere.
SC6
Praeterea, Augustinus in libro contra manich. Dicit, quod sicut terra, quae ante peccatum fonte irrigabatur, post
peccatum indiguit pluvia de nubibus descendente; ita mens humana, quae per terram significatur, fonte veritatis
ante peccatum fecundabatur, post peccatum vero indiget doctrina aliorum, quasi pluvia descendente de nubibus.
Ergo saltem post peccatum homo ab homine docetur.
CO
Responsio. Dicendum, quod in tribus eadem opinionum diversitas invenitur: scilicet in eductione formarum in
esse, in acquisitione virtutum, et in acquisitione scientiarum.
Quidam enim dixerunt, formas omnes sensibiles esse ab agente extrinseco, quod est substantia vel forma
separata, quam appellant datorem formarum vel intelligentiam agentem; et quod omnia inferiora agentia
naturalia non sunt nisi sicut praeparantia materiam ad formae susceptionem.
Similiter etiam Avicenna dicit in sua metaphys., quod habitus honesti causa non est actio nostra; sed actio
prohibet eius contrarium, et adaptat ad illum, ut accidat hic habitus a substantia perficiente animas hominum,
quae est intelligentia agens, vel substantia ei consimilis.
Similiter etiam ponunt, quod scientia in nobis non efficitur nisi ab agente separato; unde Avicenna ponit in VI de
naturalibus, quod formae intelligibiles effluunt in mentem nostram ab intelligentia agente.
Quidam vero e contrario opinati sunt; scilicet quod omnia ista rebus essent indita, nec ab exteriori causam
haberent, sed solummodo quod per exteriorem actionem manifestantur.
Posuerunt enim quidam, quod omnes formae naturales essent actu in materia latentes, et quod agens naturale
nihil aliud facit quam extrahere eas de occulto in manifestum.
Similiter etiam aliqui posuerunt, quod omnes virtutum habitus nobis sunt inditi a natura; sed per exercitium
operum removentur impedimenta, quibus praedicti habitus quasi occultabantur; sicut per limationem aufertur
rubigo, ut claritas ferri manifestetur.
Similiter etiam aliqui dixerunt quod animae est omnium scientia concreata; et per huiusmodi doctrinam et
huiusmodi scientiae exteriora adminicula nihil fit aliud nisi quod anima deducitur in recordationem vel
considerationem eorum quae prius scivit; unde dicunt, quod addiscere nihil est aliud quam reminisci.
Utraque autem istarum opinionum est absque ratione.
Prima enim opinio excludit causas propinquas, dum effectus omnes in inferioribus provenientes, solis causis
primis attribuit; in quo derogatur ordini universi, qui ordine et connexione causarum contexitur: dum prima
causa ex eminentia bonitatis suae rebus aliis confert non solum quod sint, sed et quod causae sint.
Secunda etiam opinio in idem quasi inconveniens redit: cum enim removens prohibens non sit nisi movens per
accidens, ut dicitur VIII physic.; si inferiora agentia nihil aliud faciunt quam producere de occulto in
manifestum, removendo impedimenta, quibus formae et habitus virtutum et scientiarum occultabantur: sequetur
quod omnia inferiora agentia non agant nisi per accidens.
Et ideo, secundum doctrinam Aristotelis, via media inter has duas tenenda est in omnibus praedictis.
Formae enim naturales praeexistunt quidem in materia, non in actu, ut alii dicebant, sed in potentia solum, de
qua in actum reducuntur per agens extrinsecum proximum, non solum per agens primum, ut alia opinio ponebat.

249

