RC3
Ad tertium dicendum, quod contritio est a libero arbitrio et a gratia. Secundum quod procedit a libero arbitrio, est
dispositio ad gratiam simul existens cum gratia, sicut dispositio quae est necessitas, simul est cum forma.
Sed secundum quod est a gratia, comparatur ut actus secundus ad gratiam.
RC4
Ad quartum dicendum, quod sicut actus formaliter perficit potentiam; ita id quod ex habitu relinquitur in actu, est
formale respectu substantiae actus, quam potentia ministrat: et sic habitus est formale principium actus formati,
quamvis respectu formationis habeat rationem causae efficientis.
RC5
Ad quintum dicendum, quod dispositio non facit aliquid ad formam effective, sed materialiter tantum, in
quantum per dispositionem materia efficitur congrua ad receptionem formae. Et sic contritio facit ad gratiae
infusionem in eo qui culpam habet, quamvis non requiratur in innocente. Plura enim requiruntur dispositive ad
remotionem formae contrariae et ad introductionem formae simul, quam ad solam formae introductionem.
RC6
Ad sextum dicendum, quod illud quod est ex parte dantis, est prius formaliter: sed quod est ex parte recipientis,
prius materialiter.
RC7
Ad septimum dicendum, quod ex illa ratione non sequitur quod remotio culpae praecedat contritionem, quia per
ipsam contritionem quodammodo culpa remittitur; sicut per calorem in summo expellitur forma aquae; et ita non
sunt simul; et similiter nec culpa et contritio.
|a9 Articulus 9
TTA
Nono quaeritur utrum iustificatio impii fiat in instanti.
TTB
Et videtur quod non.
AG1
Impossibile enim est eiusdem potentiae simul et semel esse plures motus; sicut nec una materia simul et semel
est sub formis diversis disparatis. Sed in iustificatione impii requiritur duplex motus liberi arbitrii, ut ex dictis,
art. 4 et 5 huius quaest., patet. Ergo iustificatio impii non potest esse in instanti.
AG2
Sed diceretur, quod illi duo motus sunt diversarum potentiarum: nam motus liberi arbitrii in Deum est
concupiscibilis; motus autem liberi arbitrii in peccatum, cum sit quaedam detestatio peccati, est in irascibili. Sed
contra: detestari est idem quod odire. Sed odium est in concupiscibili, sicut et amor, secundum Philosophum in II
top.. Ergo detestari non est in irascibili.
AG3
Praeterea, irascibilis et concupiscibilis, secundum Damascenum, sunt partes sensibilis appetitus. Sed sensibilis
appetitus non se extendit nisi in bonum quod est ei conveniens, vel in eius contrarium: huiusmodi autem non
sunt ipse Deus, et peccatum sub ratione peccati in quantum est detestabile. Ergo non pertinent isti motus ad
concupiscibilem et irascibilem, sed ad voluntatem; et sic sunt unius potentiae.
AG4
Sed diceretur, quod motus liberi arbitrii in Deum est motus fidei, qui ad intellectum pertinet; contritio autem
pertinet ad voluntatem, cuius est de peccato dolere; et sic non sunt unius potentiae. Sed contra: secundum
Augustinum, credere non potest homo nisi volens. Ergo, licet in credendo requiratur actus intellectus,
nihilominus requiritur ibi actus voluntatis; et sic relinquitur quod duo motus eiusdem potentiae ad iustificationem
impii requiruntur.
AG5
Praeterea, eiusdem est moveri a termino et ad terminum. Sed detestari peccatum est moveri a termino; moveri
autem in Deum est moveri ad terminum. Ergo contritio, quae est peccati detestatio, est eiusdem potentiae cuius
est motus in Deum; et sic non possunt esse simul.
AG6
Praeterea, nihil movetur simul ad diversos et contrarios terminos. Sed Deus et peccatum sunt diversi et contrarii
termini. Ergo anima non potest simul in Deum et in peccatum moveri; et sic idem quod prius.
AG7
Praeterea, gratia non datur nisi digno.
Sed quamdiu aliquis est subiectus culpae, non est dignus gratia. Ergo oportet quod prius expellatur culpa quam
infundatur gratia. Et sic iustificatio, quae haec duo includit, non est in instanti.
AG8
Praeterea, forma quae recipit magis et minus, successive, ut videtur, debet in subiecto fieri; sicut forma quae non
recipit magis et minus, recipitur subito in subiecto, ut patet de formis substantialibus. Sed gratia intenditur in
615

