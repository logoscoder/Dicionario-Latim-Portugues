Haec autem est caritas, quae nunquam est informis. Ergo remissio peccatorum non debet iustitiae attribui, sed
magis caritati.
AG4
Praeterea, idem videtur ex hoc quod dicitur Prov. X, 12: universa delicta operit caritas.
AG5
Praeterea, peccatum est mors spiritualis animae. Morti autem vita opponitur. Cum ergo vita spiritualis praecipue
fidei attribuatur in Scriptura, ut patet Habac. II, 4, et Rom. I, vers. 17: iustus autem meus ex fide vivit; videtur
quod peccatorum remissio fidei attribui debeat, et non iustitiae.
AG6
Praeterea, idem videtur ex hoc quod habetur Act. XV, 9: fide purificans corda eorum.
AG7
Praeterea, iustificatio praecedit gratiam sicut motus terminum ad quem. Remissio autem peccatorum sequitur
gratiam sicut effectus causam. Ergo iustificatio prior est quam peccatorum remissio; et sic non sunt idem.
AG8
Praeterea, iustitiae actus est reddere debitum.
Sed peccatori non debetur venia, sed magis poena. Ergo remissio peccatorum non debet iustitiae attribui.
AG9
Praeterea, iustitia respicit meritum, misericordia vero miseriam, ut bernardus dicit.
Sed peccatoris non est aliquod meritum, sed magis est in statu miseriae: quia miseros facit populos peccatum, ut
habetur Prov. XIV, 34. Ergo remissio peccatorum non debet attribui iustitiae, sed magis misericordiae.
AG10
Sed dicendum, quod licet in peccatore non sit meritum condigni, est tamen in eo meritum congrui. Sed contra:
iustitia aequalitatem respicit. Meritum autem congrui non est aequale praemio. Ergo meritum congrui non
sufficit ad rationem iustitiae.
AG11
Praeterea, remissio peccatorum est unum de quatuor quae requiruntur ad iustificationem impii. Ergo iustificatio
impii non est peccatorum remissio.
AG12
Praeterea, quicumque fit iustus, iustificatur.
Sed aliquis factus est iustus cui peccata remissa non sunt, scilicet Christus, et primus homo in statu innocentiae,
si gratiam habuit.
Ergo iustificatio non est peccatorum remissio.
SC
Sed contra, est quod dicitur in Glossa Rom. VIII, 29, super illud: quos vocavit, hos et iustificavit: Glossa,
remissione peccatorum. Ergo remissio peccatorum est iustificatio.
CO
Respondeo. Dicendum, quod differentia est inter motum et mutationem.
Nam motus unus est quo aliquid affirmative significatum abiicitur, et aliquid affirmative significatum acquiritur:
est enim motus de subiecto in subiectum, ut dicitur in V physic..
Per subiectum autem intelligitur hoc aliquid affirmative monstratum, ut album et nigrum. Unde unus motus
alterationis est quo album abiicitur et nigrum acquiritur.
Sed in mutationibus quae sunt generatio et corruptio, aliter est; nam generatio est mutatio de non subiecto in
subiectum, ut de non albo in album; corruptio vero est mutatio de subiecto in non subiectum, ut de albo in non
album. Et ideo in abiectione unius affirmati, et adeptione alterius, oportet duas mutationes intelligi, quarum una
sit generatio, et alia corruptio, vel simpliciter, vel secundum quid.
Sic ergo, si in transitu qui est de albedine in nigredinem, consideretur ipse motus: idem motus figuratur per
ablationem unius et inductionem alterius; non autem significatur eadem mutatio, sed diversa: tamen se invicem
concomitantes, quia generatio unius non est sine corruptione alterius.
Iustificatio autem significat motum ad iustitiam, sicut dealbatio motum ad albedinem; quamvis posset iustificatio
significare formalem iustitiae effectum, nam iustitia iustificat, sicut albedo facit album.
Si ergo iustificatio accipiatur ut quidam motus; cum oporteat eumdem motum intelligi quo peccatum aufertur et
iustitia inducitur, idem erit iustificatio quod peccatorum remissio, solum ratione differens: prout ambo eumdem
motum nominant, sed unum, secundum respectum ad terminum a quo, aliud vero secundum respectum ad
terminum ad quem.
Si autem accipiatur iustificatio per viam mutationis, sic aliam mutationem significat iustificatio, scilicet iustitiae
generationem; et aliam peccatorum remissio, scilicet corruptionem culpae. Sic autem iustificatio et remissio
peccatorum non erunt idem nisi per concomitantiam.
Utrolibet autem modo iustificatio accipiatur, oportet quod a tali iustitia dicatur quae peccato cuilibet opposita sit;
nam, et motus est de contrario in contrarium, et generatio et corruptio sese concomitantes contrariorum sunt.
Dicitur autem iustitia tripliciter.
593

