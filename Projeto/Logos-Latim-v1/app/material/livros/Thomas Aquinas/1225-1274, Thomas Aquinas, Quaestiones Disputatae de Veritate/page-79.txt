Septimo quaeritur utrum accidentia habeant ideam in Deo.
TTB
Et videtur quod non.
AG1
Quia idea non est nisi ad cognoscendum et ad causandum res. Sed accidens cognoscitur per substantiam, et ex
eius principiis causatur.
Ergo non oportet quod in Deo ideam habeat.
AG2
Sed dicebat, quod accidens cognoscitur per substantiam cognitione quia est, non autem cognitione quid est. Sed
contra, quod quid est significat definitio rei, et maxime ratione generis. Sed in definitionibus accidentium ponitur
substantia, ut dicitur VII metaphysicor., et subiectum, ita quod subiectum ponitur loco generis, ut Commentator
ibidem dicit, ut cum dicitur: simum est nasus curvus. Ergo etiam quantum ad cognitionem quid est accidens per
substantiam cognoscitur.
AG3
Praeterea, omne quod habet ideam, est participativum ipsius. Sed accidentia nihil participant; cum participare sit
tantum substantiarum, quae aliquid recipere possunt; ergo non habent ideam.
AG4
Praeterea, in illis quae dicuntur per prius et posterius, non est accipere ideam communem, sicut in numeris et
figuris, secundum opinionem Platonis, ut patet in III metaphys.
Et in I ethic.; et hoc ideo quia primum est quasi idea secundi.
Sed ens dicitur de substantia et accidente per prius et posterius. Ergo accidens non habet ideam sed substantia est
ei loco ideae.
SC1
Sed contra. Omne quod est causatum a Deo, habet ideam in ipso. Sed Deus causa est non solum substantiarum,
sed etiam accidentium.
Ergo accidentia habent ideam in Deo.
SC2
Praeterea, omne quod est in aliquo genere, oportet reduci in primum illius generis, sicut omne calidum ad
calidum ignis. Sed ideae sunt principales formae, ut Augustinus dicit in libro LXXXIII quaestionum.
Ergo, cum accidentia sint formae quaedam, videtur quod habeant ideas in Deo.
CO
Responsio. Dicendum, quod Plato, qui primus introduxit ideas, non posuit ideas accidentium, sed solum
substantiarum, ut patet per Philosophum in I metaphys..
Cuius ratio fuit, quia Plato posuit ideas esse proximas causas rerum; unde illud cui inveniebat proximam causam
praeter ideam, non ponebat habere ideam; et inde est quod ponebat, in his quae dicuntur per prius et posterius,
non esse communem ideam, sed primum esse ideam secundi. Et hanc etiam opinionem tangit dionysius, in V
cap. De divinis nominibus, imponens eam cuidam clementi Philosopho, qui dicebat, superiora in entibus esse
inferiorum exemplaria; et hac ratione, cum accidens immediate a substantia causetur, accidentium ideas Plato
non posuit.
Sed quia nos ponimus Deum immediatam causam uniuscuiusque rei secundum quod in omnibus causis secundis
operatur, et quod omnes effectus secundi ex eius praedefinitione proveniant: ideo non solum primorum entium,
sed etiam secundorum in eo ideas ponimus et sic substantiarum et accidentium; sed diversorum accidentium
diversimode.
Quaedam enim sunt accidentia propria ex principiis subiecti causata, quae secundum esse nunquam a suis
subiectis separantur. Et huiusmodi una operatione in esse producuntur cum suo subiecto. Unde, cum idea,
proprie loquendo, sit forma rei operabilis inquantum huiusmodi, non erit talium accidentium idea distincta, sed
subiecti cum omnibus accidentibus eius erit una idea; sicut aedificator unam formam habet de domo et omnibus
quae domui accidunt inquantum huiusmodi, per quam, domum cum omnibus talibus suis accidentibus simul in
esse producit, cuiusmodi accidens est quadratura ipsius, et alia huiusmodi.
Quaedam vero sunt accidentia, quae non sequuntur inseparabiliter suum subiectum, nec ex eius principiis
dependent. Et talia producuntur in esse alia operatione praeter operationem qua producitur subiectum; sicut non
ex hoc ipso quod homo fit homo sequitur quod sit grammaticus, sed per aliquam aliam operationem. Et talium
accidentium est idea in Deo distincta ab idea subiecti, sicut etiam artifex concipit formam picturae domus praeter
formam domus.
Sed si large accipiamus ideam pro similitudine vel ratione, sic utraque accidentia habent ideam distinctam in
Deo, quia per se distincte considerari possunt; unde et Philosophus dicit in I metaphysic., quod quantum ad
rationem sciendi, accidentia debent habere ideam sicut et substantiae; sed quantum ad alia, propter quae Plato
ponebat ideas, ut scilicet essent causae generationis et essendi, ideae videntur esse substantiarum tantum.
RA1

79

