Perfectionis quidem est ipsa firmitas, quae pertinet ad assensum; sed imperfectionis est carentia visionis, ex qua
remanet adhuc motus cogitationis in mente credentis. Ex lumine igitur simplici, quod est fides, causatur id quod
perfectionis est, scilicet assentire; sed in quantum illud lumen non perfecte participatur, non totaliter tollitur
imperfectio intellectus: et sic motus cogitationis in ipso remanet inquietus.
RA6
Ad sextum dicendum, quod ratio illa probat vel concludit, quod cognitio non est causa assensus fidei; non autem
quin assensum fidei concomitetur.
RA7
Ad septimum dicendum, quod certitudo duo potest importare: scilicet firmitatem adhaesionis; et quantum ad hoc
fides est certior etiam omni intellectu et scientia, quia prima veritas, quae causat fidei assensum, est fortior causa
quam lumen rationis, quae causat assensum intellectus vel scientiae. Importat etiam evidentiam eius cui
assentitur; et sic fides non habet certitudinem, sed scientia et intellectus: et exinde est quod intellectus
cogitationem non habet.
RA8
Ad octavum dicendum, quod ratio illa recte procederet, si lux illa spiritualis perfecte participaretur a nobis: quod
erit in patria, ubi ea quae nunc credimus, perfecte videbimus. Nunc autem quod non manifeste appareant ea ad
quae lux illa cognoscenda perficit, est ex defectiva participatione ipsius, non ex efficacia ipsius spiritualis
luminis.
RA9
Ad nonum dicendum, quod potentia cogitativa est id quod est altissimum in parte sensitiva, unde attingit
quodammodo ad partem intellectivam ut aliquid participet eius quod est in intellectiva parte infimum, scilicet
rationis discursum, secundum regulam dionysii quam dicit, VII cap. De divin. Nomin., quod principia
secundorum coniunguntur finibus primorum.
Unde etiam ipsa vis cogitativa vocatur particularis ratio, ut patet a Commentatore in III de anima: nec est nisi in
homine, loco cuius in aliis brutis est aestimatio naturalis.
Et ideo quandoque ipsa etiam universalis ratio, quae est in parte intellectiva, propter similitudinem operationis, a
cogitatione nominatur.
|a2 Articulus 2
TTA
Secundo quaeritur quid sit fides.
AG1
Et dicit apostolus, Hebr. XI, 1, quod substantia rerum sperandarum, argumentum non apparentium.
Et videtur quod male dicat.
Quia nulla qualitas est substantia. Fides est qualitas, cum sit virtus, quae est bona qualitas etc.. Ergo fides non est
substantia.
AG2
Praeterea, esse spirituale superadditur ad esse naturale, et est perfectio eius; unde et debet ei esse simile. Sed in
esse naturali hominis dicitur esse substantia ipsa essentia animae, quae est actus primus; non autem potentia,
quae est principium actus secundi.
Ergo et in esse spirituali non debet dici substantia ipsa fides, vel alia aliqua virtus, quae est proximum
operationis principium, unde et potentiam perficit; sed magis gratia, a qua est ipsum esse spirituale sicut ab actu
primo, et quae ipsam essentiam animae perficit.
AG3
Sed dicebat, quod fides dicitur substantia in quantum est prima inter alias virtutes.
Sed contra, virtutes considerantur tripliciter: scilicet quantum ad habitus et quantum ad obiecta et quantum ad
potentias. Sed quantum ad habitus fides non est aliis prior.
Non enim haec definitio videtur dari de fide nisi secundum quod est formata; sic enim solummodo fundamentum
est, ut Augustinus dicit: habitus autem gratuiti omnes simul infunduntur. Similiter etiam nec quantum ad obiecta
fides prior aliis videtur esse. Non enim magis fides tendit in primum verum, quod videtur esse proprium eius
obiectum, quam caritas in summum bonum, vel spes in summum arduum, vel in summam Dei liberalitatem.
Similiter nec quantum ad potentias, quia omnis virtus gratuita videtur respicere affectum. Ergo fides nullo modo
est aliis prior; et sic non debet dici aliarum fundamentum vel substantia.
AG4
Praeterea, res sperandae magis subsistunt in nobis per caritatem quam per fidem.
Ergo haec definitio magis videtur convenire caritati quam fidei.
AG5
Praeterea, cum spes generetur ex fide, ut patet in Glossa, Matth. I, 2, si quis recte spem diffiniat oportet quod
fides in eius definitione ponatur; spes autem ponitur in definitione rei sperandae. Si ergo res speranda ponitur in
definitione fidei, erit circulus in definitionibus; quod est inconveniens, quia sic erit aliquid prius et notius seipso.
312

