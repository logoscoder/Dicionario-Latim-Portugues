PR13
Tertiodecimo utrum aliquis in gratia existens possit vitare peccatum mortale.
PR14
Quartodecimo utrum liberum arbitrium possit in bonum sine gratia.
PR15
Quintodecimo utrum homo sine gratia possit se praeparare ad gratiam habendam.
|a1 Articulus 1
TTA
Et primo quaeritur utrum in homine sit liberum arbitrium.
TTB
Et videtur quod non.
AG1
Ut enim dicitur hierem. X, 23, non est hominis via, nec viri est ut ambulet et dirigat gressus suos. Secundum hoc
autem dicitur aliquis esse liberi arbitrii, quod est Dominus suorum operum. Ergo homo non est liberi arbitrii.
AG2
Sed diceretur, quod verbum prophetae intelligitur de actibus meritoriis, qui non sunt in naturali hominis
potestate. Sed contra: ad ea quae non sunt in potestate nostra, non sumus liberi arbitrii. Si ergo merita non sunt in
potestate nostra, non sumus liberi arbitrii ad merendum; et sic actus meritorii non procedent ex libero arbitrio.
AG3
Praeterea, secundum Philosophum in I metaphysicorum, liberum est quod sui causa est. Sed mens humana habet
aliam causam sui motus quam seipsam, scilicet Deum: quia Rom. I, 26, super illud, propterea tradidit illos Deus,
dicit Glossa: manifestum est Deum operari in mentibus hominum ad convertendas voluntates eorum in
quodcumque voluerit. Ergo mens humana non est liberi arbitrii.
AG4
Sed diceretur, quod mens humana est sicut causa principalis sui actus, Deus autem sicut remota; et hoc non
impedit mentis libertatem.
Sed contra: quanto aliqua causa magis influit in effectum, tanto est principalior.
Sed causa prima plus influit in effectum quam secunda, ut dicitur in Lib. De causis. Ergo causa prima est
principalior quam secunda. Et ita mens nostra non est principalis causa sui actus, sed Deus.
AG5
Praeterea, omne quod movet, est sicut instrumentum, ut patet per Commentatorem in VIII physic.. Instrumentum
autem non est liberum ad agendum, cum non agat nisi secundum quod aliquis eo utitur.
Cum ergo mens humana non operetur nisi mota a Deo, videtur quod non sit liberi arbitrii.
AG6
Praeterea, liberum arbitrium dicitur esse facultas voluntatis et rationis, qua bonum eligitur gratia assistente, vel
malum eadem deficiente. Sed multi sunt qui non habent gratiam. Ergo non possunt libere eligere bonum; et ita
non habent liberum arbitrium ad bona.
AG7
Praeterea, servitus libertati opponitur.
Sed in homine invenitur servitus peccati, quia qui facit peccatum, servus est peccati, ut dicitur Ioan. VIII, 34.
Ergo in homine non est liberum arbitrium.
AG8
Praeterea, Anselmus dicit in libro de libero arbitrio: si haberemus potentiam peccandi et non peccandi, gratia non
indigeremus.
Potentia autem peccandi et non peccandi est liberum arbitrium. Ergo, cum gratia indigeamus, liberum arbitrium
non habemus.
AG9
Praeterea, ab optimo unumquodque denominandum est, ut ex Philosopho habetur in II de anima. Sed optimum
inter humanos actus sunt actus meritorii. Cum igitur ad hos homo non sit liberi arbitrii, quia, ut dicitur Ioan. XV,
5, sine me nihil potestis facere, quod de actibus meritoriis intelligitur: videtur quod homo non sit dicendus liberi
arbitrii.
AG10
Praeterea, Augustinus dicit: quia homo noluit abstinere a peccato cum potuit, inflictum est ei non posse cum
velit. Ergo non est in potestate hominis peccare et non peccare. Et sic videtur non esse Dominus suorum actuum,
nec liberi arbitrii.
AG11
Praeterea, bernardus, distinguit triplicem libertatem: scilicet libertatem arbitrii, libertatem consilii, et libertatem
beneplaciti; et dicit, quod libertas arbitrii est qua discernimus quid liceat, libertas consilii qua discernimus quid
expediat, libertas beneplaciti qua discernimus quid libeat. Sed discretio humana per ignorantiam est sauciata.
483

