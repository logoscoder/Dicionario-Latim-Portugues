Sed id quod est, assignatur ab Augustino, ut definitio veri, quibusdam aliis definitionibus reprobatis. Cum ergo
secundum id quod est, conveniant verum et ens, videtur quod sint idem ratione.
AG3
Praeterea, quaecumque differunt ratione, ita se habent quod unum illorum potest intelligi sine altero: unde
boetius in libro de hebdomadibus dicit, quod potest intelligi Deus esse, si separetur per intellectum paulisper
bonitas eius. Ens autem nullo modo potest intelligi si separetur verum: quia per hoc intelligitur quod verum est.
Ergo verum et ens non differunt ratione.
AG4
Praeterea, si verum non est idem quod ens, oportet quod sit entis dispositio. Sed non potest esse entis dispositio.
Non enim est dispositio totaliter corrumpens, alias sequeretur: est verum, ergo est non ens; sicut sequitur: est
homo mortuus, ergo non est homo. Similiter non est dispositio diminuens, alias non sequeretur: est verum, ergo
est; sicut non sequitur: est albus dentes, ergo est albus. Similiter non est dispositio contrahens, vel specificans:
quia sic non converteretur cum ente. Ergo verum et ens omnino sunt idem.
AG5
Praeterea, illa quorum est una dispositio, sunt eadem. Sed veri et entis est eadem dispositio. Ergo sunt eadem.
Dicitur enim in II metaphysic.: dispositio rei in esse est sicut sua dispositio in veritate. Ergo verum et ens sunt
omnino idem.
AG6
Praeterea, quaecumque non sunt idem, aliquo modo differunt. Sed verum et ens nullo modo differunt: quia non
differunt per essentiam, cum omne ens per essentiam suam sit verum; nec differunt per aliquas differentias, quia
oporteret quod in aliquo communi genere convenirent.
Ergo sunt omnino idem.
AG7
Item, si non sunt omnino idem, oportet quod verum aliquid super ens addat. Sed nihil addit verum super ens,
cum sit etiam in plus quam ens: quod patet per Philosophum, IV metaphys., ubi dicit quod: verum definientes
dicimus quod dicimus esse quod est; aut non esse quod non est; et sic verum includit ens et non ens. Ergo verum
non addit aliquid super ens; et sic videtur omnino idem esse verum quod ens.
SC1
Sed contra. Nugatio est eiusdem inutilis repetitio.
Si ergo verum esset idem quod ens, esset nugatio, dum dicitur ens verum; quod falsum est. Ergo non sunt idem.
SC2
Item, ens et bonum convertuntur. Sed verum non convertitur cum bono; aliquod est enim verum quod non est
bonum, sicut aliquem fornicari. Ergo nec verum cum ente convertitur, et ita non sunt idem.
SC3
Praeterea, secundum boetium in libro de hebdomadibus: in omnibus creaturis diversum est esse et quod est. Sed
verum significat esse rei. Ergo verum est diversum a quod est in creatis. Sed quod est, est idem quod ens. Ergo
verum in creaturis est diversum ab ente.
SC4
Praeterea, quaecumque se habent ut prius et posterius, oportet esse diversa. Sed verum et ens modo praedicto se
habent, quia, ut in libro de causis dicitur, prima rerum creatarum est esse; et Commentator in eodem libro dicit
quod omnia alia dicuntur per informationem de ente, et sic ente posteriora sunt.
Ergo verum et ens sunt diversa.
SC5
Praeterea, quae communiter dicuntur de causa et causatis, magis sunt unum in causa quam in causatis, et
praecipue in Deo quam in creaturis. Sed in Deo ista quatuor, ens, unum, verum et bonum, hoc modo
appropriantur: ut ens ad essentiam pertineat, unum ad personam patris, verum ad personam filii, bonum ad
personam spiritus sancti. Personae autem divinae non solum ratione, sed etiam re distinguuntur; unde de invicem
non praedicantur.
Ergo multo fortius in creaturis praedicta quatuor debent amplius quam ratione differre.
CO
Respondeo. Dicendum, quod sicut in demonstrabilibus oportet fieri reductionem in aliqua principia per se
intellectui nota, ita investigando quid est unumquodque; alias utrobique in infinitum iretur, et sic periret omnino
scientia et cognitio rerum.
Illud autem quod primo intellectus concipit quasi notissimum, et in quod conceptiones omnes resolvit, est ens, ut
Avicenna dicit in principio suae metaphysicae.
Unde oportet quod omnes aliae conceptiones intellectus accipiantur ex additione ad ens. Sed enti non possunt
addi aliqua quasi extranea per modum quo differentia additur generi, vel accidens subiecto, quia quaelibet natura
est essentialiter ens; unde probat etiam Philosophus in III metaphys., quod ens non potest esse genus, sed
secundum hoc aliqua dicuntur addere super ens, in quantum exprimunt modum ipsius entis qui nomine entis non
exprimitur.
2

