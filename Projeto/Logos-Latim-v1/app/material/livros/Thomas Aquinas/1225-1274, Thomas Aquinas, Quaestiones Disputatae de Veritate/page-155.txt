Ergo gratia non requiritur ad videndum Deum per essentiam; et ita secundum naturalia tantum ad hanc visionem
pervenire potuerunt.
AG7
Praeterea, secundum Augustinum, fides quia praesens est per essentiam in anima, videtur ab anima per sui
essentiam. Sed Deus per sui essentiam praesentialiter est in anima, et similiter in Angelo, et in qualibet creatura.
Ergo Angelus Deum per essentiam in puris naturalibus videre potuit.
AG8
Praeterea, secundum Augustinum X confessionum, tripliciter est aliquid praesens in anima: scilicet per
imaginem, per notionem, et per praesentiam essentiae suae. Si ergo ista divisio est conveniens, oportet haec esse
opposita; et ita, cum Deus sit praesens intellectui angelico per essentiam, non erit ei praesens per similitudinem;
et ita non potest Deus ab Angelo per similitudinem videri. Si ergo ex naturalibus puris potest eum cognoscere
aliquo modo, videtur quod cognoscat eum per essentiam naturaliter.
AG9
Praeterea, si videtur aliquid in speculo materiali, oportet quod ipsum speculum videatur.
Sed Angeli in statu suae conditionis viderunt res in verbo quasi in quodam speculo.
Ergo viderunt verbum.
AG10
Sed dicebat, quod Angeli non fuerunt creati in puris naturalibus, sed cum gratia gratum faciente, vel cum gratia
gratis data.
Sed contra, sicut lumen naturae deficit a lumine gloriae, ita etiam lumen gratiae gratis datae, vel gratum facientis.
Si ergo existentes in gratia gratis data vel gratum faciente potuerunt videre Deum per essentiam, pari ratione et in
statu naturalium existentes.
AG11
Praeterea, res non videntur nisi ubi sunt. Sed ante conditionem rerum res non erant nisi in verbo. Ergo cum
Angeli res fiendas cognoverint, in verbo eas cognoverunt; et ita viderunt verbum.
AG12
Praeterea, natura non deficit in necessariis.
Sed attingere finem, maxime est de necessariis naturae. Ergo unicuique naturae provisum est ut possit pertingere
ad finem suum.
Sed finis propter quem est rationalis creatura, est videre Deum per essentiam. Ergo rationalis creatura ex
naturalibus puris potest ad hanc visionem pervenire.
AG13
Praeterea, superiores potentiae sunt perfectiores inferioribus. Sed inferiores potentiae per naturam suam possunt
in sua obiecta, sicut sensus in sensibilia, et imaginatio in imaginabilia. Cum ergo obiectum intelligentiae sit
Deus, ut dicitur in Lib. De spiritu et anima, videtur quod per naturalia possit Deus videri ab intelligentia
angelica.
AG14
Sed dicebat, quod non est simile: quia obiecta aliarum potentiarum non excedunt suas potentias; sed Deus
excedit omnem intelligentiam creatam. Sed contra, quantumcumque perficiatur intelligentia creata lumine
gloriae, semper Deus ipsam in infinitum excedit. Si ergo iste excessus impedit visionem Dei per essentiam,
nunquam intellectus creatus poterit pervenire in statu gloriae ad videndum Deum per essentiam; quod est
absurdum.
AG15
Praeterea, in Lib. De spiritu et anima, dicitur, quod anima est similitudo totius sapientiae, et eadem ratione
Angelus. Sed res naturaliter cognoscitur per suam similitudinem. Ergo naturaliter Angelus cognoscit ea de
quibus est sapientia. Sed sapientia est de divinis, ut Augustinus dicit.
Ergo Angelus naturaliter pervenit ad videndum Deum per essentiam.
AG16
Praeterea, ad hoc quod intellectus creatus videat Deum per essentiam, non requiritur nisi quod intellectus Deo
conformetur.
Sed intellectus Angeli per naturam suam est Deiformis. Ergo ex naturalibus propriis potest videre Deum per
essentiam.
AG17
Praeterea, omnis cognitio Dei vel est sicut in speculo, vel est per essentiam, ut patet per hoc quod habetur I Cor.,
XIII, 12: videmus nunc per speculum in aenigmate, tunc autem facie ad faciem. Sed Angeli in naturalibus suis
existentes non cognoverunt Deum sicut in speculo; quia, ut Augustinus dicit, ex quo creati sunt, aeterna verbi
visione perfruuntur, non invisibilia Dei per ea quae facta sunt conspicientes; quod est in speculo videre. Ergo
Angeli naturaliter vident Deum per essentiam.
AG18
Praeterea, illud immediate videtur de quo cogitamus non cogitando de aliquo altero.
155

