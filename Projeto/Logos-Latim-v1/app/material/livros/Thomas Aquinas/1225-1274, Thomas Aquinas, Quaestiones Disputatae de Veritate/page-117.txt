non semper inducunt effectus suos in his inferioribus propter impedimentum contrariae dispositionis. Et hoc est
quod Philosophus dicit in Lib. De somno et vigilia quod frequenter fiunt signa imbrium et ventorum, quae tamen
non eveniunt propter contrarias dispositiones fortiores.
RA2
Ad secundum dicendum, quod dispositiones istae quae contrariantur caelesti virtuti, non sunt ex prima
institutione causatae a corpore caelesti, sed ex divina operatione, per quam ignis effectus est calidus, et aqua
frigida, et sic de aliis; et sic non oportet omnia impedimenta huiusmodi in causas caelestes reducere.
RA3
Ad tertium dicendum, quod virtutes activae in his inferioribus sunt instrumentales tantum; unde, sicut
instrumentum non movet nisi motum a principali agente, ita nec virtutes activae inferiores agere possunt nisi
motae a corporibus caelestibus.
RA4
Ad quartum dicendum, quod obiectio illa tangit quamdam opinionem quae habetur in Lib. Fontis vitae, qui ponit
quod nullum corpus ex virtute corporali agit; sed quantitas quae in est materia, impedit formam ab actione; et
omnis actio quae attribuitur corpori, est alicuius virtutis spiritualis operantis in ipso corpore. Et hanc opinionem
Rabbi Moyses dicit esse loquentium in lege maurorum: dicunt enim, quod ignis non calefacit, sed Deus in igne.
Sed haec positio stulta est cum auferat rebus omnibus naturales operationes; et contrariatur dictis Philosophorum
et sanctorum.
Unde dicimus, quod corpora per virtutem corporalem agunt, nihilominus tamen Deus operatur in omnibus rebus
sicut causa prima operatur in causa secunda. Quod igitur inducitur, quod corpora aguntur tantum et non agunt,
debet intelligi secundum hoc quod illud dicitur agere quod habet dominium super actionem suam; secundum
quem modum loquendi dicit Damascenus, quod animalia bruta non agunt, sed aguntur. Per hoc tamen non
excluditur quin agant secundum quod agere est aliquam actionem exercere.
RA5
Ad quintum dicendum, quod agens semper est diversum vel contrarium patienti, ut dicitur in I de generatione; et
ideo corpori non competit agere in aliud corpus, secundum hoc quod habet commune cum eo, sed secundum id
in quo ab eo distinguitur.
Et ideo corpus non agit inquantum est corpus, sed inquantum est tale corpus; sicut etiam animal non ratiocinatur
inquantum est animal, sed inquantum est homo; et similiter ignis non calefacit inquantum est corpus, sed
inquantum est calidus; et similiter etiam est de corpore caelesti.
RA6
Ad sextum dicendum, quod dimensiones praeintelliguntur in materia, non in actu completo ante formas
naturales, sed in actu incompleto; et ideo sunt prius in via materiae et generationis; sed forma est prior in via
complementi.
Secundum hoc autem aliquid agit quod completum est et ens actu, non secundum quod est in potentia; secundum
hoc enim patitur; et ideo non sequitur, si materia vel dimensiones in materia praeexistentes non agunt, quod
forma non agat; sed e converso. Sequeretur autem quod si non patiuntur, quod forma non patiatur; et tamen
forma corporis caelestis non inest ei mediantibus huiusmodi dimensionibus, ut Commentator dicit ibidem.
RA7
Ad septimum dicendum, quod ordo effectuum debet respondere ordini causarum. In causis autem, secundum
auctorem illius libri, talis ordo invenitur, quod primum est causa prima, scilicet Deus; secundum autem
intelligentia; tertium vero anima: unde et primus effectus, qui est esse, proprie attribuitur causae primae; et
secundus, qui est cognoscere, attribuitur intelligentiae; et tertius, qui est movere, attribuitur animae.
Sed tamen causa secunda semper agit in virtute causae primae, et sic aliquid habet de operatione eius; sicut etiam
inferiores orbes habent aliquid de motu primi orbis; unde et intelligentia, secundum ipsum, non solum intelligit,
sed et dat esse; et anima, quae est effecta ab intelligentia secundum eum, non solum movet, quod est actio
animalis, sed etiam intelligit, quod est actio intellectualis, et dat esse, quod est actio divina; et hoc dico de anima
nobili, quam intelligit ille esse animam caelestis corporis, vel quamlibet aliam rationalem animam.
Sic ergo non oportet quod sola virtus divina immediate moveat, sed etiam inferiores causae per virtutes proprias,
secundum quod participant virtutem superiorum causarum.
RA8
Ad octavum dicendum, quod secundum Augustinum rationes seminales dicuntur omnes vires activae et passivae
a Deo creaturis collatae, quibus mediantibus naturales effectus in esse producit; unde ipse dicit in III de trinitate,
quod sicut matres gravidae sunt foetibus, sic ipse mundus gravidus est causis nascentium; exponens quod supra
de rationibus seminalibus dixerat, quas etiam vires et facultates rebus distributas nominaverat. Unde inter has
rationes seminales continentur etiam virtutes activae corporum caelestium, quae sunt nobiliores virtutibus activis
inferiorum corporum, et ita possunt eas movere; et dicuntur rationes seminales inquantum in causis activis sunt
omnes effectus originaliter sicut in quibusdam seminibus.
Si tamen intelligantur rationes seminales inchoationes formarum quae sunt in materia prima, secundum quod est
in potentia ad omnes formas, ut quidam volunt; quamvis non multum conveniat dictis Augustini, tamen potest
117

