RA4
Ad quartum dicendum, quod passio Christi dupliciter considerari poterat: uno modo per se, in quantum scilicet
erat quaedam afflictio innocentis; alio modo secundum ordinem ad fructum ad quem Deus eam ordinabat: et sic
erat a Deo volita, non autem primo modo.
Voluntas ergo Christi, quae poterat istum ordinem considerare, scilicet voluntas rationis, hanc passionem
volebat, sicut et Deus; sed voluntas sensualitatis, cuius est non conferre, sed in aliquid absolute ferri, non volebat
hanc passionem. Et in hoc divinae voluntati quodammodo in volito conformabatur, quando nec ipse Deus
passionem Christi vellet secundum se solum consideratam.
RA5
Ad quintum dicendum, quod voluntas b. Virginis dissentiebat a passione Christi in se considerata: volebat tamen
fructum salutis qui ex passione Christi consequebatur: et ita divinae voluntati conformabatur quantum ad hoc
quod volebat.
RC1
Ad primum quod in contrarium obiicitur, dicendum, quod verba Glossae sunt intelligenda de volitis divinae
voluntatis secundum quod stant sub ordine ad finem, et non absolute.
RC2
Ad secundum dicendum, quod amicitia consistit in concordia voluntatum magis quoad finem quam quoad ipsa
volita. Plus enim esset amicus febricitanti medicus qui ei vinum negaret propter desiderium sanitatis, quam si
vellet eius desiderio satisfacere de vini potatione in periculum sanitatis.
RC3
Ad tertium dicendum, quod, sicut supra, art. 4 huius quaest., dictum est, primum volitum a Deo, quod est
mensura et regula omnium aliorum volitorum, est finis voluntatis eius, scilicet sua bonitas; omnia vero alia non
vult nisi propter hunc finem: et ideo, dum voluntas nostra divinae voluntati conformatur in fine, ad primum
volitum omnia nostra volita regulantur.
RC4
Ad quartum dicendum, quod electio habet in se et rationis iudicium, et appetitum.
Si ergo aliquis iudicio praeferat id quod est minus bonum magis bono, erit perversitas electionis; non autem si
praeferat in appetendo: non enim homo tenetur prosequi meliora semper in operando, nisi sint talia ad quae ex
praecepto obligetur: aliter enim quilibet teneretur sequi perfectionis consilia, quae constat esse meliora.
RC5
Ad quintum dicendum, quod quaedam sunt in quibus Christum admirari possumus, non imitari; sicut ea quae
pertinent ad divinitatem eius, et ad beatitudinem quam habuit adhuc viator existens; ad quod pertinebat quod
Christus quantum ad volita rationis, voluntatem divinae voluntati conformabat.
|q24 Quaestio 24
Prologus
PR1
Et primo quaeritur, utrum homo sit liberi arbitrii.
PR2
Secundo utrum liberum arbitrium sit in brutis.
PR3
Tertio utrum liberum arbitrium sit in Deo.
PR4
Quarto utrum liberum arbitrium sit potentia, vel non.
PR5
Quinto utrum liberum arbitrium sit una potentia vel plures.
PR6
Sexto utrum liberum arbitrium sit voluntas, vel potentia alia a voluntate.
PR7
Septimo utrum possit esse aliqua creatura quae liberum arbitrium habeat naturaliter confirmatum in bono.
PR8
Octavo utrum liberum arbitrium creaturae possit confirmari in bono per aliquod donum gratiae.
PR9
Nono utrum liberum arbitrium hominis in statu viae possit confirmari in bono.
PR10
Decimo utrum liberum arbitrium creaturae possit esse obstinatum in malo, vel immutabiliter firmatum.
PR11
Undecimo utrum liberum arbitrium hominis in statu viae possit esse obstinatum in malo.
PR12
Duodecimo utrum liberum arbitrium sine gratia, in statu peccati mortalis, possit vitare peccatum mortale.
482

