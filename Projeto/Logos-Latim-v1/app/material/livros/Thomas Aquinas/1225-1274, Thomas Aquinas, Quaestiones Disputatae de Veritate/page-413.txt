quantitatem vel materiam, non est tamen infinitum secundum speciem: quod patet ex hoc quod adhuc extra
infinitos homines possunt esse aliae species; proprium autem obiectum intellectus est natura speciei, non autem
materia.
Similiter qui cognosceret per animalis naturam omnes species animalis in sua specialitate, dato etiam quod
species animalis essent in actu infinitae, adhuc cognosceret infinitas species, sed finitam naturam, quia praeter
naturam animalis adhuc est natura lapidis.
Ita igitur, cum anima Christi cognoscat verbum, quod est sufficiens ratio cognoscendi omnia individua in sua
singularitate, et omnes species in sua specialitate; nihil prohibet, quamvis sit finita secundum esse, quin
cognoscat infinita; non tamen comprehendere naturam infinitam.
RA2
Ad secundum dicendum, quod ex unione ad verbum anima Christi non elevatur ultra limites creaturae; unde nec
fit infinita, nec habens virtutem infinitam, nec eius operatio per se est infinita, quamvis infinita cognoscat.
Cognoscit enim illa infinita finita efficacia; unde non remanet infinita nisi materialiter.
RA3
Et per hoc etiam patet solutio ad tertium.
RA4
Ad quartum dicendum, quod comprehensio infiniti non potest esse nisi per actionem quae sit efficaciae infinitae.
Tunc enim ipse Deus comprehenditur ab intellectu aliquo, quando intellectus tantam habet efficaciam in
intelligendo, quantam habet Deus ut intelligatur; unde non potest comprehendi nisi ab intellectu increato. Sed
cognitio infinitorum non requirit efficaciam infinitam in operatione intellectus, ut ex dictis patet; et ideo ratio
non sequitur.
RA5
Ad quintum et sextum patet solutio ex dictis.
RA7
Ad septimum dicendum, quod anima Christi cognoscit infinita modo praedicto per speciem increatam, id est per
ipsam essentiam divinam; quae quidem cum infinita sit, nihil prohibet quin sit infinitorum ratio.
RA8
Ad octavum patet responsio ex dictis.
RA9
Ad nonum dicendum, quod homo assumptus non aequatur verbo in numero scitorum, quamvis sciat infinita; quia
adhuc non sequitur quod sciat omnia illa quae Deus potest facere, ut ex dictis patet. Dato etiam quod omnino
sciret omnia quae scit verbum, adhuc non aequaretur in numero scitorum quantum ad modum sciendi, quamvis
esset aequalis numerus scitorum utrobique.
RA10
Ad decimum dicendum, quod quantitati dimensivae quaelibet dimensio per se competit; et ideo secundum
quamcumque unum corpus alteri aequetur, potest dici ei esse aequale.
Sed scientiae quantitas quae attenditur penes numerum scitorum, est ei quasi per accidens et materialis, et
praecipue quando in multis scitis est una ratio sciendi; secus enim esset, si diversis rationibus cognoscerentur.
Sed illa quantitas quae est ex efficacia cognitionis, scientiae per se competit, quia quantitas talis attenditur
secundum exitum operationis intellectualis ab intellectuali virtute; et ideo non est simile.
RA11
Ad undecimum dicendum, quod filius Dei non assumpsit omnes illos defectus qui ei potuerunt inesse sine
impedimento humanae redemptionis; sed hoc est verum quod illos tantum assumpsit quorum assumptio ad
redemptionem humani generis competens erat.
Et tamen quaecumque nescientia esset defectus redemptionem humani generis impediens; quia in redemptore,
per quem gratia et veritas in totum humanum genus diffundenda erat, requirebatur plenitudo gratiae et veritatis,
cui quilibet scientiae defectus praeiudicare poterat.
RA12
Ad duodecimum dicendum, quod Christus per infirmitatem corporis venit infirmitatem animae sanare, quae
consistit in defectu gratiae et cognitionis; unde quamvis defectus corporales assumpserit, defectum tamen
scientiae et gratiae nullo modo assumere debuit.
RA13
Ad decimumtertium patet responsio ex dictis.
RA14
Ad decimumquartum dicendum, quod quantitas extensionis, ut ex dictis patet, est scientiae accidentalis;
quantitas autem intensiva est ei essentialis, ut ex dictis patet; et ideo non est simile.
|a5 Articulus 5
TTA
Quinto quaeritur utrum anima Christi sciat omnia illa quae potest facere Deus.
413

