Et sic contingit actum synderesis extingui in non habentibus usum liberi arbitrii, neque aliquem usum rationis: et
hoc propter impedimentum proveniens ex laesione organorum corporalium, a quibus ratio nostra accipere
indiget.
Alio modo per hoc quod actus synderesis ad contrarium deflectatur. Et sic impossibile est in universali iudicium
synderesis extingui; in particulari autem operabili extinguitur quandocumque peccatur in eligendo. Vis enim
concupiscentiae aut alterius passionis ita rationem absorbet, ut in eligendo universale synderesis iudicium ad
particularem actum non applicetur. Sed hoc non est extingui synderesim simpliciter, sed secundum quid tantum.
Unde simpliciter loquendo, concedimus quod synderesis nunquam extinguitur.
RA1
Ad primum igitur dicendum, quod dicuntur aliqui peccatores omni lumine rationis privati quantum ad actum
electionis, in qua ratio errat, propter hoc quod absorbetur ab aliqua passione, vel deprimitur ab aliquo habitu, ut
lumen synderesis non sequatur in eligendo.
RA2
Ad secundum dicendum, quod in haereticis non remurmurat conscientia eorum infidelitati, propter errorem qui
est in ratione eorum superiori, ex quo contingit ut synderesis iudicium huic particulari non applicetur.
In universali enim iudicium synderesis in eis manet: iudicant enim malum esse non credere his quae a Deo
dicuntur; in hoc autem errant secundum rationem superiorem, quod non credunt hoc esse a Deo dictum.
RA3
Ad tertium dicendum, quod ille qui habet habitum alicuius vitii, est quidem corruptus circa principia
operabilium, non in universali, sed in particulari operabili; in quantum scilicet per habitum vitii deprimitur ratio,
ne universale iudicium ad operabile particulare applicet eligendo. Et per hunc etiam modum impius in
profundum peccatorum veniens contemnere dicitur.
RA4
Unde patet solutio ad quartum.
RA5
Ad quintum dicendum, quod malum est praeter naturam, et ideo nihil prohibet inclinationem ad malum a beatis
removeri. Sed bonum et inclinatio ad bonum consequitur ipsam naturam; unde manente natura, non potest
inclinatio ad bonum tolli etiam a damnatis.
|q17 Quaestio 17
Prologus
PR1
Primo utrum conscientia sit potentia, vel habitus, vel actus.
PR2
Secundo utrum conscientia possit errare.
PR3
Tertio utrum conscientia liget.
PR4
Quarto utrum conscientia erronea liget.
PR5
Quinto utrum conscientia erronea in indifferentibus plus liget quam praeceptum praelati vel minus.
|a1 Articulus 1
TTA
Quaestio est de conscientia.
Et primo quaeritur utrum sit potentia, vel habitus, vel actus.
TTB
Et videtur quod sit potentia.
AG1
Dicit enim Hieronymus in Glossa Ezech., cap. I, 9, postquam de synderesi mentionem fecerat: hanc
conscientiam interdum praecipitari videmus; ex quo videtur quod idem sit conscientia quod synderesis. Sed
synderesis aliquo modo est potentia. Ergo et conscientia.
AG2
Praeterea, nihil est subiectum vitii nisi potentia animae. Sed conscientia est subiectum inquinationis peccati, ut
patet ad titum, I, 15: inquinata est eorum mens et conscientia. Ergo conscientia est potentia.
AG3
Sed dicebat, quod inquinatio non est in conscientia sicut in subiecto. Sed contra, nihil potest numero idem esse
inquinatum et mundum, nisi sit subiectum inquinationis.
Sed omne quod mutatur de inquinatione in munditiam idem numero manens, quandoque est mundum et
quandoque inquinatum.
363

