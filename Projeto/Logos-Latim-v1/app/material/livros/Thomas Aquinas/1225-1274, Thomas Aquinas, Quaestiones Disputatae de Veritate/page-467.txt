Lib. II, quod voluntas antecedens est acceptio Dei ex ipso existens: sed voluntas consequens est concessio ex
nostra causa.
Ad cuius evidentiam sciendum est, quod in qualibet actione est aliquid considerandum ex parte agentis, et
aliquid ex parte recipientis: et sicut agens est prius facto et principalius, ita id quod est ex parte facientis, est
prius naturaliter eo quod est ex parte facti. Sicut patet in operatione naturae, quod ex parte virtutis formativae,
quae est in semine, est quod animal perfectum producatur: sed ex parte materiae recipientis, quae quandoque est
indisposita, contingit quandoque quod non producitur perfectum animal, sicut contingit in partubus monstruosis.
Et sic dicimus de prima intentione naturae esse quod animal perfectum producatur; sed quod producatur animal
imperfectum, est ex secunda intentione naturae: quae ex quo non potest propter suam indispositionem tradere
formam perfectionis, tradit ei id cuius est capax.
Et similiter est considerandum in operatione Dei qua operatur in creaturis.
Quamvis enim ipse in sua operatione materiam non requirat, et res a principio creaverit nulla materia
praeexistente, nunc tamen operatur in rebus quas primo creavit, eis administrans, praesupposita natura quam
prius eis dedit; et quamvis posset a creatura omne impedimentum auferre, quo perfectionis incapaces existunt;
tamen secundum ordinem suae sapientiae disponit de rebus secundum earum conditionem, ut unicuique tribuat
secundum modum suum.
Illud ergo ad quod Deus creaturam ordinavit quantum est de se, dicitur esse volitum ab eo quasi prima
intentione, sive voluntate antecedente.
Sed quando creatura impeditur propter sui defectum ab hoc fine, nihilominus tamen Deus implet in ea id
bonitatis cuius est capax; et hoc est quasi de secunda intentione eius, et dicitur voluntas consequens.
Quia ergo Deus omnes homines propter beatitudinem fecit, dicitur voluntate antecedente omnium salutem velle:
sed quia quidam suae saluti adversantur, quos ordo suae sapientiae ad salutem venire non patitur propter eorum
defectum, implet in eis alio modo id quod ad suam bonitatem pertinet, scilicet eos per iustitiam damnans; ut sic
dum a primo ordine voluntatis deficiunt, in secundum labantur; et dum Dei voluntatem non faciunt, impleatur in
eis voluntas Dei.
Ipse autem defectus peccati, quo aliquis redditur dignus poena in praesenti vel in futuro, non est volitus a Deo
neque voluntate antecedente neque consequente; sed est ab eo solummodo permissus.
Nec tamen intelligendum est ex praedictis quod intentio Dei frustrari possit: quia istum qui non salvatur,
praescivit ab aeterno fore non salvandum; nec ordinat ipsum in salutem secundum ordinem praedestinationis, qui
est ordo absolutae voluntatis; sed quantum ex parte sua est, dedit ei naturam ad beatitudinem ordinatam.
RA1
Ad primum ergo dicendum, quod in voluntate divina nec ordo nec distinctio est ex parte actus voluntatis, sed
solummodo ex parte volitorum.
RA2
Ad secundum dicendum, quod ordo divinae voluntatis non attenditur secundum diversa volita, sed per respectum
ad unum et idem volitum propter diversa in eo reperta; sicut aliquem hominem vult Deus salvari voluntate
antecedente, ratione humanae naturae, quam ad salutem fecit; sed vult eum damnari voluntate consequente,
propter peccata quae in eo inveniuntur.
Quamvis autem res in quam fertur actus voluntatis, sit cum omnibus suis conditionibus, non tamen oportet quod
quaelibet illarum conditionum quae inveniuntur in volito, sit ratio movens voluntatem; sicut vinum non movet
appetitum bibentis ratione virtutis inebriandi quam habet, sed ratione dulcedinis; quamvis simul utrumque in uno
inveniatur.
RA3
Ad tertium dicendum, quod voluntas divina est immediatum creaturarum principium, ordinando attributa divina
per modum intelligendi, secundum quod ad opus applicantur. Potentia enim non exit in opus nisi recta per
scientiam, et determinata per voluntatem ad aliquid agendum; et ideo magis ordo rerum refertur in voluntatem
divinam quam in potentiam vel scientiam.
Vel dicendum, quod ratio voluntatis consistit, ut dictum est, in comparatione voluntatis ad ipsas res; sed res
dicuntur esse scitae, vel possibiles alicui agenti, in quantum sunt in ipso per modum intelligibilem vel virtualem.
Res autem secundum quod sunt in Deo, non habent ordinem; sed secundum quod sunt in seipsis; et ideo ordo
rerum non attribuitur scientiae vel potentiae, sed solum voluntati.
RA4
Ad quartum dicendum, quod quamvis divina voluntas non impediatur nec immutetur ex aliquo alio, tamen
secundum ordinem sapientiae fertur in aliquid secundum conditionem illius; et sic voluntati divinae attribuitur
aliquid ex parte nostra.
RA5
Ad quintum dicendum, quod ratio illa procedit de ordine voluntatis ex parte ipsius actus; sic autem ibi non est
ordo antecedentis et consequentis.
RA6
Et similiter dicendum ad sextum.
467

