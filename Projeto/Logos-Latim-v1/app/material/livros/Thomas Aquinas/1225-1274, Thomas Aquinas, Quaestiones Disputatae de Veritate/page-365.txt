Conscientia enim, secundum Damascenum, est lex intellectus nostri.
Sed lex intellectus est habitus universalium principiorum iuris. Ergo et conscientia est habitus.
SC2
Praeterea, Roman. II, 14, super illud, cum enim gens quae legem etc., dicit Glossa: etsi gentiles non habent
legem scriptam, habent tamen legem naturalem, quam quisque intelligit, et qua quisque sibi conscius est quid sit
bonum et malum.
Ex quo videtur quod lex naturalis sit qua aliquis sibi conscius est. Sed quilibet sibi conscius est per conscientiam.
Ergo conscientia est lex naturalis; et sic idem quod prius.
SC3
Praeterea, scientia nominat habitum conclusionis.
Sed conscientia quaedam scientia est. Ergo est habitus.
SC4
Praeterea, ex actibus multiplicatis generatur aliquis habitus. Sed aliquis frequenter operatur secundum
conscientiam. Ergo ex talibus actibus generatur aliquis habitus, qui conscientia dici potest.
SC5
Praeterea, I Tim. I, 5: finis praecepti est caritas de corde puro, conscientia bona et fide non ficta, glosa: de
conscientia bona, id est spe. Sed spes est habitus quidam. Ergo et conscientia.
SC6
Praeterea, illud quod est in nobis per immissionem a Deo, videtur esse habitus infusus.
Sed, secundum Damascenum in IV Lib., sicut fomes est per immissionem a Daemone, ita conscientia per
immissionem a Deo.
Ergo conscientia est habitus infusus.
SC7
Praeterea, secundum Philosophum in II ethic., omne quod est in anima, est potentia vel habitus, vel passio. Sed
conscientia non est passio; quia passionibus nec meremur nec demeremur, nec laudamur nec vituperamur, ut
ibidem Philosophus dicit. Neque iterum est potentia, quia potentia non potest deponi, conscientia autem
deponitur. Ergo conscientia est habitus.
SC8
Sed e contra, videtur quod conscientia sit actus.
Conscientia enim dicitur accusare vel excusare.
Sed non accusatur aliquis vel excusatur, nisi secundum quod actu aliquid considerat. Ergo conscientia actus
aliquis est.
SC9
Praeterea, scire quod consistit in collatione, est scire in actu. Sed conscientia nominat scientiam cum collatione;
dicitur enim conscire, quasi simul scire. Ergo conscientia est scientia actualis.
CO
Responsio. Dicendum, quod quidam dicunt conscientiam tripliciter dici.
Quandoque enim conscientia sumitur pro ipsa re conscita, sicut etiam fides accipitur pro re credita; quandoque
pro potentia qua conscimus; quandoque etiam pro habitu; a quibusdam etiam dicitur quod quandoque pro actu.
Et huius distinctionis haec videtur esse ratio; quia cum conscientiae sit aliquis actus, circa actum autem
consideretur obiectum, potentia, habitus, et ipse actus; invenitur quandoque aliquod nomen quod ad ista quatuor
aequivocatur: sicut hoc nomen intellectus quandoque significat rem intellectam, sicut nomina dicuntur
significare intellectus; quandoque vero ipsam intellectivam potentiam; quandoque vero habitum quemdam;
quandoque etiam actum.
In huiusmodi tamen nominationibus sequendus est usus loquendi; quia nominibus utendum ut plures, ut dicitur II
topic..
Istud quidem secundum usum loquentium esse videtur ut conscientia quandoque pro re conscita accipiatur, ut
cum dicitur: dicam tibi conscientiam meam; id est quod est in conscientia mea. Sed potentiae vel habitui hoc
nomen attribui proprie non potest, sed solum actui; in qua significatione sola concordant omnia quae de
conscientia dicuntur.
Sciendum est enim, quod non consuevit idem nomen esse actus et potentiae vel habitus, nisi quando actus aliquis
est proprius alicuius potentiae vel alicuius habitus; sicut videre est proprium potentiae visivae, et scire in actu
habitus scientiae: unde visus quandoque nominat potentiam, quandoque actum; et similiter scientia. Si autem sit
aliquis actus qui conveniat pluribus aut omnibus habitibus vel potentiis, non consuevit a tali nomine actus aliqua
potentia vel aliquis habitus denominari: sicut patet de hoc nomine usus; significat enim actum cuiuslibet habitus.
Actus quidem cuiuslibet habitus et potentiae usus quidam est illius cuius est actus; unde hoc nomen usus ita
significat actum, quod nullo modo potentiam vel habitum.
Et similiter esse videtur de conscientia.
Nomen enim conscientiae significat applicationem scientiae ad aliquid; unde conscire dicitur quasi simul scire.
Quaelibet autem scientia ad aliquid applicari potest; unde conscientia non potest nominare aliquem habitum
365

