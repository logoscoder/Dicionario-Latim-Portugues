Praeterea, sicut se habet natura ad actum naturae, ita gratia ad actum gratiae. Sed natura non potest in actum
gratiae. Ergo nec gratia potest in actum naturae. Ergo non potest esse quod per gratiam anima Christi habuerit
actum in primo instanti suae conceptionis qui ei naturaliter competit, scilicet eligere.
AG8
Praeterea, forma habet tres actus; quia dat esse, distinguit, et ordinat in finem. Hi autem actus ad invicem
ordinati sunt; sicut ens, et unum, et bonum. Nam ens a primo actu relinquitur, unum a secundo, bonum a tertio.
Ergo et res aliqua prius est ens quam ordinetur in finem. Anima autem Christi per actum meritorium in finem
ordinabatur. Ergo non potest esse quod in primo instanti suae creationis in quo esse habuit, mereretur.
AG9
Praeterea, meritum consistit in actu virtutis qui praecipue electione perficitur secundum Philosophum.
Sed anima Christi non potuit in primo instanti suae creationis actum electionis habere: nam electio praesupponit
consilium cum sit appetitus praeconsiliati, ut dicitur in III ethic.; consilium autem tempore indiget, cum sit
inquisitio quaedam. Ergo anima Christi in primo instanti suae creationis mereri non potuit.
AG10
Praeterea, imbecillitas organorum usum liberi arbitrii impedit, ut patet in pueris recenter natis. Sed hanc
imbecillitatem Christus assumpsit, sicut et alias nostras passibilitates.
Ergo in primo instanti suae creationis anima Christi non meruit.
SC1
Sed contra. Christus in instanti suae creationis fuit perfectissimus secundum animam.
Sed maior perfectio est quae est secundum habitum et actum, quam quae est secundum habitum tantum. Ergo in
Christo fuerunt virtutes in primo instanti suae creationis, non solum secundum habitum, sed secundum actum.
Actus autem virtutum sunt meritorii.
Ergo Christus in primo instanti suae creationis meruit.
SC2
Praeterea, Christus in primo instanti suae creationis fruebatur ut verus comprehensor.
Fruitio autem est per actum caritatis. Ergo in primo instanti suae creationis actum caritatis habuit. Actus autem
caritatis erat in Christo meritorius. Ergo idem quod prius.
SC3
Sed diceretur, quod actus caritatis non erat meritorius nisi cum deliberatione. Sed contra: deliberatio vel
consilium non est de fine ultimo, sed de his quae sunt ad finem, ut dicitur in III ethic.. Sed motus caritatis
praecipue est meritorius secundum quod tendit in ipsum finem ultimum. Ergo non requiritur, ad hoc quod sit
meritorius, quod sit ibi aliqua collatio vel deliberatio.
SC4
Sed diceretur, quod motus ille qui est in finem ultimum, non est meritorius, nisi secundum quod aliquis illum
refert in finem; et sic est ibi aliqua collatio, quae non potest esse in istanti. Sed contra: pars animae intellectiva
potentior est in sua operatione quam sensitiva. Sed simul dum aliquis sentit, sentit se sentire. Ergo simul dum
affectus fertur in Deum, potest fieri comparatio huius motus ad ipsum Deum. Et sic non est necessarium quod
hoc fiat successive.
SC5
Praeterea, quicumque intelligit aliquid, simul intelligit quod est de intellectu eius; sicut qui intelligit hominem,
simul intelligit animal.
Sed unum relativorum est de intellectu alterius. Ergo quicumque intelligit unum relativorum, simul intelligit
alterum. Possibile est ergo ut in eodem instanti mens referat motum caritatis in Deum comparando unum ad
alterum.
Et sic non requiritur ibi tempus.
SC6
Praeterea, Anselmus dicit, quod quidquid intelligitur esse perfectionis, totum Christo est attribuendum. Sed
habere perfectam operationem in primo instanti suae creationis, ad perfectionem pertinet. Ergo Christo est
attribuendum.
SC7
Praeterea, Christus iuxta animae meritum non habuit quo posset proficere. Habuisset autem, si in primo instanti
suae creationis non meruisset. Ergo etc..
SC8
Praeterea, potentia rationalis in Christo non fuit minus perfecta quam potentia naturalis alterius creaturae. Sed
aliqua potentia alterius creaturae in primo instanti quo esse incipit, potest habere suam operationem; sicut patet
in candela, quae in ipso instanti quo accenditur, aerem illuminat. Ergo anima Christi in primo instanti suae
creationis habuit actum potentiae rationalis; et ita potuit mereri.
SC9

635

