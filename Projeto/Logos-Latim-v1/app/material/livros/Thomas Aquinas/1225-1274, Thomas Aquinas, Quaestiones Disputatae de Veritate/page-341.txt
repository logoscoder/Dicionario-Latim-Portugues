vel intellectuali dici potest quod pertineat ad illam rem quae mens vocatur vel animus. Ex quo videtur quod
rationem et intelligentiam pro eodem accipiat.
SC2
Praeterea, in III super Genesim ad litteram - et habetur in glosa Eph. IV, 23 super illud renovamini spiritu mentis
vestrae - intelligamus in eo factum hominem ad imaginem Dei quo irrationabilibus animantibus antecellit. Id
autem est ipsa ratio vel mens vel intelligentia vel si quo alio vocabulo commodius appellatur; ergo videtur quod
ratio et intellectus secundum eum sint diversa nomina eiusdem potentiae.
SC3
Praeterea, ut dicitur XIII de trinitate ab Augustino, imago illius naturae qua nulla natura melior est, ibi quaerenda
et invenienda est in nobis, quo etiam natura nostra nihil habet melius. Sed imago Dei est in nobis in superiori
parte rationis, ut dicitur in XII et in XV de trinitate.
Ergo nulla potentia est in homine potior ratione. Intelligentia autem vel intellectus, si essent aliud a ratione,
essent supra rationem; ut patet per auctoritates primo inductas boetii, et de spiritu et anima. Ergo intellectus non
est in homine alia potentia a ratione.
SC4
Praeterea, quanto aliqua potentia est immaterialior, tanto ad plura potest se extendere.
Sed sensus communis, quae est virtus materialis, confert de sensibilibus propriis, ea ad invicem discernendo;
habet etiam eorum cognitionem absolute; alias inter ea discernere non posset ut probatur in II de anima.
Ergo multo fortius, ratio quae est magis virtus immaterialis, non solum potest conferre, sed etiam absolute
accipere, quod pertinet ad intellectum; et sic intellectus et ratio non videntur esse potentiae diversae.
SC5
Praeterea, in Lib. De spiritu et anima dicitur, quod mens universorum capax, omnium rerum similitudine
insignita: anima dicitur et natura esse cum quadam potentia, et naturali dignitate. Sed id quod totam animam
nominat, non debet distingui ab aliqua animae potentia.
Ergo mens a ratione quae est quaedam animae potentia, distingui non debet; et ita nec intellectus, quia videtur
esse idem quod mens.
SC6
Praeterea, in operatione animae humanae duplex compositio invenitur; una qua componit et dividit praedicatum
cum subiecto, formando propositiones; alia qua componit principia cum conclusionibus conferendo.
Sed in prima compositione eadem potentia animae humanae est quae ipsa simplicia apprehendit, id est
praedicatum et subiectum, secundum proprias quidditates, et quae componendo propositionem format; utrumque
enim intellectui possibili attribuitur in III de anima. Ergo et similiter una potentia erit quae ipsa principia accipit,
quod est intellectus, et quae principia in conclusionem ordinat, quod est rationis.
SC7
Dicitur: anima est spiritus intellectualis vel rationalis; ex quo videtur quod ratio sit idem quod intellectus.
SC8
Praeterea, Augustinus dicit in XII de trinitate, quod ubi primum occurrit aliquid quod non sit nobis commune et
pecori, hoc ad rationem pertinet.
Hoc etiam idem ad intellectum pertinet, secundum Philosophum in Lib. De anima.
Ergo idem est ratio et intellectus.
SC9
Praeterea, differentia obiectorum quantum ad accidentales conditiones, non demonstrat diversitatem potentiarum.
Homo enim coloratus et lapis coloratus eadem potentia sentiuntur; accidit enim sensibili in quantum est sensibile
esse hominem vel lapidem.
Sed obiecta quae in Lib. De spiritu et anima assignantur intellectui et rationi, scilicet spiritus creatus et natura
corporea, non differunt, sed conveniunt quantum ad per se rationem cognoscibilis. Sicut enim spiritus
incorporeus creatus ex hoc ipso intelligibilis est quod immaterialis est, ita etiam naturae corporeae non
intelliguntur nisi in quantum a materia separantur; et sic utrumque, in quantum cognoscitur, communicat in una
ratione cognoscibilis, in ratione scilicet immaterialis. Ergo ratio et intellectus non sunt diversae potentiae.
SC10
Praeterea, omnis potentia quae comparat aliqua ad invicem, oportet quod habeat utriusque absolute cognitionem;
unde Philosophus probat in II de anima, quod oportet in nobis esse unam potentiam quae cognoscat album et
dulce, per hoc quod discernimus inter ea. Sed sicut qui discernit inter aliqua diversa, comparat ea ad invicem, ita
etiam qui confert, unum alteri comparat.
Ergo illius potentiae quae confert, scilicet rationis, est etiam absolute aliquid accipere; quod pertinet ad
intellectum.
SC11
Praeterea, nobilius est conferre quam conferri, sicut agere quam pati. Sed per idem est aliquid intelligibile et
conferibile.
Ergo et per idem est anima intelligens et conferens. Ergo ratio et intellectus sunt idem.
341

