Et hanc inclinationem considerantes, Manichaei dixerunt quod homo necessario peccat, nec aliquo modo
peccatum vitare potest.
Et sic utrique, licet viis contrariis, in idem inconveniens inciderunt, ut liberum arbitrium denegarent; non enim
homo erit liberi arbitrii si vel ad bonum vel ad malum necessitate impellitur. Quod esse inconveniens; et
experimento et Philosophorum doctrinis et divinis auctoritatibus probatur, ut aliquatenus ex supradictis patet.
Unde e contrario surrexit Pelagius, qui volens liberum arbitrium defendere, gratiae Dei adversatus est, dicens,
absque Dei gratia hominem peccatum evitare. Qui quidem error manifestissime doctrinae evangelicae
contradicit: unde est per ecclesiam condemnatus.
Fides autem catholica media via incedit; ita libertatem arbitrii salvans, quod necessitatem gratiae non excludit.
Ad cuius evidentiam sciendum est, quod, cum liberum arbitrium sit quaedam potentia constituta infra rationem,
et supra motivam exequentem, dupliciter aliquid extra potestatem liberi arbitrii invenitur.
Uno modo ex hoc quod excedit efficaciam motivae exequentis, quae ad imperium liberi arbitrii operatur; sicut
volare non subest libero arbitrio hominis, quia excedit vim potentiae motivae in homine.
Alio modo aliquid est extra potestatem liberi arbitrii, quia ad ipsum rationis actus non se extendit. Cum enim
actus liberi arbitrii sit electio, quae consilium, id est deliberationem rationis, sequitur, ad illud se liberum
arbitrium extendere non potest quod deliberationem rationis subterfugit, sicut sunt ea quae impraemeditate
occurrunt.
Primo igitur modo peccati vitatio vel peccatum potestatem liberi arbitrii non excedit: quia quamvis expletio
peccati per actum exteriorem executione virtutis motivae peragatur, tamen peccatum in ipsa voluntate perficitur
ante operis executionem per solum consensum.
Unde propter defectum virtutis motivae non impeditur liberum arbitrium a peccato vel eius vitatione; quamvis
interdum impediatur ab executione, sicut cum quis vult occidere vel fornicari vel furari, nec tamen potest.
Sed secundo modo peccatum vel eius vitatio potest excedere liberi arbitrii potestatem, eo scilicet quod aliquod
peccatum subito et quasi repente occurrit, et sic electionem liberi arbitrii subterfugit, quamvis liberum arbitrium
hoc possit facere vel vitare, si ad hoc suam attentionem vel conatum dirigeret.
Dupliciter autem aliquid in nobis quasi repentine accidit.
Uno modo ex impetu passionis: motus enim irae et concupiscentiae interdum deliberationem rationis praevenit.
Qui quidem motus in illicitum tendens ex corruptione naturae, peccatum veniale est.
Et ideo post statum naturae corruptae non est in potestate liberi arbitrii omnia huiusmodi peccata vitare, quia eius
actum effugiunt, quamvis possit impedire aliquem istorum motuum, si contra conetur. Non est autem possibile ut
homo continue contra conetur ad huiusmodi motus vitandos, propter varias humanae mentis occupationes et
quietem necessariam.
Quod quidem contingit ex hoc quod inferiores vires non sunt totaliter rationi subiectae, sicut erant in statu
innocentiae, quando homini huiusmodi peccata omnia et singula per liberum arbitrium vitare facillimum erat, eo
quod nullus motus in inferioribus viribus insurgere poterat nisi secundum dictamen rationis.
Ad hanc autem rectitudinem homo in praesenti per gratiam non reducitur communiter loquendo; sed hanc
rectitudinem expectamus in statu gloriae.
Et ideo in hoc statu miseriae, post reparationem gratiae, homo non potest omnia peccata venialia vitare, cum
tamen hoc in nullo libertati arbitrii praeiudicet.
Alio modo contingit aliquid in nobis quasi repente ex inclinatione habitus: ut enim Philosophus dicit in III
ethicorum, fortioris est in repentinis timoribus impavidum et imperturbatum esse, quam in praemanifestis. Ab
habitu enim est magis operatio, quanto minus est ex praemeditatione: praemanifesta enim, id est praecognita,
aliquis praeeliget ex ratione et cogitatione sine habitu; sed repentina sunt secundum habitum.
Nec hoc est intelligendum quod operatio secundum habitum virtutis possit esse omnino absque deliberatione,
cum virtus sit habitus electivus; sed quia habenti habitum iam est in eius electione finis determinatus; unde
quandocumque aliquid occurrit ut conveniens illi fini, statim eligitur, nisi ex aliqua attentiori et maiori
deliberatione impediatur.
Homo autem qui est in peccato mortali, habitualiter peccato inhaeret. Quamvis enim non semper habeat habitum
vitii, quia ex uno actu luxuriae habitus non generatur: voluntas tamen peccantis, derelicto incommutabili bono,
bono commutabili quasi fini adhaesit, et huiusmodi adhaesionis vis et inclinatio in ea manet quousque iterato
bono incommutabili quasi fini inhaereat.
Et ideo quando homini sic disposito occurrit aliquid faciendum quod praecedenti electioni conveniat, repente
fertur in illud per electionem, nisi multa deliberatione seipsum cohibeat. Nec tamen per hoc quod sic repente
illud eligit, a peccato mortali excusatur, quod aliqua deliberatione indiget: quia deliberatio illa sufficit ad
peccatum mortale, qua perpenditur id quod eligitur esse peccatum mortale et contra Deum.
Ista autem deliberatio non sufficit ad retrahendum eum qui est in peccato mortali.
Non enim retrahitur aliquis ab aliquo agendo in quod inclinatur, nisi in quantum illud sibi proponitur ut malum.
Ille autem qui iam bonum incommutabile repudiavit pro commutabili bono, non iam existimat ut malum, a bono
incommutabili averti, in quo ratio peccati mortalis perficitur: unde non retrahitur a peccando per hoc ipsum quod
advertit aliquid esse peccatum mortale; sed oportet ulterius in considerando procedere quousque perveniatur ad
514

