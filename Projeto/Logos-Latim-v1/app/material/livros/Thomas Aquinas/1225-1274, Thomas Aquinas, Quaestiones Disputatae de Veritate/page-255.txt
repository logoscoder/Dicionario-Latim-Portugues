Praeterea, Augustinus dicit in Lib. De Trinit., quod mens nostra, nulla interposita creatura, immediate a Deo
formatur. Angelus autem quaedam creatura est. Ergo non interponitur inter Deum et mentem humanam ad eam
formandam, quasi superior mente, et inferior Deo; et sic homo per Angelum doceri non potest.
AG11
Praeterea, sicut affectus noster pertingit usque ad ipsum Deum, ita intellectus noster usque ad eius essentiam
contemplandam pertingere potest. Sed ipse Deus immediate affectum nostrum format per gratiae infusionem,
nullo Angelo mediante. Ergo et intellectum nostrum format per doctrinam, nullo mediante.
AG12
Praeterea, omnis cognitio est per aliquam speciem. Si ergo Angelus hominem doceat, oportet quod speciem
aliquam in eo causet, per quam cognoscat; quod esse non potest, nisi vel creando speciem, quod nullo modo
Angelo competit, ut vult Damascenus; vel illuminando species quae sunt in phantasmatibus, ut ab his species
intelligibiles in intellectu possibili humano resultent: et hoc videtur redire in errorem illorum Philosophorum qui
ponunt, intellectum agentem, cuius officium est illuminare phantasmata, esse substantiam separatam; et sic
Angelus docere non potest.
AG13
Praeterea, plus distat intellectus Angeli ab intellectu hominis quam intellectus hominis ab imaginatione humana.
Sed imaginatio non potest accipere illud quod est in intellectu humano; non enim imaginatio potest capere nisi
formas particulares, quales intellectus non continet. Ergo nec intellectus humanus est capax eorum quae sunt in
mente angelica; et sic homo per Angelum doceri non potest.
AG14
Praeterea, lux qua aliquid illuminatur, debet esse illuminatis proportionata, sicut lux corporalis coloribus. Sed lux
angelica, cum sit pure spiritualis, non est proportionata phantasmatibus, quae sunt quodammodo corporalia,
utpote organo corporali contenta. Ergo Angeli non possunt nos docere illuminando nostra phantasmata, ut
dicebatur.
AG15
Praeterea, omne quod cognoscitur, aut cognoscitur per essentiam suam, aut per similitudinem.
Sed cognitio qua res cognoscuntur per essentiam suam a mente humana, non potest per Angelum causari; quia
sic oporteret quod virtutes, et alia quae intra animam continentur, ab ipsis Angelis imprimerentur, cum talia per
sui essentiam cognoscantur. Similiter nec per eos causari potest cognitio rerum quae per suas similitudines
cognoscuntur; cum ipsis similitudinibus, quae sunt in cognoscente, propinquiores sint res cognoscendae quam
Angelus. Ergo nullo modo Angelus homini potest esse cognitionis causa, quod est docere.
AG16
Praeterea, agricola quamvis exterius naturam excitet ad naturales effectus, non tamen dicitur creator, ut per
Augustinum patet super genes. Ad litt.. Ergo, pari ratione, nec Angeli debent dici doctores vel magistri, quamvis
intellectum hominis excitent ad sciendum.
AG17
Praeterea, cum Angelus sit homine superior; si docet, oportet quod eius doctrina doctrinam humanam excellat.
Sed hoc esse non potest.
Homo enim docere potest de his quae habent causas determinatas in natura. Alia vero, utpote futura contingentia,
ab Angelis doceri non possunt, cum ipsi naturali cognitione eorum sint ignari, solo Deo talium futurorum
scientiam habente. Ergo Angeli docere non possunt homines.
SC1
Sed contra. Est quod dicit dionysius, cap. IV caelest. Hierarch.: video quod divinum Christi humanitatis
mysterium Angeli primum docuere, Deinde per ipsos in nos scientiae gratia descendit.
SC2
Praeterea, quod potest inferior, potest et superior et multo nobilius, ut patet per dionysium in caelesti hierarchia;
sed hominum ordo est inferior quam ordo Angelorum; cum ergo homo possit hominem docere, multo fortius hoc
Angelus potest.
SC3
Praeterea, ordo divinae sapientiae perfectius invenitur in spiritualibus substantiis quam etiam in corporalibus; sed
ad ordinem inferiorum corporum hoc pertinet ut inferiora corpora perfectiones suas consequantur ex impressione
corporum superiorum; ergo etiam inferiores spiritus, scilicet humani, perfectionem scientiae assequuntur ex
impressione superiorum spirituum, scilicet Angelorum.
SC4
Praeterea, omne quod est in potentia reduci potest in actum per id quod est in actu; et quod est minus in actu, per
id quod est in actu perfectius. Sed intellectus angelicus est magis in actu quam intellectus humanus.
Ergo intellectus humanus potest reduci in actum scientiae per intellectum angelicum; et sic Angelus hominem
docere potest.
SC5

255

