Ad tertium dicendum, quod ratio illa procedit de uniformitate principii secundum suam essentiam.
RA4
Ad quartum dicendum, quod Deus per essentiam suam est causa rerum; et ita ad aliquod simplex principium
reducitur omnis rerum pluralitas.
Sed essentia eius non est causa rerum nisi secundum quod est scita, et per consequens, secundum quod est volita
communicari creaturae per viam assimilationis; unde res ab essentia divina per ordinem scientiae et voluntatis
procedunt; et ita per providentiam.
RA5
Ad quintum dicendum, quod ista determinatio qua res naturalis determinatur ad unum, non est ei ex seipsa, sed
ex alio; et ideo ipsa determinatio ad effectum convenientem, providentiam demonstrat, ut dictum est.
RA6
Ad sextum dicendum, quod corruptio et generatio possunt accipi dupliciter.
Uno modo secundum quod generatio et corruptio sunt ex ente contrario et in ens contrarium; et hoc modo
potentia ad generationem et corruptionem inest alicui secundum quod eius materia est in potentia ad contrarias
formas; et hoc modo corpora caelestia et substantiae spirituales nec ad generationem nec ad corruptionem
potentiam habent.
Alio modo dicuntur communiter pro quolibet exitu rerum in esse, et pro quolibet transitu in non esse; ut sic etiam
creatio, per quam aliquid ex nihilo ad esse deducitur, generatio dicatur, et ipsa rei annihilatio dicatur corruptio.
Dicitur autem aliquid habere potentiam ad generationem per hunc modum, per hoc quod est potentia in agente ad
ipsius productionem; et similiter dicitur aliquid habere potentiam ad corruptionem, quia in agente est potentia ut
deducat illud in non esse; et secundum hoc omnis creatura habet potentiam ad corruptionem; cuncta enim quae
Deus in esse produxit, potest etiam reducere in non esse.
Cum ad hoc quod creaturae subsistant, oportet quod semper in eis Deus esse operetur, ut Augustinus dicit super
Genesim ad litteram; non per modum quo domus fit ab artifice, cuius actione cessante adhuc domus manet, sed
per modum quo illuminatio aeris est a sole; unde ex hoc ipso quod non praeberet creaturae esse, quod in eius
voluntate est constitutum, creatura in nihilum redigeretur.
RA7
Ad septimum dicendum, quod necessitas principiorum dictorum consequitur providentiam divinam et
dispositionem: ex hoc enim quod res productae sunt in tali natura, in qua habent esse terminatum, sunt distinctae
a suis negationibus: ex qua distinctione sequitur quod affirmatio et negatio non sunt simul vera; et ex hoc est
necessitas in omnibus aliis principiis, ut dicitur in IV metaphysicorum.
RA8
Ad octavum dicendum, quod effectus non potest esse praestantior causa, potest autem inveniri deficientior quam
causa; et quia corpus naturaliter est inferius spiritu, ideo corpus non potest spiritum producere, sed e converso.
RA9
Ad nonum dicendum, quod Deus secundum hoc similiter dicitur se habere ad res, quod in eo nulla est diversitas;
et tamen ipse est causa diversitatis rerum, secundum quod per scientiam suam rationes diversarum rerum penes
se continet.
RA10
Ad decimum dicendum, quod ordo ille qui est in natura, non est ei a se, sed ab alio; et ideo indiget natura
providentia, a qua talis instituatur in ea
RA11
Ad undecimum dicendum, quod creaturae deficiunt a repraesentatione creatoris. Et ideo per creaturas nullo
modo perfecte possumus devenire in creatoris cognitionem; et etiam propter imbecillitatem intellectus nostri, qui
nec totum hoc de Deo potest ex creaturis accipere quod creaturae manifestant de Deo.
Et ideo prohibemur perscrutari ea quae in Deo sunt, ne scilicet velimus ad finem inquisitionis pervenire, quod
nomen perscrutationis ostendit: sic enim non crederemus de Deo nisi quod noster intellectus capere posset.
Non autem prohibemur scrutari cum ista modestia, ut recognoscamus nos insufficientes ad perfectam
comprehensionem; et ideo Hilarius dicit, quod qui pie infinita persequitur, etsi nunquam perveniat, semper tamen
proficiet prodeundo.
|a3 Articulus 3
TTA
Tertio quaeritur utrum divina providentia ad corruptibilia se extendat.
TTB
Et videtur quod non.
AG1
Causa enim et effectus sunt eiusdem coordinationis.
Sed creaturae corruptibiles sunt causae culpae, ut patet: quod species mulieris est fomentum et causa luxuriae; et
Sap., XIV, 11, dicitur quod creaturae Dei factae sunt in muscipulam pedibus insipientium.
102

