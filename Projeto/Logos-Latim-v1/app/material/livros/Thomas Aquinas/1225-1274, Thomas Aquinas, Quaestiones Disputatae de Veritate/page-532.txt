AG12
Praeterea, sicut sensualitas aliquo modo regitur a ratione, ita et exteriora membra; in quibus tamen non dicimus
esse peccatum. Ergo nec in sensualitate.
AG13
Praeterea, dispositio et forma sunt in eodem, quia actus activorum sunt in patiente bene disposito. Sed veniale est
dispositio ad mortale. Cum ergo veniale non possit esse in sensualitate, ergo nec mortale.
AG14
Praeterea, actus fornicationis propinquior est sensualitati quam rationi. Si ergo in sensualitate posset esse
peccatum, esset peccatum mortale, scilicet fornicationis; quod cum sit falsum, videtur quod in ea peccatum esse
non possit.
SC1
Sed contra. Est quod Augustinus dicit: nonnullum vitium est cum caro concupiscit adversus spiritum.
Haec autem concupiscentia carnis pertinet ad sensualitatem. Ergo in ea potest esse peccatum.
SC2
Praeterea, magister dicit, 24 distinct., lib.
II Sent., quod in sensualitate est peccatum veniale.
CO
Respondeo. Dicendum, quod peccatum nihil est aliud quam aliquis actus deficiens a recto ordine, qui esse
debebat: et hoc modo accipitur peccatum in his quae sunt secundum naturam, et in his quae sunt secundum
artem, ut dicit Philosophus, II phys..
Sed tunc est peccatum mortale quando actus deficiens est moralis. Est autem aliquis actus moralis per hoc quod
aliquo modo est in nobis: sic enim ei debetur laus vel vituperium; et ideo actus ille qui perfecte est in nostra
potestate, perfecte est moralis; et in eo potest esse ratio peccati mortalis, sicut sunt actus quos voluntas elicit vel
imperat.
Actus autem sensualitatis non est perfecte in potestate nostra, eo quod praevenit iudicium rationis; est tamen
aliqualiter in nostra potestate, in quantum sensualitas rationi subiicitur, ut ex dictis, art. Praeced., patet. Et ideo
actus eius attingit ad genus Moralium actuum, sed imperfecte.
Unde non potest in sensualitate esse peccatum mortale, quod est peccatum perfectum; sed solum veniale, in quo
imperfecta peccati mortalis ratio invenitur.
RA1
Ad primum ergo dicendum, quod subiectum alicuius est duplex: scilicet primum, et secundarium; sicut
superficies est primum subiectum coloris, corpus autem secundarium, in quantum subiicitur superficiei. Similiter
dicitur quod primum subiectum peccati est voluntas; sensualitas vero est subiectum peccati, in quantum
aliqualiter participat voluntatem.
RA2
Ad secundum dicendum, quod peccatorum notae remanent in conscientia, quacumque VI fuerint commissa;
unde, dato quod sensualitas omnino non remaneat modo praedicto, peccatum sensualitatis remanere potest. Hoc
autem, an scilicet sensualitas remaneat, alibi disserendum est.
RA3
Ad tertium dicendum, quod actus sensualitatis est in nobis aliqualiter, non ex natura sensualitatis, sed in quantum
sensualitatis vires sunt rationales per participationem.
RA4
Ad quartum dicendum, quod quamvis sensualitatis secundum se consideratae non sit agere, est tamen eius prout
participat aliqualiter rationem.
RA5
Ad quintum dicendum, quod non dicitur esse peccatum in sensualitate propter interpretativum consensum
rationis: quando enim motus sensualitatis praevenit iudicium rationis, non est consensus nec interpretatus nec
expressus; sed ex hoc ipso quod sensualitas est subiicibilis rationi, actus eius quamvis rationem praeveniat, habet
rationem peccati.
Tamen sciendum, quod etsi aliquando consensus interpretatus sufficiat ad peccatum, non tamen oportet quod
sufficiat ad meritum: plura enim requiruntur ad bonum quam ad malum; cum malum ex singularibus defectibus
contingat, bonum autem ex tota et integra causa, ut dionysius dicit, IV cap. De divinis nominibus.
RA6
Ad sextum dicendum, quod peccata sensualitatis possumus quidem vitare singula, quamvis non omnia, ut patet
ex his quae in alia quaestione, quaest. Praec., art. 12 dicta sunt.
RA7
Ad septimum dicendum, quod cum aliquis accedit ad uxorem suam ex concupiscentia, dummodo non excedat
limites matrimonii, est peccatum veniale; unde patet quod ipse motus concupiscentiae in coniugato iudicium
rationis praeveniens, peccatum veniale est. Sed quando per rationem determinatur quod est licitum concupisci,
tametsi sensualitas in id feratur, nullum erit peccatum.
532

