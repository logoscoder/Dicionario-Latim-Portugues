Praeterea, praedestinatio includit praescientiam, ut patet ex Glossa inducta; sed praescientia habet certitudinem,
ut probat boetius in V de consolat..
Ergo et praedestinatio.
CO
Responsio. Dicendum, quod duplex est certitudo: scilicet cognitionis, et ordinis.
Cognitionis quidem certitudo est, quando cognitio non declinat in aliquo ab eo quod in re invenitur, sed hoc
modo existimat de ea sicut est; et quia certa existimatio de re praecipue habetur per causam rei, ideo tractum est
nomen certitudinis ad ordinem causae ad effectum, ut dicatur ordo causae ad effectum esse certus, quando causa
infallibiliter effectum producit.
Praescientia ergo Dei, quia non importat universaliter habitudinem causae respectu omnium quorum est, non
consideratur in ea nisi certitudo cognitionis tantum; sed praedestinatio, quia praescientiam includit, et
habitudinem causae ad ea, quorum est, addit, inquantum est directio sive praeparatio quaedam; sic potest in ea
considerari supra certitudinem cognitionis, certitudo ordinis; de qua solum certitudine praedestinationis nunc
quaerimus: de certitudine enim cognitionis, in ipsa inventa, patere potest ex his quae dicta sunt, cum de scientia
Dei quaereretur.
Sciendum est autem, quod, cum praedestinatio sit quaedam providentiae pars, sicut secundum suam rationem
supra providentiam addit, sic etiam et certitudo eius supra certitudinem providentiae. Ordo enim providentiae
dupliciter certus invenitur.
Uno modo in particulari; quando scilicet res quae a divina providentia in finem aliquem ordinantur, absque
defectu ad finem illum particularem deveniunt; sicut patet in motibus caelestibus, et in omnibus quae necessario
aguntur in natura. Alio modo in universali sed non in particulari; sicut videmus in generabilibus et
corruptibilibus, quorum virtutes quandoque deficiunt a propriis effectibus, ad quos sunt ordinatae sicut ad
proprios fines, sicut virtus formativa quandoque deficit a perfecta consummatione membrorum; sed tamen ipse
defectus divinitus ordinatur ad aliquem finem, ut patet ex dictis, dum de providentia ageretur; et sic nihil potest
deficere a generali fine providentiae, quamvis quandoque deficiat ab aliquo particulari fine.
Sed ordo praedestinationis est certus non solum respectu universalis finis, sed etiam respectu particularis et
determinati, quia ille qui est ordinatus per praedestinationem ad salutem, nunquam deficit a consecutione salutis.
Nec tamen hoc modo est certus ordo praedestinationis respectu particularis finis, sicut erat ordo providentiae:
quia in providentia ordo non erat certus respectu particularis finis, nisi quando causa proxima necessario
producebat effectum suum; in praedestinatione autem invenitur certitudo respectu singularis finis; et tamen causa
proxima, scilicet liberum arbitrium, non producit effectum illum nisi contingenter.
Unde difficile videtur concordare infallibilitatem praedestinationis cum arbitrii libertate.
Non enim potest dici quod praedestinatio supra certitudinem providentiae nihil aliud addat nisi certitudinem
praescientiae; ut scilicet dicatur, quod Deus ordinat praedestinatum ad salutem, sicut et quemlibet alium; sed
cum hoc de praedestinato scit, quod non deficiet a salute. Sic enim non diceretur praedestinatus differre a non
praedestinato ex parte ordinis, sed tantum ex parte praescientiae eventus; et sic praescientia esset causa
praedestinationis, nec praedestinatio esset per electionem praedestinantis; quod est contra auctoritatem
Scripturae et dicta sanctorum.
Unde etiam praeter certitudinem praescientiae ipse ordo praedestinationis habet infallibilem certitudinem; nec
tamen causa proxima salutis ordinatur ad eam necessario, sed contingenter, scilicet liberum arbitrium.
Quod hoc modo potest considerari. Invenimus enim ordinem infallibilem esse respectu alicuius dupliciter.
Uno modo inquantum una causa singularis necessario inducit effectum suum ex ordine divinae providentiae; alio
modo quando ex concursu multarum causarum contingentium, et deficere possibilium, pervenitur ad unum
effectum; quarum unamquamque Deus ordinat ad consecutionem effectus loco eius quae defecit, vel ne altera
deficiat; sicut videmus quod omnia singularia unius speciei sunt corruptibilia, et tamen per successionem unius
ad alterum potest secundum naturam in eis salvari perpetuitas speciei, divina providentia taliter gubernante, quod
non omnia deficiant uno deficiente: et hoc modo est in praedestinatione.
Liberum enim arbitrium deficere potest a salute; tamen in eo quem Deus praedestinat, tot alia adminicula
praeparat, quod vel non cadat, vel si cadit, quod resurgat, sicut exhortationes, suffragia orationum, gratiae
donum, et omnia huiusmodi, quibus Deus adminiculatur homini ad salutem.
Si ergo consideremus salutem respectu causae proximae, scilicet liberi arbitrii, non habet certitudinem, sed
contingentiam; respectu autem causae primae, quae est praedestinatio, certitudinem habet.
RA1
Ad primum igitur dicendum, quod verbum illud Apocalypsis potest intelligi vel de corona praesentis iustitiae,
vel de corona gloriae.
Utrolibet autem modo intelligatur, secundum hoc unus dicitur accipere coronam alterius, alio cadente, inquantum
bona unius alteri prosunt vel in auxilium meriti, vel etiam in augmentum gloriae propter connexionem caritatis,
quae facit omnia bona membrorum ecclesiae communia esse; et ita contingit quod unus coronam alterius accipit,
dum, aliquo per peccatum cadente et ita suorum meritorum praemium non consequente, alius fructum percipit de

130

