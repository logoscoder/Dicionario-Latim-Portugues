Et sic patet quod irascibilis est alia potentia a concupiscibili.
Nam aliam rationem appetibilitatis habet aliquid ex hoc quod est arduum, cum quandoque illud quod est arduum,
a delectatione separet, et rebus circumstantibus immisceat; sicut cum animal relicta voluptate cui vacabat,
aggreditur pugnam, nec retrahitur propter dolores quos sustinet.
Et iterum una earum, scilicet concupiscibilis, videtur ordinata ad recipiendum: haec enim appetit ut ei suum
delectabile coniungatur; altera vero, scilicet irascibilis, est ordinata ad agendum, quia per actionem aliquam
superat id quod est contrarium vel nocivum, ponens se in quadam altitudine victoriae super ipsum.
Hoc autem communiter in potentiis animae invenitur quod recipere et agere ad diversas potentias pertinent, sicut
patet de intellectu agente et possibili.
Et inde est quod secundum Avicennam, ad irascibilem pertinet fortitudo et debilitas cordis, quasi virtuti
ordinatae ad agendum; ad concupiscibilem autem dilatatio et constrictio ipsius, quasi virtuti ordinatae ad
recipiendum.
Patet igitur ex dictis, quod irascibilis quodammodo ad concupiscibilem ordinatur, sicut propugnatrix ipsius.
Ad hoc enim necessarium fuit animali per irascibilem victoriam de contrariis consequi, ut concupiscibilis sine
impedimento suo delectabili potiretur: cuius signum est quod propter delectabilia pugna est inter animalia,
scilicet propter coitum et cibum, ut dicitur in VIII de animalibus.
Et inde est quod omnes passiones irascibilis habent et principium et finem in concupiscibili: nam ira incipit ex
aliqua tristitia illata, quae est in concupiscibili, et terminatur post vindictam adeptam ad gaudium, quod iterum
est in concupiscibili; et similiter spes incipit a desiderio vel amore, et terminatur in delectatione.
Sciendum est autem, quod tam ex parte apprehensivarum virium quam ex parte appetitivarum sensitivae partis,
aliquid est quod competit sensibili animae secundum propriam naturam; aliquid vero, secundum quod habet
aliquam participationem modicam rationis, attingens ad ultimum eius in sui supremo; sicut dicit dionysius, in
VII cap. De divinis nominibus, quod divina sapientia coniungit fines primorum principiis secundorum.
Sicut vis imaginativa competit animae sensibili secundum propriam rationem, quia in ea reservantur formae per
sensum acceptae; sed vis aestimativa, per quam animal apprehendit intentiones non acceptas per sensum, ut
amicitiam vel inimicitiam, inest animae sensitivae secundum quod participat aliquid rationis: unde ratione huius
aestimationis dicuntur animalia quamdam prudentiam habere, ut patet in principio metaphys., sicut quod ovis
fugit lupum, cuius inimicitiam nunquam sensit. Et similiter ex parte sensitivae.
Nam quod animal appetat id quod est delectabile secundum sensum, quod ad concupiscibilem pertinet, hoc est
secundum propriam rationem sensibilis animae; sed quod relicto delectabili appetit victoriam, quam consequitur
cum dolore, quod ad irascibilem pertinet, competit ei secundum quod attingit aliqualiter appetitum superiorem;
unde irascibilis est propinquior rationi et voluntati quam concupiscibilis. Et propter hoc incontinens irae est
minus turpis quam incontinens concupiscentiae, utpote minus privatus ratione, ut dicit Philosophus in II ethic..
Patet igitur ex dictis, quod irascibilis et concupiscibilis sunt diversae potentiae, et quid est obiectum utriusque, et
quomodo irascibilis iuvat concupiscibilem, et est superior et dignior ea, sicut aestimativa inter ceteras
apprehensivas virtutes sensitivae partis.
RA1
Ad primum ergo dicendum, quod sensualitas dicitur esse vis singulariter, quia est una in genere, quamvis per
aliquas partes dividatur.
RA2
Ad secundum dicendum, quod tam conveniens delectabile quam nocivum tristabile ad concupiscibilem pertinet,
secundum quod unum est fugiendum et alterum consequendum; sed habere quamdam altitudinem super
utrumque, ut scilicet nocivum possit superari, et delectabile cum securitate quadam possideri, ad irascibilem
pertinet.
RA3
Ad tertium dicendum, quod recedere a nocivo et accedere ad delectabile, utrumque concupiscibili competit; sed
impugnare et superare id quod potest esse nocivum, hoc pertinet ad irascibilem.
RA4
Et per hoc patet responsio ad quartum et quintum: quia conveniens est obiectum concupiscibilis, secundum quod
est delectabile; sed totius sensualitatis, secundum quod est quomodocumque expediens animali, vel per viam
ardui, vel per viam delectabilis.
RA6
Ad sextum dicendum, quod eadem appetitiva concupiscibilis est convenientis prosecutiva, et inconvenientis
fugitiva; unde irascibilis et concupiscibilis non distinguuntur per conveniens et nocivum, ut ex dictis, in
solutione ad 2 argumentum, patet.
RA7
Ad septimum dicendum, quod cum dicitur: odium est ira inveterata, est praedicatio per causam, et non per
essentiam: nam passiones irascibilis terminantur ad passiones concupiscibilis, ut dictum est, in corp. Art..
RA8

527

