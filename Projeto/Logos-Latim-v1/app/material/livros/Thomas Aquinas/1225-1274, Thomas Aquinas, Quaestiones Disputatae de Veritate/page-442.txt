Sed voluntas est libera. Ergo non de necessitate aliquid vult.
SC4
Praeterea, bernardus dicit, quod liberum arbitrium ex ingenita nobilitate nulla necessitate movetur.
Sed dignitas voluntatis auferri non potest.
Ergo non potest voluntas de necessitate aliquid velle.
SC5
Praeterea, potestates rationales se habent ad opposita, secundum Philosophum.
Sed voluntas est rationalis potentia; est enim in ratione, ut dicitur in III de anima. Ergo se habet ad opposita; et
ideo non de necessitate determinatur ad aliquid.
SC6
Praeterea, quod de necessitate determinatur ad aliquid, naturaliter est determinatum ad illud. Sed voluntas contra
naturalem appetitum dividitur. Ergo voluntas non de necessitate aliquid vult.
SC7
Praeterea, ex eo quod aliquid est voluntarium, dicitur esse in nobis ita quod nos Domini illius simus. Sed illud
quod est in nobis, cuius Domini sumus, possumus velle et non velle. Ergo omne quod voluntas vult, potest velle
et non velle; et ita non de necessitate aliquid vult.
CO
Responsio. Dicendum, quod sicut potest accipi ex verbis Augustini, in V de civitate Dei XI cap., duplex est
necessitas: necessitas scilicet coactionis, et haec in voluntatem nullo modo cadere potest; et necessitas naturalis
inclinationis, sicut dicimus Deum de necessitate vivere: et tali necessitate voluntas aliquid de necessitate vult.
Ad cuius evidentiam sciendum est, quod in rebus ordinatis oportet primum modum includi in secundo, et in
secundo inveniri non solum id quod sibi competit secundum propriam rationem, sed etiam quod competit
secundum rationem primi; sicut homini convenit non solum ratione uti, quod ei competit secundum propriam
differentiam, quae est rationale, sed etiam uti sensu vel alimento, quod etiam ei competit secundum genus suum,
quod est animal vel vivum.
Et similiter etiam videmus in sensibus; quod cum sensus tactus sit quasi fundamentum aliorum sensuum; in
organo uniuscuiusque sensus non solum invenitur proprietas illius sensus cuius est organum proprium, sed etiam
proprietas tactus: sicut oculus non solum sentit album et nigrum, in quantum est organum visus, sed etiam sentit
calidum et frigidum, et corrumpitur ab eorum excellentiis, secundum quod est organum tactus.
Natura autem et voluntas hoc modo ordinata sunt, ut etiam ipsa voluntas quaedam natura sit; quia omne quod in
rebus invenitur, natura quaedam dicitur. Et ideo in voluntate oportet invenire non solum id quod voluntatis est,
sed etiam quod naturae est.
Hoc autem est cuiuslibet naturae creatae, ut a Deo sit ordinata in bonum, naturaliter appetens illud. Unde et
voluntati ipsi inest naturalis quidam appetitus boni sibi convenientis.
Et praeter hoc habet appetere aliquid secundum propriam determinationem, non ex necessitate; quod ei competit
in quantum voluntas est.
Sicut autem est ordo naturae ad voluntatem, ita se habet ordo eorum quae naturaliter vult voluntas, ad ea respectu
quorum a seipsa determinatur, non ex natura. Et ideo, sicut natura est voluntatis fundamentum, ita appetibile
quod naturaliter appetitur, est aliorum appetibilium principium et fundamentum.
In appetibilibus autem finis est fundamentum et principium eorum quae sunt ad finem; cum quae sunt propter
finem, non appetantur nisi ratione finis. Et ideo, id quod voluntas de necessitate vult quasi naturali inclinatione in
ipsum determinata, est finis ultimus, ut beatitudo, et ea quae in ipso includuntur, ut esse, cognitio veritatis, et
aliqua huiusmodi; ad alia vero non de necessitate determinatur naturali inclinatione, sed propria dispositione
absque omni necessitate.
Quamvis autem quadam necessaria inclinatione ultimum finem velit voluntas; nullo tamen modo concedendum
est quod ad illud volendum cogatur.
Coactio enim nihil aliud est quam violentiae cuiusdam inductio. Violentum autem est, secundum Philosophum in
III ethicorum, cuius principium est extra, nil conferente vim passo; sicut si lapis sursum proiiciatur; quia nullo
modo, quantum est de se, ad hunc motum inclinatur.
Sed cum ipsa voluntas sit quaedam inclinatio, eo quod est appetitus quidam, non potest contingere ut voluntas
aliquid velit, et inclinatio eius non sit in illud; et ita non potest contingere ut voluntas aliquid coacte vel violente
velit, etiam etsi aliquid naturali inclinatione velit.
Patet igitur quod voluntas non necessario aliquid vult necessitate coactionis, vult tamen aliquid necessario
necessitate naturalis inclinationis.
RA1
Ad primum igitur dicendum, quod ille communis appetitus beatitudinis non procedit ex aliqua coactione, sed ex
naturali inclinatione.
RA2
Ad secundum dicendum, quod quantumcumque aliquod bonum efficaciter moveat voluntatem, non tamen ipsam
cogere potest: quia ex quo ponitur quod velit aliquid, ponitur inclinationem habere in illud quod est coactioni
442

