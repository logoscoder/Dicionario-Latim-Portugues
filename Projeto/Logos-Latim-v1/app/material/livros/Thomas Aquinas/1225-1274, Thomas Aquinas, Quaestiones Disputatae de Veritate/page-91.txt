TTA
Quinto quaeritur utrum hoc nomen verbum importet respectum ad creaturam.
TTB
Et videtur quod non.
AG1
Omne enim nomen quod importat respectum ad creaturam, dicitur de Deo ex tempore, ut creator et Dominus.
Sed verbum de Deo ab aeterno dicitur. Ergo non importat respectum ad creaturam.
AG2
Praeterea, omne relativum, vel est relativum secundum esse, vel secundum dici. Sed verbum non refertur ad
creaturam secundum esse, quia sic dependeret a creatura; nec iterum secundum dici, quia oporteret quod in
aliquo casu ad creaturam referretur, quod non invenitur: maxime enim videretur referri per genitivum casum, ut
diceretur: verbum est creaturae; quod Anselmus in monolog., negat. Ergo verbum non importat respectum ad
creaturam.
AG3
Praeterea, omne nomen importans respectum ad creaturam, non potest intelligi non intellecto quod creatura sit,
actu vel potentia: quia qui intelligit unum relativorum, oportet quod intelligat et reliquum. Sed non intellecto
aliquam creaturam esse, vel futuram, esse adhuc verbum in Deo intelligitur, secundum quod pater dicit seipsum.
Ergo verbum non importat aliquem respectum ad creaturam.
AG4
Praeterea, respectus Dei ad creaturam non potest esse nisi sicut causae ad effectum.
Sed, sicut habetur ex dictis dionysii, cap.
II de divinis nominibus, omne nomen connotans effectum in creatura, commune est toti trinitati. Verbum autem
non est huiusmodi.
Ergo non importat respectum aliquem ad creaturam.
AG5
Praeterea, Deus non intelligitur referri ad creaturam nisi per sapientiam, potentiam et bonitatem. Sed omnia ista
non dicuntur de verbo nisi per appropriationem. Cum ergo verbum non sit appropriatum, sed proprium, videtur
quod verbum non importet respectum ad creaturam.
AG6
Praeterea, homo, quamvis sit dispositor rerum, non tamen in hominis nomine importatur respectus ad res
dispositas. Ergo, quamvis per verbum omnia disponantur, non tamen nomen verbi respectum ad creaturas
dispositas importabit.
AG7
Praeterea, verbum relative dicitur, sicut et filius. Sed tota relatio filii terminatur ad patrem: non est enim filius
nisi patris.
Ergo similiter tota relatio verbi; ergo verbum non importat respectum ad creaturam.
AG8
Praeterea, secundum Philosophum, V metaphys., omne relativum dicitur ad unum tantum; alias relativum
haberet duo esse, cum esse relativi sit ad aliud se habere. Sed verbum relative dicitur ad patrem. Non ergo
relative dicitur ad creaturas.
AG9
Praeterea, si unum nomen imponatur diversis secundum speciem, aequivoce eis conveniet, sicut canis latrabili et
marino. Sed suppositio et superpositio sunt diversae species relationis. Si ergo unum nomen importet utramque
relationem, oportebit nomen illud esse aequivocum. Sed relatio verbi ad creaturam non est nisi superpositionis;
relatio autem verbi ad patrem est quasi suppositionis, non propter inaequalitatem dignitatis, sed propter principii
auctoritatem. Ergo verbum quod importat relationem ad patrem, non importat relationem ad creaturam, nisi
aequivoce sumatur.
SC1
Sed contra. Est quod Augustinus dicit in Lib. Lxxxiii quaest., sic dicens: in principio erat verbum, quod Graece
logos dicitur, Latine rationem et verbum significat; sed hoc loco melius verbum interpretamur, ut significetur
non solum ad patrem respectus, sed ad illa etiam quae per verbum facta sunt operativa potentia. Ex quo patet
propositum.
SC2
Praeterea, super illud Psalmistae, Ps. Lxi, 12, semel locutus est Deus, dicit Glossa: semel, id est verbum
aeternaliter genuit, in quo omnia disposuit.
Sed dispositio dicit respectum ad disposita.
Ergo verbum relative dicitur ad creaturas.
SC3
Praeterea, verbum omne importat respectum ad id quod per verbum dicitur. Sed, sicut dicit Anselmus, Deus
dicendo se, dixit omnem creaturam. Ergo verbum importat respectum non solum ad patrem, sed ad creaturam.
91

