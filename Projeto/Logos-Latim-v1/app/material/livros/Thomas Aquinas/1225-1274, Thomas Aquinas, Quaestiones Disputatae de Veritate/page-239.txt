etiam divina adest principaliter menti nostrae; intentio etiam non deficit, quia quandocumque mens nostra ad
creaturam convertitur, convertitur etiam ad Deum, cum in creatura sit Dei similitudo. Ergo mens nostra in statu
viae Deum per essentiam videre potest.
AG12
Praeterea, Augustinus dicit, XII confessionum: si ambo videmus verum esse quod dicis, et ambo videmus verum
esse quod dico. Ubi, quaeso, id videmus? nec ego utique in te, nec tu in me: sed ambo in ipsa, quae supra mentes
nostras est, incommutabili veritate. Sed incommutabilis veritas est divina essentia, in qua non potest aliquid
videri, nisi ipsa videatur. Ergo in statu viae essentiam divinam videmus et in ea omne verum inspicimus.
AG13
Praeterea, veritas inquantum huiusmodi, est cognoscibilis. Ergo summa veritas summe cognoscibilis. Haec
autem est divina essentia.
Ergo etiam in statu viae divinam essentiam cognoscere possumus quasi summe cognoscibilem.
AG14
Praeterea, genes. Cap. XXXII, 30, dicitur: vidi Dominum facie ad faciem.
Facies Dei est forma, in qua filius non rapinam arbitratus est esse se aequalem Deo, sicut ex quadam Glossa
habetur.
Sed forma illa est divina essentia. Ergo Iacob, in statu viae Deum per essentiam vidit.
SC1
Sed contra. I timoth. Ultimo: lucem habitat inaccessibilem, quem nullus hominum vidit sed nec videre potest.
SC2
Praeterea, Exod., XXXIII, 20: non videbit me homo et vivet. Glossa Gregorii.
In hac carne viventibus videri potuit Deus per circumscriptas imagines, et videri non potuit per incircumscriptum
lumen aeternitatis.
Hoc autem lumen est divina essentia.
Ergo nullus in hac carne vivens potest Deum per essentiam videre.
Praeterea, bernardus dicit quod, licet in statu viae Deus possit totus diligi, non tamen potest totus intelligi; sed si
per essentiam videretur, totus intelligeretur; ergo per essentiam suam in statu viae non videtur.
SC3
Praeterea, intellectus noster intelligit cum continuo et tempore, ut Philosophus dicit in III de anima. Sed divina
essentia excedit omne continuum et tempus.
Ergo intellectus noster in statu viae Deum per essentiam videre non potest.
SC4
Praeterea, plus distat essentia divina a dono eius quam actus primus ab actu secundo.
Sed quandoque ex hoc quod aliquis videt Deum per donum intellectus aut sapientiae in contemplatione, anima
separatur a corpore quantum ad operationes sensus, quae sunt actus secundi. Ergo si videat Deum per essentiam,
oportet quod separetur a corpore, etiam prout est actus primus eius.
Sed hoc non est quamdiu homo in statu viae existit. Ergo nullus in statu viae potest Deum per essentiam videre.
CO
Responsio. Dicendum, quod aliqua actio potest alicui convenire dupliciter. Uno modo sic quod illius operationis
principium sit in operante, sicut in omnibus actionibus naturalibus videmus. Alio modo sic quod principium
operationis illius vel motus, sit a principio extrinseco; sicut est in motibus violentis, et sicut est in operibus
miraculosis, quae non fiunt nisi virtute divina, ut illuminatio caeci, resuscitatio mortui et huiusmodi.
Menti igitur nostrae in statu viae convenire non potest visio Dei per essentiam secundum primum modum.
Mens enim nostra naturali cognitione phantasmata respicit quasi obiecta, a quibus species intelligibiles accipit, ut
dicitur in III de anima; unde omne quod intelligit secundum statum viae, intelligit per huiusmodi species a
phantasmatibus abstractas. Nulla autem huiusmodi species sufficiens est ad repraesentandam divinam essentiam,
vel etiam cuiuscumque alterius essentiae separatae; cum quidditates rerum sensibilium, quarum similitudines
sunt intelligibiles species a phantasmatibus abstractae, sint alterius rationis ab essentiis substantiarum
immaterialium etiam creatarum, et multo amplius ab essentia divina. Unde mens nostra naturali cognitione,
quam in statu viae experimur, nec Deum nec Angelos per essentiam videre potest.
Angeli tamen per essentiam videri possunt per aliquas species intelligibiles ab eorum essentia differentes: non
autem essentia divina, quae omne genus excedit, et est extra omne genus; ut sic nulla creata species inveniri
possit sufficiens ad eam repraesentandam.
Unde oportet, si Deus per essentiam videri debeat, quod per nullam speciem creatam videatur: sed ipsa eius
essentia fiat intelligibilis forma intellectus eum videntis, quod fieri non potest nisi ad hoc intellectus creatus per
lumen gloriae disponatur. Et sic in videndo Deum per essentiam, per dispositionem infusi luminis pertingit mens
ad terminum viae, qui est gloria; et sic non est in via.
Sicut autem divinae omnipotentiae subiecta sunt corpora, ita et mentes. Unde, sicut potest aliqua corpora
perducere ad effectus quorum dispositio in praedictis corporibus non invenitur, sicut Petrum fecit super aquas

239

