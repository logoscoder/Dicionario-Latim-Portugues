docet hominem quasi univocum agens: unde per illum modum scientiam alteri tradit quo ipse eam habet, scilicet
deducendo causas in causata.
Unde oportet quod ipsi conceptus docentis patefiant per aliqua signa discenti.
Sed Angelus docet quasi agens aequivocum: ipse enim intellectualiter cognoscit quod homini per viam rationis
manifestatur. Unde non hoc modo ab Angelo docetur quod Angeli conceptus homini patefiant; sed quia in
homine scientia causatur, secundum suum modum, earum rerum quas Angelus longe alio modo cognoscit.
RA5
Ad quintum dicendum, quod Dominus loquitur de illo modo doctrinae qui soli Deo competit, ut patet per
Glossam, ibidem; et hunc modum docendi Angelo non adscribimus.
RA6
Ad sextum dicendum, quod ille qui docet, non causat veritatem, sed causat cognitionem veritatis in discente.
Propositiones enim quae docentur, sunt verae etiam antequam sciantur, quia veritas non dependet a scientia
nostra, sed ab existentia rerum.
RA7
Ad septimum dicendum, quod quamvis scientia quae a nobis acquiritur per doctrinam, sit de rebus
indeficientibus, tamen ipsa scientia deficere potest: unde non oportet quod illuminatio doctrinae sit a lumine
indeficienti; vel si est a lumine indeficienti sicut a primo principio, non tamen excluditur omnino lumen creatum
defectibile, quod possit esse sicut principium medium.
RA8
Ad octavum dicendum, quod in discipulis Christi notatur quidam fidei profectus, ut primo eum venerarentur
quasi hominem sapientem et magistrum, et postea ei intenderent quasi Deo docenti. Unde quaedam Glossa,
parum infra, dicit: quia cognovit Nathanael Christum absentem vidisse quae ipse in alio loco gesserat, quod est
indicium Deitatis, fatetur non solum magistrum, sed et Dei filium.
RA9
Ad nonum dicendum, quod Angelus non manifestat veritatem ignotam per hoc quod substantiam suam
demonstret; sed aliam veritatem magis notam proponendo, vel etiam lumen intellectus confortando. Unde ratio
non sequitur.
RA10
Ad decimum dicendum, quod intentio Augustini non est dicere quin mens angelica sit excellentioris naturae
quam mens humana; sed quia non ita cadit Angelus medius inter Deum et mentem humanam, ut mens humana
per coniunctionem ad Angelum ultima formatione formetur; ut quidam posuerunt, quod in hoc consistit ultima
hominis beatitudo, quod intellectus noster intelligentiae continuetur, cuius beatitudo est in hoc quod continuatur
ipsi Deo.
RA11
Ad undecimum dicendum, quod in nobis sunt quaedam vires quae coguntur ex subiecto et obiecto, sicut vires
sensitivae, quae excitantur et per commotionem organi, et per fortitudinem obiecti. Intellectus vero non cogitur
ex subiecto, cum non utatur organo corporali; sed cogitur ex obiecto, quia ex efficacia demonstrationis cogitur
quis conclusioni consentire.
Affectus vero neque ex subiecto neque ex obiecto cogitur, sed proprio instinctu movetur in hoc vel illud: unde in
affectum non potest imprimere nisi Deus, qui interius operatur. Sed in intellectum potest imprimere,
quodammodo, etiam homo vel Angelus, repraesentando obiecta quibus intellectus cogatur.
RA12
Ad duodecimum dicendum, quod Angelus neque creat species in mente nostra, neque immediate phantasmata
illuminat; sed per continuationem luminis eius cum lumine intellectus nostri, noster intellectus potest efficacius
phantasmata illustrare. Et tamen si etiam immediate phantasmata illustraret, non propter hoc sequeretur quod
positio illorum Philosophorum esset vera: quamvis enim intellectus agentis sit illustrare phantasmata, posset
tamen dici, quod non eius solius.
RA13
Ad decimumtertium dicendum, quod imaginatio potest accipere ea quae sunt in intellectu humano, sed per alium
modum; et similiter intellectus humanus potest capere quae sunt in intellectu angelico, suo modo.
Sed tamen, quamvis intellectus hominis magis conveniat cum imaginatione subiecto, inquantum sunt unius
animae potentiae; tamen cum intellectu angelico magis convenit genere, quia uterque est immaterialis virtus.
RA14
Ad decimumquartum dicendum, quod spirituale nihil prohibet esse proportionatum ad hoc quod in corporale
agat, quia nihil prohibet quod inferiora a superioribus patiantur.
RA15
Ad decimumquintum dicendum, quod Angelus non est causa homini quantum ad illam cognitionem qua
cognoscit res per essentiam, sed quantum ad illam qua cognoscit per similitudines; non quod Angelus sit
propinquior rebus quam earum similitudines, sed inquantum facit rerum similitudines in mente resultare, vel
movendo imaginationem, vel lumen intellectus confortando.
257

