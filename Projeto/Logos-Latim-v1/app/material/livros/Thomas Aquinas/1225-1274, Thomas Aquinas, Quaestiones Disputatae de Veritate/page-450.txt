seipso, quia qui patitur iniustum, patitur aliquid contra voluntatem suam; si autem faciat iniustum, est secundum
suam voluntatem.
RA2
Ad secundum dicendum, quod corpora caelestia non possunt de necessitate immutare voluntatem neque unius
hominis neque multitudinis, sed possunt immutare ipsa corpora. Ex ipso autem corpore aliquo modo voluntas
inclinatur, licet non necessario, quia resistere potest, sicut cholerici ex naturali complexione inclinantur ad iram;
tamen aliquis cholericus potest resistere per voluntatem isti inclinationi.
Non autem resistunt nisi sapientes corporalibus inclinationibus, qui sunt pauci respectu stultorum: quia stultorum
infinitus est numerus, Eccle. I, 15. Et ideo dicitur quod corpora caelestia immutant multitudinem, in quantum
multitudo sequitur inclinationes corporales; non autem immutant hunc vel illum, qui per prudentiam resistunt
inclinationi praedictae.
RA3
Ad tertium dicendum, quod incontinens non dicitur vinci a passionibus quasi ipsae passiones corporales cogant
vel immutent necessario voluntatem; alioquin incontinens non esset puniendus, quia poena non debetur
involuntario.
Incontinens autem non dicitur involuntarius operari, secundum Philosophum in III ethic.; sed dicitur incontinens
vinci a passionibus, in quantum earum impulsui voluntarie cedit.
RA4
Ad quartum dicendum, quod Angeli non imprimunt intellectui quasi interius in intellectum aliquid agentes; sed
solum ex parte obiecti, in quantum aliquod intelligibile proponunt, quo et intellectus noster confortatur, et
convincitur ad assensum. Sed obiectum voluntatis per Angelum propositum non de necessitate immutat
voluntatem, ut dictum est; et ideo non est simile.
RA5
Ad quintum dicendum, quod purgatio illa secundum quam Angeli purgantur, ad intellectum pertinet, est enim
purgatio a nescientia, ut dionysius dicit, VI cap. Ecclesiasticae hierarchiae: si tamen pertineret ad affectum,
dicerentur purgare quasi persuadendo.
RA6
Ad sextum dicendum, quod illud quod est inferius voluntate, ut corpus vel appetitus sensibilis, non immutat
voluntatem quasi directe in voluntatem agendo, sed solum ex parte obiecti. Obiectum enim voluntatis est bonum
apprehensum; sed bonum apprehensum a ratione universali non movet nisi mediante apprehensione particulari,
ut dicitur in III de anima, eo quod actus sunt in particularibus.
Ex ipsa autem passione appetitus sensitivi cuius causa potest esse interdum complexio corporis, vel quaecumque
impressio corporalis: quia ex hoc quod appetitus ille utitur organo, impeditur et interdum totaliter ligatur ipsa
particularis apprehensio, vel id quod ratio superior dictat in universali, non applicetur actu ad hoc particulare. Et
sic voluntas in appetendo movetur ad illud bonum quod sibi nuntiat apprehensio particularis, praetermisso illo
bono quod nuntiat ratio universalis.
Et per hunc modum huiusmodi passiones voluntatem inclinant; non tamen de necessitate immutant, quia in
potestate voluntatis est huiusmodi comprimere, ut usus rationis non impediatur, secundum id genes. IV, 7: subter
te erit appetitus illius, scilicet peccati.
RA7
Ad septimum dicendum, quod compulsio illa de qua ibi fit mentio, non est coactionis, sed efficacis persuasionis,
vel per aspera, vel per lenia.
|a10 Articulus 10
TTA
Decimo quaeritur utrum voluntas et intellectus sint una potentia.
TTB
Et videtur quod sic.
AG1
Potentiae enim distinguuntur secundum obiecta. Obiectum autem intellectus est verum, voluntatis vero bonum.
Cum igitur bonum et verum sint item supposito, et differant ratione, videtur quod intellectus et voluntas sint
idem re, sed differant solum ratione.
AG2
Praeterea, secundum Philosophum in III de anima, voluntas est in ratione.
Ergo vel est idem quod ratio, vel pars rationis.
Sed ratio est eadem potentia cum intellectu.
Igitur et voluntas.
AG3
Praeterea, vires animae communiter dividuntur in rationale, concupiscibile et irascibile.
Sed voluntas distinguitur ab irascibili et concupiscibili. Ergo continetur sub rationali.
450

