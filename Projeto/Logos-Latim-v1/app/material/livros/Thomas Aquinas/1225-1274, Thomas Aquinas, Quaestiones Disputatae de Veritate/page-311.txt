Quandoque vero intellectus possibilis determinatur ad hoc quod totaliter adhaereat uni parti; sed hoc est
quandoque ab intelligibili, quandoque a voluntate.
Ab intelligibili quidem quandoque quidem mediate, quandoque autem immediate.
Immediate quidem quando ex ipsis intelligibilibus statim veritas propositionum intellectui infallibiliter apparet.
Et haec est dispositio intelligentis principia, quae statim cognoscuntur notis terminis, ut Philosophus dicit.
Et sic ex ipso quod quid est, immediate intellectus determinatur ad huiusmodi propositiones.
Mediate vero, quando cognitis definitionibus terminorum, intellectus determinatur ad alteram partem
contradictionis, virtute primorum principiorum. Et ista est dispositio scientis.
Quandoque vero intellectus non potest determinari ad alteram partem contradictionis neque statim per ipsas
definitiones terminorum, sicut in principiis, nec etiam virtute principiorum, sicut est in conclusionibus
demonstrationis; determinatur autem per voluntatem, quae eligit assentire uni parti determinate et praecise
propter aliquid, quod est sufficiens ad movendum voluntatem, non autem ad movendum intellectum, utpote quia
videtur bonum vel conveniens huic parti assentire.
Et ista est dispositio credentis, ut cum aliquis credit dictis alicuius hominis, quia videtur ei decens vel utile.
Et sic etiam movemur ad credendum dictis Dei, inquantum nobis repromittitur, si crediderimus, praemium
aeternae vitae: et hoc praemio movetur voluntas ad assentiendum his quae dicuntur, quamvis intellectus non
moveatur per aliquid intellectum. Et ideo dicit Augustinus, quod cetera potest homo nolens, credere non nisi
volens.
Patet ergo ex dictis, quod in illa operatione intellectus qua format simplices rerum quidditates, non invenitur
assensus, cum non sit ibi verum et falsum; non enim dicimur alicui assentire nisi quando inhaeremus ei quasi
vero. Similiter etiam dubitans non habet assensum, cum non inhaereat uni parti magis quam alteri. Similiter
etiam nec opinans, cum non firmetur eius acceptio circa alteram partem.
Sententia autem, ut dicit Isaac et Avicenna, est conceptio distincta vel certissima alterius partis contradictionis;
assentire autem a sententia dicitur. Intelligens habet quidem assensum, quia certissime alteri parti inhaeret; non
autem habet cogitationem, quia sine aliqua collatione determinatur ad unum.
Sciens vero habet et cogitationem, et assensum; sed cogitationem causantem assensum, et assensum terminantem
cogitationem. Ex ipsa enim collatione principiorum ad conclusiones, assentit conclusionibus resolvendo eas in
principia, et ibi figitur motus cogitantis et quietatur. In scientia enim motus rationis incipit ab intellectu
principiorum, et ad eumdem terminatur per viam resolutionis; et sic non habet assensum et cogitationem quasi ex
aequo: sed cogitatio inducit ad assensum, et assensus cogitationem quietat.
Sed in fide est assensus et cogitatio quasi ex aequo. Non enim assensus ex cogitatione causatur, sed ex voluntate,
ut dictum est. Sed quia intellectus non hoc modo terminatur ad unum ut ad proprium terminum perducatur, qui
est visio alicuius intelligibilis; inde est quod eius motus nondum est quietatus, sed adhuc habet cogitationem et
inquisitionem de his quae credit, quamvis eis firmissime assentiat.
Quantum enim est ex seipso, non est ei satisfactum, nec est terminatus ad unum; sed terminatur tantum ex
extrinseco. Et inde est quod intellectus credentis dicitur esse captivatus, quia tenetur terminis alienis, et non
propriis. II corinth. X, 5: in captivitatem redigentes omnem intellectum etc.. Inde est etiam quod in credente
potest insurgere motus de contrario eius quod firmissime tenet, quamvis non in intelligente vel sciente.
Sic igitur per assensum separatur credere ab operatione qua intellectus inspicit formas simplices quidditates, et a
dubitatione, et opinione; per cogitationem vero ab intellectu; sed per hoc quod habet assensum et cogitationem
quasi ex aequo et simul a scientia.
RA1
Et per hoc patet responsio ad primum.
RA2
Ad secundum dicendum, quod fides dicitur non inquisitus consensus, in quantum consensus fidei vel assensus
non causatur ex inquisitione rationis; tamen non excluditur per hoc quin in intellectu credentis remaneat aliqua
cogitatio vel collatio de his quae credit.
RA3
Ad tertium dicendum, quod voluntas respicit aliquam praecedentem potentiam, scilicet intellectum, non autem
intellectus. Et ideo assentire proprie pertinet ad intellectum, quia importat absolutam adhaerentiam ei cui
assentitur; sed consentire est proprie voluntatis, quia consentire est simul cum alio sentire; et sic dicitur in ordine
vel per comparationem ad aliquid praecedens.
RA4
Ad quartum dicendum, quod quia habitus per actus cognoscuntur, et actuum principia sunt ipsi habitus; inde est
quod interdum habitus nominibus actuum nominantur; et sic nomina actuum quandoque sumuntur proprie id est
pro actibus ipsis, quandoque vero pro habitibus. Credere igitur, secundum quod actum fidei importat, semper
habet actualem considerationem; non autem secundum quod credere accipitur pro habitu: sic autem credere
dicitur dormiens, in quantum habitum fidei habet.
RA5
Ad quintum dicendum, quod fides habet aliquid perfectionis, et aliquid imperfectionis.
311

