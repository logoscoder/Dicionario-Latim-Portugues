Si vero consideretur quantum ad modum agendi, sic reducuntur in diversa genera; quia appetitus inferior
reducetur in genus sensitivi, appetitus vero superior in genus intellectivi.
Sicut enim sensus non apprehendit suum obiectum sub conditionibus materialibus, prout scilicet est hic et nunc;
sic et appetitus sensibilis in suum obiectum fertur, in bonum scilicet particulare. Appetitus vero superior in suum
obiectum tendit per modum quo intellectus apprehendit; et sic quantum ad modum agendi voluntas ad genus
intellectivi reducitur.
Modus autem actionis provenit ex dispositione agentis: quia quanto fuerit perfectius agens, tanto est eius actio
perfectior.
Et ideo, si considerentur huiusmodi potentiae secundum quod egrediuntur ab essentia animae, quae est quasi
subiectum earum, voluntas invenitur in eadem coordinatione cum intellectu; non autem appetitus inferior, qui in
irascibilem et concupiscibilem dividitur. Et ideo mens potest comprehendere voluntatem et intellectum, absque
hoc quod sit essentia animae; inquantum, scilicet, nominat quoddam genus potentiarum animae, ut sub mente
intelligantur comprehendi omnes illae potentiae quae in suis actibus omnino a materia et conditionibus materiae
recedunt.
RA3
Ad tertium dicendum, quod ab Augustino et aliis sanctis imago trinitatis in homine multipliciter assignatur: nec
oportet ut una illarum assignationum alteri correspondeat; sicut patet quod Augustinus assignat imaginem
trinitatis secundum mentem, notitiam et amorem; et ulterius secundum memoriam, intelligentiam et voluntatem.
Et quamvis voluntas et amor sibi invicem correspondeant, et notitia et intelligentia, non tamen oportet quod
mens correspondeat memoriae; cum mens omnia tria contineat quae in alia assignatione dicuntur. Similiter etiam
assignatio Augustini quam obiectio tangit, est alia a duabus praemissis. Unde non oportet quod, si amare amori
correspondeat, et nosse notitiae, quod esse respondeat menti sicut proprius actus eius, inquantum est mens.
RA4
Ad quartum dicendum, quod Angeli dicuntur mentes, non quia ipsa mens sive intellectus Angeli, sit eius
essentia, prout mens et intellectus potentiam nominant; sed quia nihil aliud habent de potentiis animae nisi hoc
quod sub mente comprehenditur: unde totaliter sunt mens. Animae vero nostrae adiunguntur aliae potentiae quae
sub mente non comprehenduntur, ex eo quod est actus corporis: scilicet sensitivae et nutritivae potentiae; unde
non ita potest dici anima esse mens sicut et Angelus.
RA5
Ad quintum dicendum, quod vivere addit supra esse, et intelligere supra vivere. Ad hoc autem quod in aliquo
imago Dei inveniatur, oportet quod ad ultimum genus perfectionis perveniat quo creatura tendere potest; unde si
habeat esse tantum, sicut lapides, vel esse et vivere, sicut plantae et bruta, non salvatur in hoc ratio imaginis; sed
oportet ad perfectam imaginis rationem, ut creatura sit, vivat et intelligat. In hoc enim perfectissime secundum
genus conformatur essentialibus attributis.
Et ideo, quia in assignatione imaginis mens locum divinae essentiae tenet, haec vero tria, quae sunt memoria,
intelligentia et voluntas, tenent locum trium personarum; ideo Augustinus menti adscribit illa quae requiruntur
ad imaginem in creatura, cum dicit, quod memoria et intelligentia et voluntas sunt una vita, una mens, una
essentia.
Nec tamen oportet quod ex hoc ipso in anima dicatur mens et vita quo et essentia; quia non est idem in nobis
esse, vivere et intelligere, sicut et in Deo; dicuntur tamen haec tria una essentia, inquantum ab una essentia
mentis procedunt; una vita inquantum ad unum genus vitae pertinent; una mens, inquantum sub una mente
comprehenduntur ut partes sub toto, sicut visus et auditus comprehenduntur sub parte animae sensitiva.
RA6
Ad sextum dicendum, quod secundum Philosophum in VIII metaph., quia substantiales rerum differentiae sunt
nobis ignotae, loco earum interdum definientes accidentalibus utuntur, secundum quod ipsa accidentia designant
vel notificant essentiam, ut proprii effectus notificant causam: unde sensibile, secundum quod est differentia
constitutiva animalis, non sumitur a sensu prout nominat potentiam, sed prout nominat ipsam animae essentiam,
a qua talis potentia fluit. Et similiter est de rationali, vel de eo quod est habens mentem.
RA7
Ad septimum dicendum, quod sicut pars animae sensitiva non intelligitur esse una quaedam potentia praeter
omnes particulares potentias quae sub ipsa comprehenduntur, sed est quasi quoddam totum potentiale
comprehendens omnes illas potentias quasi partes; ita etiam mens non est una quaedam potentia praeter
memoriam, intelligentiam et voluntatem; sed est quoddam totum potentiale comprehendens haec tria; sicut etiam
videmus quod sub potentia faciendi domum comprehenditur potentia dolandi lapides et erigendi parietes; et sic
de aliis.
RA8
Ad octavum dicendum, quod mens non comparatur ad intelligentiam et voluntatem sicut subiectum, sed magis
sicut totum ad partes, prout mens potentiam ipsam nominat.
Si vero sumatur mens pro essentia animae, secundum quod ab ea nata est progredi talis potentia; sic nominabit
subiectum potentiarum.
212

