TTB
Et videtur quod sic.
AG1
Quicumque scit maius, potest scire minus, sed Deus est maius quam quidquid ipse potest facere, quia quidquid
ipse potest facere, creatum est. Ergo, cum anima Christi cognoscat Deum, multo magis potest cognoscere
quidquid Deus potest facere.
AG2
Sed dicebat quod quamvis Deus sit maius, tamen anima Christi est ordinata ad cognitionem Dei, non autem ad
cognitionem omnium quae Deus potest facere. Sed contra: Deus quamvis sit in se magis cognoscibilis quam
aliqua creatura, tamen creatura est magis cognoscibilis quoad nos quam Deus.
Sed quidquid Deus potest facere, est creatura.
Ergo anima magis est nata cognoscere quidquid Deus potest facere, quam ipsum Deum.
AG3
Praeterea, anima Christi videt divinam virtutem, sicut et divinam essentiam. Dicitur autem quod videt essentiam
totam, sed non totaliter. Ergo videt etiam virtutem totam, etsi non totaliter. Sed non potest videri tota virtus, nisi
videatur ad quaecumque se potest extendere.
Ergo anima Christi cognoscit omnia quae Deus potest facere.
AG4
Praeterea, quidquid Deus potest facere, potest manifestare. Sed quidquid potest manifestari alicui creaturae,
Christo manifestatum est. Ergo quidquid Deus potest facere, est manifestatum Christo.
AG5
Praeterea, illud est communicabile alicui quod non dicit defectum in communicante nec in eo cui communicatur.
Sed conferre animae Christi omnium scientiam quae Deus potest facere, non dicit aliquem defectum in Deo, cum
hoc ad maximam ipsius liberalitatem pertinere videatur; nec etiam in anima Christi, cum ad maximam
perfectionem eius pertineat.
Ergo hoc communicabile fuit animae Christi, et ita fuit ei communicatum.
AG6
Praeterea, si anima Christi nescit omnia quaecumque potest facere Deus; dato quod Deus illud faceret, anima
Christi nesciret illud, nisi de novo addisceret. Sed inconveniens est ponere quod anima Christi aliquid
existentium ignoret, vel quod aliquid de novo addiscat. Ergo anima Christi scit omnia quae Deus facere potest.
SC1
Sed contra. Si anima Christi scit quidquid Deus facere potest; omne illud quod Deus potest facere, ad animam
Christi terminatur.
Sed anima Christi est finita. Cum ergo Deus infinita possit facere, sequetur quod infinitum terminetur ad finitum,
quod est impossibile.
Ergo et primum; quod scilicet anima Christi sciret quidquid Deus potest facere.
SC2
Praeterea, sicut essentia divina est infinita, ita et divina virtus. Sed anima Christi non potest comprehendere
essentiam divinam, ratione suae infinitatis. Ergo nec divinam virtutem.
Et sic non potest scire quidquid Deus potest facere.
SC3
Praeterea, quanto aliquid perfectius cognoscitur ab aliquo, tanto in eo plura cognoscuntur.
Sed Deus perfectius cognoscit seipsum quam anima Christi. Ergo plura in seipso cognoscit quam anima Christi
cognoscat in verbo. Sed Deus nihil aliud cognoscit in se quam quod est vel erit vel fuit vel potuit esse vel
futurum esse. Ergo anima Christi non cognoscit omnia ista.
CO
Responsio dicendum, quod circa hoc diversimode aliqui opinati sunt.
Quidam enim dixerunt, quod non solum anima Christi, sed etiam quaelibet anima videt in verbo quidquid in eo
videri potest; hoc est non solum ea quae sunt vel erunt vel fuerunt, sed etiam quaecumque Deus potest facere.
Qui quidem in hoc decepti sunt, quod aestimabant modum videndi res in verbo, similem modo videndi res in
speculo materiali, in quo imagines rerum secundum suam multitudinem et diversitatem resultant. In Deo autem
rerum rationes sunt unite et simpliciter, ut dionys. Dicit.
Si autem essent in eo per viam multitudinis et diversitatis, tunc omne quod in eo cognosci potest, eo viso
cognosceretur; et ita ab omnibus videntibus Deum per essentiam omnia viderentur quae Deus potest facere, cum
omnia ista in Deo cognosci possint.
Sed quia expresse aliqui videntium Deum per essentiam dicuntur aliqua nescire, sicut patet de Angelis, quorum
unus ab alio illuminatur secundum dionysium: inde est quod quidam hanc perfectionem cognitionis non omnibus
Deum videntibus, sed soli animae Christi attribuerunt, ut scilicet sola ipsa post Deum sciret omnia quae Deus
facere potest.

414

