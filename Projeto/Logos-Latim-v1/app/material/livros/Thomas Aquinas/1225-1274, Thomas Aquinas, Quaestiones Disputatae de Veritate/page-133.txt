Ergo praedestinatus potest esse non praedestinatus, et non praedestinatus potest esse praedestinatus; ergo idem
quod prius.
AG11
Praeterea, Luc. V, 6, super illud: rumpebatur autem rete eorum, dicit Glossa: in ecclesia circumcisionis rumpitur
rete, quia non tot intrant de Iudaeis, quot apud (Deum ad) vitam erant praeordinati. Ergo numerus
praedestinatorum potest diminui, et ita non est certus.
SC1
Sed contra. Dicit Augustinus in libro de correctione et gratia: certus est praedestinatorum numerus, qui nec
augeri potest nec minui.
SC2
Praeterea, Augustinus in enchiridio, dicit: superna ierusalem mater nostra, civitas Dei, nulla civium suorum
numerositate fraudabitur, aut uberiori etiam copia fortasse regnabit. Sed cives illius civitatis sunt praedestinati.
Ergo praedestinatorum numerus non potest augeri nec minui, et ita est certus.
SC3
Praeterea, quicumque est praedestinatus, ab aeterno est praedestinatus. Sed quod est ab aeterno, est immutabile;
et quod non fuit ab aeterno, nunquam potest esse aeternum.
Ergo ille qui non est praedestinatus, non potest esse praedestinatus, nec e contrario.
SC4
Praeterea, omnes praedestinati post resurrectionem erunt cum corporibus suis in caelo empyreo. Sed locus ille
finitus est, cum omne corpus sit finitum: duo etiam glorificata corpora, ut communiter dicitur, non possunt esse
simul. Ergo oportet esse determinatum praedestinatorum numerum.
CO
Responsio. Dicendum, quod circa hanc quaestionem quidam ita distinxerunt dicentes, quod numerus
praedestinatorum certus est, si loquamur de numero numerante, sive de numero formaliter; non autem est certus,
si loquamur de numero numerato, sive materialiter accepto; puta, si diceretur, quod certum est esse centum
praedestinatos, non autem est certum qui centum sint. Et istud dictum occasionem sumere videtur ex verbo
Augustini supra inducto, in quo innuere videtur quod unus amittere possit, et alius accipere praedestinatam
coronam, numero tamen praedestinatorum nullatenus variato.
Sed si haec opinio loquatur de certitudine per comparationem ad causam primam, scilicet Deum
praedestinantem, omnino apparet absurda: ipse enim Deus habet certam cognitionem de numero
praedestinatorum et formali et materiali: scit enim quot et qui sint salvandi, et utrumque infallibiliter ordinat, ut
sic, quantum ex parte Dei est, respectu utriusque numeri inveniatur certitudo non solum cognitionis, sed etiam
ordinis.
Sed si loquamur de certitudine numeri praedestinatorum per comparationem ad causam proximam salutis
humanae, ad quam praedestinatio ordinatur, non erit idem iudicium de numero formali et materiali.
Numerus enim materialis aliquo modo subiacet voluntati humanae, quae est variabilis, inquantum salus
uniuscuiusque est sub libertate arbitrii constituta, sicut sub causa proxima; et sic numerus materialis aliquo modo
certitudine caret. Sed numerus formalis nullo modo cadit sub voluntate humana, eo quod nulla voluntas se
extendit per modum causalitatis alicuius ad totam integritatem numeri praedestinatorum; et ideo numerus
formalis remanet omnibus modis certus. Et sic potest praedicta distinctio sustineri, ut tamen simpliciter
concedatur, quod uterque numerus ex parte Dei certitudinem habet.
Sciendum tamen est quod numerus praedestinatorum secundum hoc dicitur esse certus, quod additionem vel
diminutionem non patitur. Secundum autem hoc pateretur additionem, si aliquis praescitus posset praedestinatus
fieri, quod esset contra certitudinem praescientiae vel reprobationis; secundum hoc autem posset diminui, si
aliquis praedestinatus posset effici non praedestinatus, quod est contra certitudinem praedestinationis.
Et sic patet quod certitudo numeri praedestinatorum colligitur ex duplici certitudine: scilicet ex certitudine
praedestinationis, et certitudine praescientiae vel reprobationis. Sed hae duae certitudines differunt: quia
certitudo praedestinationis est certitudo cognitionis et ordinis, ut dictum est, certitudo autem praescientiae est
certitudo cognitionis tantum. Non enim Deus praeordinat ad peccandum homines reprobos, sicut praedestinatos
ordinat ad merendum.
RA1
Ad primum ergo dicendum, quod auctoritas illa est intelligenda non de numero praedestinatorum, sed de numero
eorum qui sunt in statu praesentis iustitiae; quod patet ex interlineari, quae ibi dicit: numero et merito. Numerus
autem iste et augetur et minuitur, quamvis praefinitio Dei, qua etiam istum numerum praediffinit, nunquam
fallatur. Diffinit enim quod uno tempore sint plures et alio pauciores; vel etiam diffinit per modum sententiae
aliquem certum numerum secundum rationes inferiores convenientem, quae definitio mutari potest; sed
praediffinit alium per modum consilii secundum rationes superiores; et haec praefinitio invariabilis est, quia ut
dicit Gregorius: Deus mutat sententiam, sed non consilium.
RA2

133

