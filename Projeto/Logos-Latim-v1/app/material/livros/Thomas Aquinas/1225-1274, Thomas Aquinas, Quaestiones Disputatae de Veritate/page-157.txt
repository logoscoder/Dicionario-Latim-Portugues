Ad secundum dicendum, quod quamvis essentia divina sit in se maxime cognoscibilis, tamen non est maxime
cognoscibilis intellectui creato, quia est extra genus ipsius.
RA3
Ad tertium dicendum, quod intellectus angelicus dicitur esse speculum purum et incontaminatum et sine defectu,
quia non patitur defectum intelligibilis luminis, considerata natura sui generis, sicut patitur intellectus humanus,
in quo intelligibile lumen obumbratur in tantum ut necesse sit a phantasmatibus accipere, et cum continuo, et
tempore, et discurrendo de uno in aliud; propter quod Isaac dicit, quod ratio oritur in umbra intelligentiae: et ideo
potentia intellectiva eius potest intelligere omnem formam intelligibilem creatam quae est sui generis.
Sed intellectus angelicus comparatus ad essentiam divinam, quae est extra genus suum, invenitur defectivus et
tenebrosus; et ideo deficit a visione divinae essentiae, quamvis ipsa sit in se maxime intelligibilis.
RA4
Ad quartum dicendum, quod verbum Commentatoris intelligitur de cognitione intelligibilium creatorum, non de
cognitione essentiae increatae. Pro tanto enim substantia intelligibilis, quae in se est maxime intelligibilis, fit
nobis minus intelligibilis quia excedit formam a sensu abstractam, qua naturaliter intelligimus; et similiter, immo
multo amplius, essentia divina excedit formam intelligibilem creatam, qua intellectus Angeli intelligit. Et ideo
intellectus Angeli minus intelligit essentiam divinam, quamvis sit magis intelligibilis, sicut et intellectus noster
minus intelligit essentiam Angeli, quamvis sit magis intelligibilis, quam res sensibiles.
RA5
Ad quintum dicendum, quod excellentia intelligibilis quamvis non corrumpat intellectum, sed confortet eum,
tamen excedit quandoque repraesentationem formae qua intellectus intelligit; et ex hac causa intelligibilis
excellentia impedit intellectum. Et secundum hoc est verum quod dicitur in II metaph., quod intellectus se habet
ad manifestissima naturae sicut oculus vespertilionis ad lucem solis.
RA6
Ad sextum dicendum, quod gratia non requiritur ad videndum Deum per essentiam, quasi immediata dispositio
ad visionem; sed quia per gratiam homo meretur lumen gloriae sibi dari, per quod Deum in essentia videat.
RA7
Ad septimum dicendum, quod fides cognoscitur per essentiam suam, inquantum essentia sua coniungitur
intellectui ut forma intelligibilis, et non alio modo. Sic autem non coniungitur essentia divina intellectui creato in
statu viae, sed sicut sustinens eum in esse.
RA8
Ad octavum dicendum quod divisio illa non est per oppositas res, sed per oppositas rationes; et ideo nihil
prohibet aliquid esse per essentiam uno modo in anima, et alio modo per similitudinem vel imaginem; in ipsa
enim anima est imago et similitudo Dei, quamvis sit in ea Deus per essentiam.
RA9
Ad nonum dicendum sicut ad primum.
RA10
Ad decimum dicendum, quod nec gratia gratum faciens nec gratia gratis data sufficit ad videndum Deum per
essentiam, nisi sit gratia consummata, quae est lumen gloriae.
RA11
Ad undecimum dicendum, quod res antequam in propria natura essent, non solum fuerunt in verbo, sed etiam in
mente angelica; et ita potuerunt videri, quamvis verbum per essentiam non videretur.
RA12
Ad duodecimum dicendum, quod sicut dicit Philosophus in II caeli et mundi in rebus invenitur multiplex gradus
perfectionis.
Primus enim gradus et perfectissimus est, ut aliquid habeat bonitatem suam sine motu et sine adminiculo
alterius; sicut est perfectissima sanitas in eo qui per se est sanus sine auxilio medicinae; et hic gradus est divinae
perfectionis.
Secundus gradus est eius quod potest consequi perfectam bonitatem cum modico auxilio et parvo motu, sicut
eius qui habet sanitatem cum modico exercitio.
Tertius gradus est eius quod acquirit perfectam bonitatem cum multis motibus, sicut ille qui acquirit perfectam
sanitatem cum multis exercitiis.
Quartus gradus est eius quod nunquam potest acquirere perfectam bonitatem, sed acquirit aliquid de bonitate ex
multis motibus.
Quintus gradus est eius quod non potest acquirere aliquid de bonitate, nec habet aliquem motum ad hoc, sicut est
gradus illius in sanitate qui sanari non potest, unde nullam medicinam accipit.
Naturae igitur irrationales nullo modo ad perfectam bonitatem, quae est beatitudo, pertingere possunt; sed
pertingunt ad aliquam bonitatem imperfectam, quae est eorum finis naturalis, quam ex VI naturae suae
consequuntur.

157

