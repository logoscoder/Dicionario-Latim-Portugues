Praeterea, potentia moriendi consequitur potentiam peccandi; homo enim in statu innocentiae non poterat mori,
nisi quia poterat peccare. Ergo et necessitas moriendi consequitur ad necessitatem peccandi. Sed homo in statu
isto non potest vitare quin moriatur.
Ergo nec potest vitare quin peccet.
AG10
Praeterea, ideo, secundum Augustinum, homo poterat in statu innocentiae stare, quia habebat sinceritatem
naturae ab omni labe peccati immunem. Sed ista sinceritas non est in homine peccatore gratia destituto. Ergo non
potest stare, sed necesse habet cadere post peccatum.
AG11
Praeterea, vincenti debetur corona, ut patet apocal. III, 11. Sed si aliquis vitat peccatum, cum de peccato tentatur,
vincet peccatum et diabolum: Iac. IV, 7: resistite diabolo, et fugiet a vobis. Si ergo potest aliquis sine gratia
peccatum vitare, poterit sine gratia coronam mereri; quod est haereticum.
AG12
Praeterea, Augustinus in libro retractationum dicit: cogenti cupiditati voluntas resistere non potest. Sed cupiditas
ad peccatum inducit. Ergo voluntas humana sine gratia non potest peccatum vitare.
AG13
Praeterea, qui habet habitum, necessario secundum habitum agit. Sed ille qui est in peccato, habet habitum
peccati. Ergo videtur quod non possit vitare quin peccet.
AG14
Praeterea, liberum arbitrium, secundum Augustinum, est quo bonum eligitur gratia assistente et malum gratia
desistente.
Ergo videtur quod ille qui caret gratia, per liberum arbitrium semper eligat malum.
AG15
Praeterea, quicumque potest non peccare, potest vincere mundum: nullus enim aliter vincit mundum nisi
desistendo a peccato.
Sed nullus potest vincere mundum nisi per gratiam; quia, ut dicitur I ioann. V, 4, haec est victoria quae vincit
mundum, fides nostra.
Ergo aliquis sine gratia non potest peccatum vitare.
AG16
Praeterea, praeceptum de diligendo Deum est affirmativum, et ita obligat ad hoc quod observetur pro loco et
tempore, et ita quod, si non observetur, peccat homo mortaliter.
Sed praeceptum caritatis non potest aliquis sine gratia observare; quia, ut dicitur Rom. V, 5, caritas diffusa est in
cordibus nostris per spiritum sanctum, qui datus est nobis. Ergo sine gratia homo non potest facere quin peccet
mortaliter.
AG17
Praeterea, secundum Augustinum, Enchir., cap. Lxxviii, in praecepto de misericordia proximi includitur
praeceptum de misericordia sui. Sed aliquis peccaret mortaliter, nisi misereretur proximo in necessitate
corporalis mortis existenti. Ergo multo fortius peccat mortaliter, nisi misereatur sui in peccato existentis, de
peccato poenitendo; et sic, nisi peccatum per poenitentiam deleatur, non potest homo vitare quin peccet.
AG18
Praeterea, sicut se habet dilectio Dei ad virtutem, ita contemptus Dei ad peccatum.
Sed necesse est omnem virtuosum diligere Deum. Ergo necesse est omnem peccatorem contemnere Deum, et ita
peccare; et sic idem quod prius.
AG19
Praeterea, secundum Philosophum in II ethic., ex similibus habitibus similes actus procedunt. Si quis ergo est in
peccato, necesse est, ut videtur, quod habeat similes actus producere, scilicet actus peccati.
AG20
Praeterea, cum forma sit principium operationis, qui caret forma, caret operatione propria illius formae. Sed
declinare a malo est operatio iustitiae. Cum igitur ille qui est in peccato, careat iustitia, videtur quod non possit
declinare a malo.
AG21
Praeterea, magister dicit in II sententiarum, 25 dist., quod post peccatum ante reparationem gratiae premitur
liberum arbitrium a concupiscentia et vincitur, et habet infirmitatem in malo, si non habet gratiam in bono; et
ideo potest peccare damnabiliter; et ita sine gratia aliquis non potest peccatum mortale vitare.
AG22
Sed si dicatur, quod non potest non peccare, id est non habere peccatum, potest tamen non peccare, id est non uti
peccato; contra est quod hoc pelagiani concedebant, et tamen eorum opinionem quantum ad hoc Augustinus
reprehendit in Lib. De gratia et libero arbitrio, sic dicens: dicunt enim pelagiani, gratiam Dei, quae data est per
fidem Jesu Christi, quae nec lex neque natura est, ad hoc tantum valere ut peccata dimittantur, non ut futura
vitentur, vel repugnantia superentur.
512

