Ut dicitur in Lib. De intelligentiis, prima substantia est lux. Sed lux maxime habet virtutem activam, quod patet
ex hoc quod seipsam diffundit et multiplicat; est etiam maxime cognoscibilis, unde et alia manifestat.
Ergo substantia prima, quae Deus est, et habet potentiam activam ad cognoscendum, et est cognoscibilis.
CO
Responsio. Dicendum, quod ab omnibus scientia Deo attribuitur; diversimode tamen.
Quidam enim suo intellectu modum creatae scientiae transcendere non valentes, crediderunt quod scientia sit in
Deo quasi aliqua dispositio addita essentiae eius, sicut et in nobis est; quod est omnino erroneum et absurdum.
Hoc enim posito, Deus summe simplex non esset; esset enim in eo compositio substantiae et accidentis; nec
iterum ipse Deus esset suum esse: quia, ut dicit boetius in libro de hebdomadibus, quod est, participare aliquo
potest, sed ipsum esse nullo modo aliquo participat.
Si ergo Deus participaret scientiam quasi dispositionem adiunctam, ipse non esset suum esse, et ita ab alio esse
haberet, quod esset sibi causa essendi; et sic non esset Deus.
Et ideo alii dixerunt, quod per hoc quod Deo scientiam attribuimus, vel aliquid huiusmodi, nihil in eo ponimus;
sed significamus eum esse causam scientiae in rebus creatis: ut ex hoc dicatur Deus sciens, quia scientiam
creaturis infundit. Sed quamvis haec possit esse aliqua ratio veritatis huius propositionis, qua dicitur: Deus est
sciens, quia scientiam causat, ut Origenes et Augustinus dicere videntur; non tamen potest esse tota ratio
veritatis, propter duo.
Primo, quia eadem ratione de Deo praedicari posset quidquid in rebus causat, ut diceretur moveri, quia causat
motum in rebus; quod tamen non dicitur.
Secundo, quia ea quae dicuntur de causatis et causis, non ex hoc causis inesse dicuntur scilicet propter causata;
sed magis causatis insunt propter hoc quod inveniuntur in causis: sicut ex hoc quod ignis est calidus, caliditatem
aeri influit, et non e converso. Et similiter Deus ex hoc quod naturam scientificam habet, scientiam nobis
infundit, et non e converso.
Et ideo alii dixerunt, quod scientia et alia huiusmodi attribuuntur Deo per quamdam similitudinem proportionis,
sicut attribuitur ei ira vel misericordia, aut huiusmodi ceterae passiones. Dicitur enim Deus iratus, in quantum
facit effectum similem irato; quia punit, quod est effectus irae in nobis, quamvis in Deo passio irae esse non
possit. Similiter dicunt, quod Deus dicitur sciens, quia effectum facit similem effectui scientis: sicut enim opera
scientis procedunt ex determinatis principiis ad determinatos fines, ita opera naturae, quae divinitus fiunt, ut
patet in II physic..
Sed secundum hanc opinionem, scientia attribueretur Deo metaphorice, sicut et ira, et cetera huiusmodi; quod
dictis dionysii et aliorum sanctorum repugnat.
Et ideo aliter dicendum est, quod scientia Deo attributa, significat aliquid quod in Deo est, et similiter vita et
essentia et cetera huiusmodi; nec differunt quantum ad rem significatam, sed solum quantum ad modum
intelligendi.
Eadem enim res penitus in Deo est essentia, vita, scientia et quidquid huiusmodi de ipso dicitur; sed intellectus
noster diversas conceptiones habet intelligens in eo vitam, scientiam, et huiusmodi. Nec tamen istae
conceptiones sunt falsae; conceptio enim intellectus nostri secundum hoc vera est, prout repraesentat per
quamdam assimilationem rem intellectam; alias enim falsa esset, si nihil subesset in re.
Intellectus autem noster non hoc modo potest repraesentare per assimilationem Deum sicut repraesentat
creaturas. Cum enim intelligit aliquam creaturam, concipit formam quamdam, quae est similitudo rei secundum
totam perfectionem ipsius, et sic definit res intellectas; sed quia Deus in infinitum nostrum intellectum excedit,
non potest forma per intellectum nostrum concepta repraesentare divinam essentiam complete, sed habet aliquam
modicam imitationem eius; sicut etiam videmus in rebus quae sunt extra animam, quod quaelibet res imitatur
aliquo modo Deum, sed imperfecte; unde et diversae res diversimode Deum imitantur, et secundum diversas
formas repraesentant unam simplicem Dei formam, quia in illa forma perfecte unitur quidquid perfectionis
distinctim et multipliciter in creaturis invenitur; sicut etiam omnes proprietates numerorum in unitate
quodammodo praeexistunt, et omnes potestates ministrorum in regno aliquo uniuntur in potestate regis.
Sed si esset aliqua res perfecte repraesentans Deum, non esset nisi una tantum, quia uno modo repraesentaret, et
secundum unam formam; et ideo non est nisi unus filius, qui est perfecta imago patris.
Similiter etiam intellectus noster secundum diversas conceptiones repraesentat divinam perfectionem, quia
unaquaeque imperfecta est; si enim perfecta esset, esset una tantum, sicut est unum tantum verbum intellectus
divini.
Sunt ergo plures conceptiones in intellectu nostro repraesentantes essentiam divinam; unde essentia divina
unicuique illarum respondet sicut res suae imagini imperfectae; et sic omnes illae conceptiones intellectus sunt
verae, quamvis sint plures de re una (re)p et quia nomina non significant res nisi mediante intellectu, ut dicitur in
I periher.; ideo imponit plura nomina uni rei secundum diversos modos intelligendi, vel secundum diversas
rationes, quod idem est; quibus tamen omnibus respondet aliquid in re.
RA1
Ad primum igitur dicendum, quod scientia non se habet ex additione ad ens, nisi secundum quod intellectus
accipit distinctim scientiam alicuius et essentiam eius; additio enim distinctionem praesupponit. Unde, cum in
27

