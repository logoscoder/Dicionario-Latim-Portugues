Ad quartum dicendum, quod aliquid dicitur esse naturale dupliciter: vel quantum ad naturam speciei, vel
quantum ad naturam individui.
Quantum autem ad naturam speciei peccata concupiscibilis sunt magis naturalia quam peccata irascibilis; unde
Philosophus dicit in II ethic., quod voluptas ex puero omnibus nobis committitur quasi contemporanea vitae.
Sed quantum ad naturam individui sunt magis naturalia peccata irascibilis; et hoc ideo quia si consideretur motus
appetitus sensibilis ex parte animae, concupiscibilis naturalius tendit in suum obiectum, utpote magis naturale et
conveniens secundum seipsum: est enim cibi et potus, et aliorum huiusmodi, per quae natura conservatur; sed si
consideretur huiusmodi motus ex parte corporis, maior transmutatio et commotio corporalis complexionis fit ex
motu irae quam concupiscentiae, communiter et proportionaliter loquendo.
Et ideo complexio corporalis, in qua plerumque filii parentibus similantur, plus facit ad dominium irae quam ad
dominium concupiscentiae.
Et propter hoc in peccatis irae magis imitantur filii parentes quam in peccatis concupiscentiae: quod enim est ex
parte animae, refertur ad speciem; sed quod est ex determinata complexione corporis, pertinet magis ad
individuum.
Originale autem peccatum est peccatum totius humanae naturae. Unde patet quod ratio non sequitur.
RA5
Ad quintum dicendum, quod in nobis contrario ordine corruptio accidit et in Adam; quia in Adam anima corrupit
corpus, et persona naturam; in nobis autem est e converso.
Unde, quamvis peccatum Adae per prius pertinuerit ad irascibilem, tamen in nobis corruptio magis pertinet ad
concupiscibilem.
|a7 Articulus 7
TTA
Septimo quaeritur utrum sensualitas in vita ista curari possit a corruptione praedicta.
TTB
Et videtur quod sic.
AG1
Quia praedicta corruptio vocatur fomes.
Dicitur autem de beata virgine, quod in hac vita fuit totaliter a fomite liberata, praecipue post conceptionem filii
Dei. Ergo sensualitas in hac vita est curabilis.
AG2
Praeterea, omne illud quod obedit rationi, est susceptivum rectitudinis rationis. Sed vires sensualitatis, scilicet
irascibilis et concupiscibilis, obediunt rationi, ut ex dictis, art. IV huius quaest., patet. Ergo sensualitas est
receptiva rectitudinis rationis, et ita potest a contraria corruptione curari.
AG3
Praeterea, virtus opponitur peccato. Sed in sensualitate potest esse virtus: ut enim Philosophus dicit in III ethic.,
temperantia et fortitudo sunt irrationabilium partium.
Ergo sensualitas in hac vita potest curari a corruptione peccati.
AG4
Praeterea, ad corruptionem sensualitatis pertinet quod ex ea motus inordinati procedant, qui sunt concupiscentiae
pravae. Sed temperatus non habet huiusmodi concupiscentias; in quo differt a continente, qui eas habet, sed non
sequitur, ut patet in VII ethic..
Ergo sensualitas in hac vita potest totaliter curari.
AG5
Praeterea, si corruptio ista est incurabilis: aut est ex parte curantis, aut ex parte medicinae, aut ex parte morbi, aut
ex parte naturae sanandae. Sed non est ex parte curantis, scilicet Dei, quia omnipotens est; nec ex parte
medicinae, quia, ut dicitur Rom. V, donum Christi est virtuosius quam peccatum Adae, quo corruptio huiusmodi
est inducta; nec ex parte morbi, quia est contra naturam, cum in natura instituta non fuerit; nec ex parte naturae:
utile enim esset hanc infirmitatem removeri, cum ex ea sit homo pronus ad malum, et tardus ad bonum. Ergo
sensualitas, in hac vita est curabilis.
SC1
Sed contra. Necessitas peccandi, saltem venialiter, consequitur necessitatem moriendi.
Sed in hac vita necessitas moriendi non tollitur.
Ergo nec necessitas peccandi venialiter; et sic nec corruptio sensualitatis, ex qua praedicta necessitas venit.
SC2
Praeterea, si sensualitas curabilis esset in hac vita, maxime per sacramenta ecclesiae curaretur, quae sunt
medicinae spirituales.
Sed adhuc post sacramenta suscepta manet, ut experimento patet. Ergo sensualitas non est curabilis in hac vita.
CO
Respondeo. Dicendum, quod sensualitas in hac vita curari non potest nisi per miraculum.
535

