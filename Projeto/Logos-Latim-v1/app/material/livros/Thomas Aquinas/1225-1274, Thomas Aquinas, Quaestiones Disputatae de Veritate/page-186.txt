Praeterea, intellectus reducitur in actum intelligendi per species quas apud se habet.
Sed in intellectu Angeli sunt simul multae species, cum intelligentia sit plena formis, ut dicitur in Lib. De causis.
Ergo Angelus simul multa intelligit.
AG10
Praeterea, multa, in quantum sunt unum, (simul) possunt intelligi. Sed omnia intelligibilia sunt unum, inquantum
sunt intelligibilia.
Ergo omnia intelligibilia possunt simul intelligi ab Angelo.
AG11
Praeterea, plus distat essentia divina a formis creatis quam una forma creata ab alia. Sed Angelus simul intelligit
per essentiam divinam, et per formam creatam; cum enim semper in verbo res videat, nisi simul posset res per
species innatas cognoscere, nunquam res per species innatas intelligeret.
Ergo multo fortius potest simul per diversas formas concreatas intelligere; et sic potest intelligere multa simul.
AG12
Praeterea, si non intelligit multa simul, in actione eius, qua intelligit hoc et illud, cadit prius et posterius. Sed
huiusmodi omnis actio cadit sub tempore. Ergo propria operatio Angeli cadit sub tempore; quod est contra id
quod habetur in Lib. De causis, quod intelligentia est res cuius substantia et operatio est supra tempus.
AG13
Praeterea, propter hoc intellectus noster, ut videtur, non potest simul multa intelligere, quia intelligit cum
continuo et tempore.
Sed hoc intellectui angelico non convenit, cum non accipiat a sensibus. Ergo potest simul multa intelligere.
AG14
Praeterea, formae intellectus, cum sint perfectiones secundae, sunt formae accidentales.
Sed plures formae accidentales quae non sunt contrariae possunt esse in eodem subiecto, ut albedo et dulcedo.
Ergo et intellectus Angeli potest simul informari diversis formis, cum non sint contrariae, et ita simul multa
intelligere.
AG15
Praeterea, musica et grammatica sunt formae in uno genere, et simul per eas informatur anima eius qui utrumque
habet habitum. Ergo etiam intellectus potest simul formari diversis formis; et sic idem quod prius.
AG16
Praeterea, intellectus Angeli intelligit se intelligere, et sic per consequens intelligit se intelligere aliquid quod est
extra ipsum. Simul ergo intelligit se et illud aliquid; et ita simul multa intelligit.
AG17
Praeterea, intellectus Angeli, quantum est de se, aequaliter se habet ad omnes formas in ipso existentes. Ergo vel
simul per omnes intelligit, vel per nullam. Sed non per nullam. Ergo per omnes simul intelligit; et ita simul multa
cognoscit.
SC1
Sed contra. Est quod Philosophus dicit quod intelligere est unum tantum, scire vero plura.
SC2
Praeterea, ad hoc quod aliquid actu consideretur, requiritur intentio, ut Augustinus dicit.
Sed intentio, cum sit motus quidam, non potest simul ferri in diversa, quia unius motus non est nisi unus
terminus ad quem. Ergo Angelus non potest simul multa intelligere.
SC3
Praeterea, sicut corpus figuratur figura, ita intellectus figuratur specie eius quod actu intelligit, ut dicit Algazel.
Sed unum corpus non potest simul figurari diversis figuris.
Ergo nec unus intellectus potest simul formari diversis speciebus; et ita nec multa simul intelligere.
SC4
Praeterea, sicut intelligendo res in propria natura, intelligit eas per formas distinctas; ita intelligendo res in verbo,
intelligit eas per distinctas rationes. Ergo nec in propria natura nec in verbo potest simul multa intelligere.
SC5
Praeterea, virtus rei non excedit substantiam eius. Sed substantia Angeli non potest simul esse in pluribus locis.
Ergo nec secundum virtutem intellectivam potest simul multa intelligere.
SC6
Praeterea, illud quod se extendit ad multa, compositionem quamdam habet. Sed intellectus Angeli est simplex.
Ergo non potest se extendere ad multa simul intelligenda.
CO
Responsio. Dicendum, quod intellectus, omne quod intelligit, intelligit per aliquam formam; et ideo ex formis
intellectus, quibus intelligit, oportet considerari, an simul Angelus multa possit intelligere.
Sciendum est igitur, quod formarum quaedam sunt unius generis; quaedam autem generum diversorum.
Formae quidem quae sunt diversorum generum, diversas potentias respiciunt; cum unitas generis ex unitate
materiae sive potentiae procedat secundum Philosophum. Unde possibile est idem subiectum simul perfici
186

