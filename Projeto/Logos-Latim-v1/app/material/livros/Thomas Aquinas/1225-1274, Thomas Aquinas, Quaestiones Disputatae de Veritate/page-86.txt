SC2
Praeterea, Ioan. I, 1, dicitur: verbum erat apud Deum. Sed ly apud, cum sit praepositio transitiva, distinctionem
importat. Ergo verbum a Deo distinguitur. Sed nihil distinguitur in divinis quod dicatur essentialiter.
Ergo verbum non dicitur essentialiter.
SC3
Praeterea, omne illud quod in divinis importat relationem personae ad personam, dicitur personaliter, non
essentialiter. Sed verbum est huiusmodi. Ergo, etc..
SC4
Praeterea ad hoc est etiam auctoritas Richardi de sancto victore, qui ostendit in Lib. Suo de trinitate, solum
filium verbum dici.
CO
Responsio. Dicendum, quod verbum secundum quod in divinis metaphorice dicitur, prout ipsa creatura dicitur
verbum manifestans Deum, proculdubio ad totam pertinet trinitatem; nunc autem quaerimus de verbo secundum
quod proprie dicitur in divinis.
Quaestio autem ista in superficie videtur esse planissima, propter hoc quod verbum originem quamdam importat
secundum quam in divinis personae distinguuntur. Sed, interius considerata, difficilior invenitur, eo quod in
divinis invenimus quaedam quae originem important non secundum rem, sed secundum rationem tantum; sicut
hoc nomen operatio, quae proculdubio importat aliquid procedens ab operante: et tamen iste processus non est
nisi secundum rationem tantum; unde operatio in divinis non personaliter, sed essentialiter dicitur, quia in Deo
non differt essentia, virtus et operatio. Unde non statim fit evidens, utrum hoc nomen verbum processum realem
importet, sicut hoc nomen filius; vel rationis tantum, sicut hoc nomen operatio; et ita utrum personaliter vel
essentialiter dicatur.
Unde, ad huius notitiam, sciendum est, quod verbum intellectus nostri, secundum cuius similitudinem loqui
possumus de verbo divino, est id ad quod operatio intellectus nostri terminatur, quod est ipsum intellectum, quod
dicitur conceptio intellectus; sive sit conceptio significabilis per vocem incomplexam, ut accidit quando
intellectus format quidditates rerum; sive per vocem complexam, quod accidit quando intellectus componit et
dividit.
Omne autem intellectum in nobis est aliquid realiter progrediens ab altero; vel sicut progrediuntur a principiis
conceptiones conclusionum, vel sicut conceptiones quidditatum rerum posteriorum a quidditatibus priorum; vel
saltem sicut conceptio actualis progreditur ab habituali cognitione. Et hoc universaliter verum est de omni quod a
nobis intelligitur, sive per essentiam intelligatur, sive per similitudinem. Ipsa enim conceptio est effectus actus
intelligendi; unde etiam quando mens intelligit seipsam, eius conceptio non est ipsa mens, sed aliquid expressum
a notitia mentis.
Ita ergo verbum intellectus in nobis duo habet de sua ratione; scilicet quod est intellectum, et quod est ab alio
expressum.
Si ergo secundum utriusque similitudinem verbum dicatur in divinis, tunc non solum importabitur per nomen
verbi processus rationis, sed etiam rei.
Si autem secundum similitudinem alterius tantum, scilicet quod est intellectum, sic hoc nomen verbum in divinis
non importabit processum realem, sed rationis tantum, sicut et hoc nomen intellectum. Sed hoc non erit
secundum propriam verbi acceptionem, quia si aliquid eorum quae sunt de ratione alicuius auferatur, iam non
erit propria acceptio. Unde verbum si proprie accipiatur in divinis, non dicitur nisi personaliter; si autem
accipiatur communiter, poterit etiam dici essentialiter.
Sed tamen, quia nominibus utendum ut plures, secundum Philosophum, usus maxime est aemulandus in
significationibus nominum; et quia omnes sancti communiter utuntur nomine verbi, prout personaliter dicitur,
ideo hoc magis dicendum est, quod personaliter dicatur.
RA1
Ad primum igitur dicendum, quod verbum de ratione sui non solum habet manifestationem, sed realem
processum unius ab alio.
Et quia essentia non realiter progreditur a seipsa, quamvis manifestet seipsam, non potest essentia verbum dici,
nisi ratione identitatis essentiae ad personam; sicut etiam dicitur pater vel filius.
RA2
Ad secundum dicendum, quod notitia quae ponitur in definitione verbi est intelligenda notitia expressa ab alio,
quae est in nobis notitia actualis. Quamvis autem sapientia vel notitia essentialiter dicatur in divinis, tamen
sapientia genita non dicitur nisi personaliter.
Similiter etiam quod Anselmus dicit, quod dicere est cogitando intueri, est intelligendum, si proprie dicere
accipiatur de intuitu cogitationis, secundum quod per ipsum aliquid progreditur, scilicet cogitatum ipsum.
RA3
Ad tertium dicendum, quod conceptio intellectus est media inter intellectum et rem intellectam, quia ea mediante
operatio intellectus pertingit ad rem. Et ideo conceptio intellectus non solum est id quod intellectum est, sed
86

