CO
Responsio. Dicendum, quod ad huius quaestionis evidentiam, oportet scire qui dicantur actus humani. Dicuntur
enim proprie illi actus humani quorum ipse homo est Dominus; est autem homo Dominus suorum actuum per
voluntatem sive per liberum arbitrium; unde circa actus voluntatis et liberi arbitrii quaestio ista versatur. Actus
enim alii qui sunt in homine non subiacentes imperio voluntatis, sicut actus nutritivae et generativae potentiae,
eodem modo subiacent virtutibus caelestibus sicut et alii corporales actus.
De actibus autem humanis praedictis multiplex fuit error.
Quidam enim posuerunt, actus humanos ad divinam providentiam non pertinere, nec reduci in aliquam causam
nisi in providentiam nostram. Et huius positionis videtur fuisse tullius, ut dicit Augustinus in V de Civit. Dei.
Sed istud non potest esse. Voluntas enim est movens motum, ut in III de anima probatur; unde oportet eius
actum reducere in aliquod primum principium, quod est movens non motum.
Et ideo quidam omnes actus voluntatis reduxerunt in corpora caelestia, ponentes sensum et intellectum idem esse
in nobis, et per consequens omnes virtutes animae corporales esse, et ita actionibus caelestium corporum subdi.
Sed hanc positionem Philosophus destruit in III de anima, ostendens quod intellectus est vis immaterialis, et
quod actio eius non est corporalis: et, sicut dicitur in XVI de animalibus, quorum principiorum actiones sunt sine
corpore, oportet principia incorporea esse; unde non potest esse quod actiones intellectus et voluntatis, per se
loquendo, in aliqua principia corporalia reducantur.
Et ideo Avicenna posuit in sua metaphysica, quod sicut homo compositus est ex anima et corpore, ita etiam
corpus caeleste; et sicut actiones corporis humani et motus reducuntur in corpora caelestia, ita actiones animae
omnes reducuntur in animas caelestes sicut in principia; ita quod omnis voluntas quae est in nobis, causatur a
voluntate animae caelestis. Et istud quidem potest esse conveniens secundum opinionem suam quam habet de
fine hominis, quem ponit esse in coniunctione animae humanae ad animam caelestem, vel ad intelligentiam.
Cum enim perfectio voluntatis sit finis et bonum, quod est obiectum eius, sicut visibile est obiectum visus;
oportet quod illud quod agit in voluntatem, habeat etiam rationem finis, quia efficiens non agit, nisi secundum
quod imprimit in susceptibili formam eius.
Secundum autem sententiam fidei, ipse Deus immediate est finis humanae vitae; eius enim visione perfruentes
beatificabimur; et ideo ipse solus imprimere potest in voluntatem nostram.
Oportet autem ordinem mobilium respondere ordini moventium. In ordine autem ad finem, quem providentia
respicit, primum in nobis invenitur voluntas ad quam primo pertinet ratio boni et finis, et omnibus quae sunt in
nobis, utitur sicut instrumentis ad consecutionem finis, quamvis in aliquo alio respectu intellectus voluntatem
praecedat. Propinquius autem voluntati est intellectus, et remotiora sunt corporales vires.
Et ideo ipse Deus, qui est simpliciter primus providens, imprimit solus in voluntatem nostram. Angelus autem,
qui eum sequitur in ordine causarum, imprimit in intellectum nostrum, secundum quod per Angelos illuminamur,
purgamur et perficimur ut dionysius dicit. Sed corpora, quae sunt inferiora agentia, imprimere possunt in vires
sensibiles, et alias organis affixas.
Secundum vero quod motus unius potentiae animae redundat in aliam, contingit quod impressio corporis
caelestis redundat in intellectum quasi per accidens, et ulterius in voluntatem; et similiter impressio Angeli in
intellectum redundat in voluntatem per accidens.
Sed tamen quantum ad hoc diversa est dispositio intellectus et voluntatis ad vires sensitivas; intellectus enim
noster naturaliter movetur a sensitiva apprehensiva per modum quo obiectum movet potentiam, quia phantasma
se habet ad intellectum possibilem sicut color ad visum, ut dicitur in III de anima; et ideo, perturbata VI sensitiva
interiori, de necessitate perturbatur intellectus; sicut videmus quod laeso organo phantasiae, de necessitate
impeditur actio intellectus. Et secundum hunc modum in intellectum potest redundare actio vel impressio
corporis caelestis, quasi per viam necessitatis; per accidens tamen, sicut in corpora per se; et dico necessitatem,
nisi sit contraria dispositio ex parte mobilis, sicut appetitus sensitivus non est naturaliter motivus voluntatis, sed
e converso; quia appetitus superior movet appetitum inferiorem, sicut sphaera sphaeram, ut dicitur in III de
anima. Et quantumcumque appetitus inferior perturbetur per aliquam passionem ut irae vel concupiscentiae, non
oportet quod voluntas perturbetur; immo habet potentiam repellendi huiusmodi perturbationem, ut dicitur genes.
IV, 7: subter te erit appetitus tuus.
Et ideo ex corporibus caelestibus non inducitur aliqua necessitas, nec ex parte recipientium nec ex parte
agentium, in actibus humanis; sed inclinatio sola, quam etiam voluntas repellere potest per virtutem acquisitam
vel infusam.
RA1
Ad primum ergo dicendum, quod Damascenus intelligit de dispositionibus et habitibus corporalibus.
RA2
Ad secundum dicendum, quod, sicut ex dictis patet, anima quantum ad actum voluntatis non de necessitate
sequitur corporis dispositionem, sed ex corporis complexione est inclinatio tantum ad ea quae voluntatis sunt.
RA3
Ad tertium dicendum, quod ratio illa recte procederet, si corpus caeleste posset imprimere in essentiam animae
per se; impressio autem corporis caelestis non pervenit ad animae essentiam nisi per accidens; scilicet per
120

