Sed similiter omnia opera virtutum operamur cognoscentes, ut patet II ethic.. Ergo, eadem ratione, omnes
virtutes essent in parte cognoscitiva; quod patet esse falsum.
SC4
Praeterea, per gratiam quae est in virtutibus, reformatur imago, quae in tribus potentiis consistit: scilicet
memoria, intelligentia, et voluntate. Tres autem virtutes quae primo habent respectum ad gratiam, sunt fides,
spes et caritas. Ergo aliqua earum erit in intelligentia. Constat autem quod non spes nec caritas. Ergo fides.
SC5
Praeterea, sicut se habet vis affectiva ad probabile et reprobabile, ita se habet vis cognitiva ad probabile et
improbabile. Sed virtus illa per quam approbatur reprobabile, secundum rationem humanam, scilicet caritas qua
inimicus diligitur, qui videtur naturaliter reprobabilis esse, est in affectiva. Ergo fides qua probatur sive asseritur
id quod videtur rationi improbabile esse, erit in cognoscitiva.
CO
Responsio. Dicendum, quod circa hanc quaestionem multipliciter aliqui opinati sunt.
Quidam enim dixerunt, fidem esse in utraque VI, scilicet affectiva et cognitiva.
Quod nullo modo potest esse, si intelligatur quod in utraque sit ex aequo. Unius enim habitus oportet esse unum
actum; nec potest esse unus actus ex aequo duarum potentiarum.
Unde dicunt quidam eorum, quod est principaliter in affectiva.
Sed istud non videtur esse verum, cum ipsum credere cogitationem quamdam importet, ut patet per Augustinum.
Cogitatio autem est actus cognitivae; fides etiam scientia et visio quodammodo dicitur, ut supra dictum est, quae
omnia ad cognitivam pertinent.
Alii autem dicunt, quod fides est in intellectu, sed practico: quia practicum intellectum dicunt esse ad quem
inclinat affectio, vel quem affectio sequitur, vel qui ad opus inclinat; quae tria inveniuntur in fide. Nam ex
affectione quis inclinatur ad fidem: credimus enim quia volumus. Ipsa etiam affectio fidem sequitur, secundum
quod actus fidei generat quodammodo caritatis actum.
Ipsa etiam ad opus dirigit: nam fides per dilectionem operatur; Galat. V, 6.
Sed hi non videntur intelligere quid sit intellectus practicus. Intellectus enim practicus idem est quod intellectus
operativus: unde sola extensio ad opus facit aliquem intellectum esse practicum.
Relatio autem ad affectionem vel antecedentem vel consequentem, non trahit ipsum extra genus speculativi
intellectus. Nisi enim aliquis ad ipsam speculationem veritatis afficeretur, nunquam in actu intellectus speculativi
esset delectatio: quod est contra Philosophum in X ethic., qui ponit purissimam delectationem esse in actu
speculativi.
Nec quaelibet relatio ad opus facit intellectum esse practicum: quia simplex speculatio potest esse alicui remota
occasio aliquid operandi; sicut Philosophus speculatur animam esse immortalem, et exinde sicut a causa remota
sumit occasionem aliquid operandi. Sed intellectum practicum oportet esse proximam regulam operis, utpote quo
consideretur ipsum operabile, et rationes operandi, sive causae operis.
Constat autem quod obiectum fidei non est verum operabile, sed verum increatum, in quod non potest esse nisi
actus intellectus speculativi.
Unde fides est in intellectu speculativo, quamvis fides sit ut occasio remota aliquid operandi: unde etiam sibi non
attribuitur operatio nisi mediante dilectione.
Sciendum tamen, quod non est in intellectu speculativo absolute, sed secundum quod subditur imperio
voluntatis; sicut etiam et temperantia est in concupiscibili secundum quod participat aliqualiter rationem.
Cum enim ad bonitatem actus alicuius potentiae requiratur quod illa potentia subdatur alicui potentiae superiori,
sequendo eius imperium, non solum requiritur quod potentia superior tantum sit perfecta ad hoc quod recte
imperet vel dirigat, sed etiam inferior ad hoc quod prompte obediat.
Unde ille qui habet rationem rectam, sed concupiscibilem indomitam, non habet temperantiae virtutem, quia
infestatur passionibus, quamvis non deducatur: et sic non facit actum virtutis faciliter et delectabiliter, quod
exigitur ad virtutem; sed oportet ad hoc quod temperantia insit, quod ipsamet concupiscibilis sit per habitum
perfecta, ut sine aliqua difficultate voluntati subdatur; et secundum hoc habitus temperantiae dicitur esse in
concupiscibili. Et similiter (oportet) ad hoc quod intellectus prompte sequatur imperium voluntatis, quod sit
aliquis habitus in ipso intellectu speculativo; et hic est habitus fidei divinitus infusus.
RA1
Ad primum ergo dicendum, quod verbum illud Augustini intelligitur de virtutibus moralibus, de quibus ibi
loquitur. Vel potest dici quod loquitur de virtutibus quantum ad formam earum, quae est caritas.
RA2
Ad secundum dicendum, quod in hoc quaedam perfectio cognitivae est, ut voluntati obtemperet Deo inhaerenti.
RA3
Ad tertium dicendum, quod Augustinus loquitur de actu fidei, qui quidem dicitur esse in voluntate non sicut in
subiecto, sed sicut in causa, in quantum est a voluntate imperatus.
RA4
Et similiter dicendum ad quartum.
320

