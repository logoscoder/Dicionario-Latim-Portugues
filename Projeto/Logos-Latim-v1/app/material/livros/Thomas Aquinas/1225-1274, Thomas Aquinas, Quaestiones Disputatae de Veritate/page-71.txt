Praeterea, Augustinus dicit in epistola ad Nebridium, quod sicut inconveniens est dicere quod eadem sit ratio
anguli et quadrati, ita inconveniens est dicere quod eadem sit ratio in Deo hominis et huius hominis. Ergo videtur
quod sint plures rationes ideales in Deo.
SC4
Praeterea, Hebr. XI, 3 dicitur: fide credimus aptata esse saecula verbo Dei, ut ex invisibilibus visibilia fierent.
Invisibilia autem pluraliter appellat species ideales. Ergo sunt plures.
SC5
Praeterea, ideae a sanctis significantur nomine artis et mundi, ut patet ex auctoritatibus inductis. Sed ars
pluralitatem quamdam importat; est enim collectio praeceptorum ad unum finem tendentium; et similiter etiam
mundus, cum importet collectionem omnium creaturarum.
Ergo oportet ponere plures ideas in Deo.
CO
Responsio. Dicendum, quod quidam ponentes Deum per intellectum agere, et non ex necessitate naturae,
posuerunt eum habere intentionem unam tantum, scilicet creaturae in universali; sed creaturarum distinctio facta
est per causas secundas. Dicunt enim, quod Deus primo condidit unam intelligentiam, quae produxit tria: scilicet
animam, et orbem, et aliam intelligentiam; et sic progrediendo, processit pluralitas rerum ab uno primo principio.
Et secundum hanc opinionem esset quidem in Deo idea, sed una tantum creaturae toti communis; sed propriae
ideae singulorum essent in causis secundis, sicut etiam dionysius narrat in V cap. De divinis nominibus, quod
quidam clemens Philosophus posuit principaliora entia exemplaria inferiorum esse.
Sed hoc stare non potest: quia si intentio alicuius agentis feratur ad aliquid unum tantum, praeter intentionem
eius erit, et quasi casuale, quidquid sequatur, quod accidit ei quod est principaliter intentum ab eo; sicut si aliquis
intenderet facere aliquod triangulatum, praeter intentionem eius esset quod esset magnum vel parvum.
Cuilibet autem communi accidit speciale contentum sub eo; unde si intentio agentis est ad aliquod commune
tantum, praeter intentionem eius esset quod qualitercumque determinaretur per aliquod speciale; sicut si natura
intenderet generare solum animal, praeter intentionem naturae esset quod generatum sit homo vel equus. Unde si
intentio Dei operantis respiciat tantum ad creaturam in communi, tota distinctio creaturae casualiter accidet.
Inconveniens autem est dicere quod sit per accidens per comparationem ad causam primam; et sit per se per
comparationem ad causas secundas: quia quod est per se, prius est eo quod est per accidens; prius autem est
comparatio alicuius ad causam primam quam ad causam secundam, ut patet in libro de causis; unde impossibile
est quod sit per accidens respectu causae primae, et per se respectu secundae. Potest autem accidere e converso,
sicut videmus quod ea quae sunt casualiter quoad nos, sunt Deo praecognita, et ordinata ab ipso. Unde necesse
est dicere, quod tota distinctio rerum sit praedefinita ab eo. Et ideo necesse est in Deo ponere singulorum
proprias rationes, et propter hoc necesse est ponere in eo plures ideas.
Modus autem pluralitatis hinc accipi potest.
Forma enim in intellectu dupliciter esse potest.
Uno modo ita quod sit principium actus intelligendi, sicut forma, quae est intelligentis in quantum est intelligens;
et haec est similitudo intellecti in ipso.
Alio modo ita quod sit terminus actus intelligendi, sicut artifex intelligendo excogitat formam domus; et cum illa
forma sit excogitata per actum intelligendi, et quasi per actum effecta, non potest esse principium actus
intelligendi, ut sit primum quo intelligatur; sed magis se habet ut intellectum, quo intelligens aliquid operatur.
Nihilominus tamen est forma praedicta secundum quo intelligitur: quia per formam excogitatam artifex intelligit
quid operandum sit; sicut etiam in intellectu speculativo videmus quod species, qua intellectus informatur ut
intelligat actu, est primum quo intelligitur; ex hoc autem quod est effectus in actu, per talem formam operari iam
potest formando quidditates rerum et componendo et dividendo; unde ipsa quidditas formata in intellectu, vel
etiam compositio et divisio, est quoddam operatum ipsius, per quod tamen intellectus venit in cognitionem rei
exterioris; et sic est quasi secundum quo intelligitur.
Si autem intellectus artificis aliquod artificiatum produceret ad similitudinem sui ipsius, tunc quidem ipse
intellectus artificis esset idea, non quidem ut est intellectus, sed inquantum intellectum.
In his autem quae ad imitationem alterius producuntur, quandoque quidem id quod alterum imitatur, perfecte
imitatur ipsum; et tunc intellectus operativus praeconcipiens formam operati, habet ut ideam ipsam formam rei
imitatae, prout est illius rei imitatae: quandoque vero quod est ad imitationem alterius, non perfecte imitatur
illud; et tunc intellectus operativus non acciperet formam rei imitatae absolute ut ideam vel exemplar rei
operandae; sed cum proportione determinata, secundum quam exemplatum a principali exemplari deficeret vel
imitaretur.
Dico ergo, quod Deus per intellectum omnia operans, omnia ad similitudinem essentiae suae producit; unde
essentia sua est idea rerum; non quidem ut est essentia, sed ut est intellecta. Res autem creatae non perfecte
imitantur divinam essentiam; unde essentia non accipitur absolute ab intellectu divino ut idea rerum, sed cum
proportione creaturae fiendae ad ipsam divinam essentiam, secundum quod deficit ab ea, vel imitatur ipsam.

71

