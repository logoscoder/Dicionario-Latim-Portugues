Uno modo ita quod vires suae non sufficiant ad hoc quod a peccato totaliter liberetur; et sic quilibet in peccato
mortali cadens, dicitur non posse ad iustitiam redire. Sed ex ista firmitate in peccato non dicitur aliquis proprie
obstinatus.
Alio modo habet aliquis firmitatem in peccato, ita quod nec cooperari potest ad hoc quod a peccato resurgat. Sed
dupliciter est hoc.
Uno modo ita quod nullo modo possit cooperari; et haec est perfecta obstinatio, qua Daemones sunt obstinati.
Adeo enim eorum mens est firmata in malo, quod omnis motus liberi arbitrii ipsorum est inordinatus, et
peccatum; et ideo nullo modo se possunt ad gratiam habendam praeparare, per quam peccatum dimittitur.
Alio modo ita quod non de facili possit cooperari ad hoc quod exeat de peccato; et haec est obstinatio imperfecta,
qua aliquis potest esse obstinatus in statu viae, dum scilicet habet aliquis ita firmatam voluntatem in peccato
quod non surgunt motus ad bonum nisi debiles. Quia tamen aliqui surgunt, ex eis datur via ut praeparentur ad
gratiam.
Quod aliquis homo in statu viae non possit esse ita obstinatus in malo quin ad suam liberationem cooperari
possit, ratio patet ex dictis: quia et passio solvitur et reprimitur, et habitus non totaliter animam corrumpit, et
ratio non ita pertinaciter falso adhaeret quin per contrariam rationem possit abduci.
Sed post statum viae anima separata non intelliget accipiendo a sensibus, nec erit in actu potentiarum
appetitivarum sensibilium.
Et sic anima separata Angelo conformatur et quantum ad modum intelligendi, et quantum ad indivisibilitatem
appetitus, quae erant causa obstinationis in Angelo peccante; unde per eamdem rationem in anima separata
obstinatio erit.
In resurrectione autem corpus sequetur animae conditionem; et ideo non redibit anima ad statum in quo modo
est, in quo a corpore necesse habet accipere, quamvis corporeis instrumentis utatur. Et ita tunc eadem
obstinationis ratio manebit.
RA1
Ad primum ergo dicendum, quod peccatum naturae lapsae meritum esse dicitur obstinationis, in quantum idem
peccatum est meritum perpetuae damnationis: merito enim primi peccati tota natura humana est damnationi
subiecta, nisi aliqui exinde per gratiam redemptoris eruerentur; non autem ita quod statim a principio nativitatis
homo sit obstinatus, sicut nec damnatus ultima damnatione.
RA2
Ad secundum dicendum, quod ratio illa loquitur de imperfecta obstinatione, per quam aliquis non est simpliciter
confirmatus in malo: haec enim est species peccati in spiritum sanctum.
RA3
Ad tertium dicendum, quod Augustinus comparat amorem ponderi, quia utrumque inclinat. Non tamen oportet
quod sit similitudo quantum ad omnia. Et ideo non sequitur quod ille qui amat aliquid, nullam habeat ad
contrarium inclinationem; nisi forte de amore perfectissimo, qualis est amor sanctorum in patria.
RA4
Ad quartum dicendum, quod ille qui peccat ex malitia, dicitur esse impoenitibilis, non quod nullo modo possit
poenitere, sed quia non de facili poenitere potest. Non enim perfecte poenitet per solam rationis exhortationem,
quia exhortatio procedit ex aliquo principio, scilicet fine, circa quod malus est corruptus; potest tamen induci ad
hoc quod poeniteat, paulatim in contrarium assuescendo.
Ad quam consuetudinem induci potest tum propter modum aestimandi, quia rationabiliter et quasi collative
accipit: tum quia non tota vis appetitiva tendit ad unum: per assuetudinem autem adipiscitur rectam rationem de
principio, id est, de fine appetibili. Unde Philosophus dicit in VII ethicorum, quod neque in speculativis ratio est
deductiva principiorum, neque in operativis; sed virtus vel naturalis vel assuefactiva, est causa eius quod est
recte opinari circa principium.
RA5
Ad quintum dicendum, quod quando natura inferior potest aliquid disponere, vel qualitercumque operari, non
dicitur impossibile simpliciter, quamvis non possit perfici nisi divina operatione; sicut non dicimus esse
impossibile simpliciter prolem in materno utero anima rationali animari. Et similiter quamvis liberatio a peccato
fiat operatione divina, quia tamen ad hoc liberum arbitrium cooperatur, non dicitur esse impossibile simpliciter.
RA6
Ad sextum dicendum, quod quamvis ille qui peccat in spiritum sanctum, ex inclinatione peccati contra gratiam
spiritus sancti operetur; quia tamen per hoc peccatum totaliter non est corruptus animus, remanet aliquis motus,
licet debilis, per quem potest aliqualiter gratiae cooperari: non enim semper actu gratiae resistit.
RA7
Ad septimum dicendum, quod peccatum in spiritum sanctum non dicitur irremissibile quin in hac vita remitti
possit, sed quia non facile in hac vita remitti potest. Cuius difficultatis ratio est, quia peccatum praedictum
contrariatur gratiae directe, per quam peccatum dimittitur. Vel irremissibile dicitur quia non habet in se causam
remissionis, cum sit ex malitia commissum, sicut habet peccatum quod ex infirmitate vel ignorantia committitur.
RA8
510

