Ad undecimum dicendum, quod Deus suo amore sicut causat in nobis donum gratiae, ita et remissionem culpae;
unde non oportet quod remissio culpae gratiam praecedat. Sequeretur autem, si remissio culpae Dei amorem
praecederet, et non ex eo sequeretur.
RA12
Ad duodecimum dicendum, quod sacramenta significando causant; hoc enim causant quod figurant.
Et quia circumcisio habet significationem in removendo, ideo eius efficacia directe ordinabatur ad remotionem
culpae originalis, sed ex consequenti ad gratiam: sive ex virtute circumcisionis gratia daretur per modum quo
datur ex virtute baptismi, ut quidam dicunt; sive daretur a Deo concomitanter ad circumcisionem.
Et sic remissio culpae non fiebat sine gratia; tamen illa gratia non ita perfecte reprimebat concupiscentiam sicut
gratia baptismalis.
Unde difficilius erat concupiscentiae resistere circumciso quam baptizato: et occasione huius lex vetus
occasionaliter occidere dicebatur, quamvis circumcisio intra legis mosaicae sacramenta non contineatur, eo quod
non est ex Moyse, sed ex patribus, ut dicitur Ioan. VII, 22.
Et si in circumcisione aliqua dabatur gratia, non est contra hoc quod dicitur: lex vetus non iustificabat.
|a3 Articulus 3
TTA
Tertio quaeritur utrum ad iustificationem impii liberum arbitrium requiratur.
TTB
Et videtur quod non.
AG1
Illud enim quod potest competere non habentibus usum liberi arbitrii, non requirit usum liberi arbitrii. Sed
iustificatio competit pueris nondum habentibus usum liberi arbitrii, qui per baptismum iustificantur. Ergo
iustificatio impii usum liberi arbitrii non requirit.
AG2
Sed dicendum, quod hoc speciale est in pueris qui tenentur peccato solum quod aliunde contrahitur; nec habet
locum in adultis, qui propriis peccatis tenentur. Sed contra est quod Augustinus dicit in IV confessionum, quod
cum quidam suus amicus laboraret febribus, iacuit diu sine sensu in sudore letali: et cum desperaretur, baptizatus
est nesciens, me non curante, et praesumente id retinere potius animam eius quod a me acceperat, non quod in
nescientis corpore fiebat. Longe autem aliter erat, nam recreatus est. Recreatio autem fit per gratiam
iustificantem. Ergo gratia iustificans quandoque confertur adulto sine motu liberi arbitrii.
AG3
Sed dicendum, quod hoc habet locum solum ubi homo iustificatur per sacramentum.
Sed contra: Deus potentiam suam non alligavit sacramentis. Cum ergo iustificatio sit opus divinum, ex eius
potentia dependens, videtur quod etiam sine sacramentis aliquis adultus iustificari possit praeter motum liberi
arbitrii.
AG4
Praeterea, homo in aliquo statu esse potest in quo sit adultus, et non habeat peccatum actuale, sed originale
tantum. In primo enim instanti quo aliquis est adultus, si non sit baptizatus, adhuc subiectus est originali peccato,
neque tamen adhuc habet aliquod actuale, quia adhuc nihil transgrediendo commisit quo reus peccati teneatur.
Nec iterum est reus omissionis, quia praecepta affirmativa non obligant ad semper; unde non oportet quod homo
statim in primo instanti quo est adultus, praecepta affirmativa observet. Sic ergo adultus potest habere peccatum
originale absque omni actuali, ut videtur. Si ergo haec est causa quare puer potest iustificari sine motu liberi
arbitrii, videtur quod eadem ratio sit in adulto.
AG5
Praeterea, quandocumque aliquid communiter inest aliquibus oportet quod eis conveniat secundum aliquam
causam communem.
Iustificari autem convenit pueris et adultis cum ergo sola gratia sit causa iustificationis in pueris, videtur quod
etiam absque usu liberi arbitrii sufficiat ad iustificationem in adultis.
AG6
Praeterea, sicut iustitia est donum Dei, ita sapientia. Sed sapientiam Salomon accepit dormiens, ut habetur III
Reg., III, 5, 12.
Ergo eadem ratione et gratiam iustificantem homo potest dormiens et absque usu liberi arbitrii accipere.
AG7
Sed dicendum, quod merito praecedenti Salomon in dormiendo sapientiam accepit.
Sed contra: sicut in bonis requiritur voluntas, ita et in malis, quia peccatum non est nisi voluntarium. Sed
voluntas praecedens somnum non facit ut id quod in somno agitur, sit peccatum. Ergo nec aliquid facit ad hoc
quod aliquod divinum donum in somno recipiatur.
AG8

599

