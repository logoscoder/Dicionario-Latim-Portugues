quod dicitur, quod Deus per se mundum gubernat, non excludit operationem inferiorum causarum, quibus quasi
mediis instrumentis Deus agit, sed excluditur regimen alterius principaliter gubernantis.
RA2
Ad secundum dicendum, quod gubernatio rei pertinet ad ordinem eius in finem. Ordo autem rei ad finem
praesupponit esse eius; sed esse nihil aliud praesupponit; et ideo creatio, secundum quam res ad esse deductae
sunt, est illius solius causae quae nullam aliam praesupponit qua sustinetur; sed gubernatio potest esse illarum
causarum quae alias praesupponunt; et ideo non oportet quod Deus mediantibus aliquibus creaverit, quibus
mediantibus gubernat.
RA3
Ad tertium dicendum, quod illa quae a Deo in creaturis recipiuntur, non possunt esse in creaturis eo modo quo in
Deo sunt; et ideo inter nomina quae de Deo dicuntur, talis apparet differentia; quod illa quae absolute aliquam
perfectionem exprimunt, sunt creaturis communicabilia; illa vero quae exprimunt cum perfectione modum quo
inveniuntur in Deo, creaturae communicari non possunt; ut omnipotentia, summa sapientia et summa bonitas; et
ideo patet quod quamvis summum bonum creaturae non communicetur, providentia tamen communicari potest.
RA4
Ad quartum dicendum, quod quamvis institutio naturae, per quam res corporales inclinantur in finem, sit
immediate a Deo; tamen eorum motus et actio potest esse mediantibus Angelis; sicut etiam rationes seminales
sunt in natura inferiori a Deo tantum, sed per providentiam agricolae adiuvantur, ut in actum exeant; unde, sicut
agricola gubernat pullulationem agri, ita per Angelos omnis operatio creaturae corporalis administratur.
RA5
Ad quintum dicendum, quod naturalis operatio providentiae dividitur contra voluntariam ab Augustino
secundum considerationem proximorum principiorum operationis, quia alicuius operationis divinae providentiae
subiacentis proximum principium est natura, alicuius vero voluntas; sed remotum principium omnium est
voluntas, ad minus divina; unde ratio non procedit.
RA6
Ad sextum dicendum, quod sicut omnia corporalia divinae providentiae subiacent, et tamen cura dicitur esse ei
de hominibus tantum, propter specialem providentiae modum; ita etiam quamvis omnia corporalia Angelorum
gubernationi sint subdita, quia tamen specialius ad hominum custodiam deputantur, hoc attribuitur animarum
dignitati.
RA7
Ad septimum dicendum, quod sicut voluntas Dei gubernantis non est contra defectus qui in rebus accidunt, sed
concedit sive permittit eos; ita etiam omnino est de voluntatibus Angelorum, quae divinae voluntati
conformantur perfecte.
RA8
Ad octavum dicendum, quod, sicut dicit Avicenna in sua metaphysica, nullus effectus potest remanere, si
auferatur id quod erat causa eius inquantum huiusmodi. Sed in causis inferioribus quaedam sunt causae fiendi,
quaedam vero essendi: et dicitur causa fiendi quod educit formam de potentia materiae per motum, sicut faber
est causa efficiens cultelli; causa vero essendi rem est illud a quo per se esse rei dependet, sicut esse luminis in
aere dependet a sole. Ablato ergo fabro, cessat fieri cultelli, non autem esse eius; absente vero sole, cessat esse
luminis in aere; et similiter actione divina cessante, esse creaturae omnino deficeret, cum Deus non sit solum
causa fiendi rebus, sed etiam essendi.
RA9
Ad nonum dicendum, quod ista conditio non est in creatura possibilis, ut habeat esse sine aliquo conservante:
hoc enim rationi creaturae repugnat, quae, inquantum huiusmodi, esse causatum habet, ac per hoc ab alio
dependens.
RA10
Ad decimum dicendum, quod plura requiruntur ad actum secundum quam ad actum primum: et ideo non est
inconveniens ut aliquid sit causa alicuius quantum ad motum et operationem, quod non sit causa eius quantum ad
esse.
RA11
Ad undecimum dicendum, quod spiritualis creatura gubernat corporalem per influentiam motus; nec oportet,
propter hoc, quod omnibus corporibus coniungantur, sed eis solum quae immediate movent, scilicet corporibus
primis; nec eis coniunguntur ut formae, sicut quidam posuerunt, sed sicut motores tantum.
RA12
Ad duodecimum dicendum, quod divinae providentiae et bonitatis magnitudo magis manifestatur in hoc quod
inferiora per superiora gubernat, quam si omnia gubernaret immediate: quia secundum hoc, quantum ad plura
divinae bonitatis perfectio creaturis communicatur, ut ex dictis patet.
RA13
Ad decimumtertium dicendum, quod cum dicitur per alterum aliquid fieri, haec praepositio per importat causam
operationis. Sed cum operatio sit media inter operantem et operatum, potest importare causam operationis
113

