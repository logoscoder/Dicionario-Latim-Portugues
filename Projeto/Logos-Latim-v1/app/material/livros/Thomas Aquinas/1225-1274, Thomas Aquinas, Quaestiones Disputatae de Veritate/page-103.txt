Cum ergo culpa sit extra ordinem providentiae divinae, videtur quod ordini providentiae corruptibilia non
subdantur.
AG2
Praeterea, nihil provisum a sapiente est corruptivum effectus eius, quia sic contrariaretur sapiens sibi ipsi, eadem
aedificans et destruens. Sed in rebus corruptibilibus invenitur una contraria alteri, et corruptiva illius.
Ergo non sunt provisa a Deo.
AG3
Praeterea, sicut dicit Damascenus in II Lib., necesse est omnia quae providentia fiunt, secundum rectam rationem
et optimam et Deo decentissimam fieri, et sicut potest melius fieri. Sed corruptibilia possent fieri meliora, quia
incorruptibilia. Ergo providentia divina ad corruptibilia se non extendit.
AG4
Praeterea, omnia corruptibilia de sua natura corruptionem habent, alias non esset necesse omnia corruptibilia
corrumpi. Sed corruptio, cum sit defectus, non est provisa a Deo, qui non potest esse causa alicuius defectus.
Ergo naturae corruptibiles non sunt provisae a Deo.
AG5
Praeterea, sicut dicit dionysius in IV de divin. Nomin., providentiae non est naturam perdere, sed salvare. Ergo
providentiae omnipotentis Dei est res perpetuo salvare.
Sed corruptibilia non perpetuo salvantur. Ergo non subiacent divinae providentiae.
SC1
Sed contra. Est quod dicitur sapient., cap. XIV, 3: tu autem, pater, gubernas omnia providentia.
SC2
Praeterea, sapient., XIII, dicitur quod ipse est Deus, cui est cura de omnibus.
Ergo tam corruptibilia quam incorruptibilia eius providentiae subsunt.
SC3
Praeterea, sicut dicit Damascenus in II libro, non est conveniens alium esse factorem rerum, et alium provisorem.
Sed Deus est causa efficiens omnium corruptibilium.
Ergo et eorum provisor.
CO
Responsio. Dicendum, quod providentia Dei, qua res gubernat, ut dictum est, est similis providentiae qua
paterfamilias gubernat domum, aut rex civitatem aut regnum: in quibus gubernationibus hoc est commune, quod
bonum commune est eminentius quam bonum singulare; sicut bonum gentis est divinius quam bonum civitatis
vel familiae vel personae, ut habetur, in principio ethicorum. Unde quilibet provisor plus attendit quid
communitati conveniat, si sapienter gubernat, quam quid conveniat uni tantum.
Hoc ergo quidam non attendentes, considerantes in rebus corruptibilibus aliqua quae possent meliora esse
secundum seipsa considerata, non attendentes ordinem universi, secundum quem optime collocatur
unumquodque in ordine suo, dixerunt ista corruptibilia non gubernari a Deo, sed sola incorruptibilia; ex quorum
persona dicitur iob cap.
XXII, 14: nubes latibulum eius, scilicet Dei, nec nostra considerat, sed circa cardines caeli perambulat. Haec
autem corruptibilia posuerunt vel omnino absque gubernatore temere agi, vel a contrario principio gubernari.
Quam positionem Philosophus in XI metaphysic. Reprobat per similitudinem exercitus, in quo invenimus
duplicem ordinem: unum quo exercitus partes ordinantur ad invicem, alium quo ordinantur ad bonum exterius,
scilicet bonum ducis; et ordo ille quo partes exercitus ordinantur ad invicem, est propter illum ordinem quo totus
exercitus ordinatur ad ducem; unde si non esset ordo ad ducem, non esset ordo partium exercitus ad invicem.
Quamcumque ergo multitudinem invenimus ordinatam ad invicem, oportet eam ordinari ad exterius principium.
Partes autem universi, corruptibiles et incorruptibiles, sunt ad invicem ordinatae, non per accidens, sed per se:
videmus enim ex corporibus caelestibus utilitates provenientes in corporibus corruptibilibus vel semper vel in
maiori parte secundum eumdem modum; unde oportet omnia, corruptibilia et incorruptibilia, esse in uno ordine
providentiae principii exterioris, quod est extra universum.
Unde Philosophus concludit, quod necesse est ponere in universo unum dominatum et non plures.
Sciendum tamen, quod aliquid providetur dupliciter: uno modo propter se, alio modo propter aliud; sicut in
domo propter se providentur ea in quibus consistit essentialiter bonum domus, sicut filii, possessiones, et
huiusmodi: alia vero providentur ad horum utilitatem, ut vasa, animalia, et huiusmodi.
Et similiter in universo illa propter se providentur in quibus consistit essentialiter perfectio universi; et haec
perpetuitatem habent, sicut et universum perpetuum est. Quae vero perpetua non sunt, non providentur nisi
propter alium. Et ideo substantiae spirituales et corpora caelestia, quae sunt perpetua et secundum speciem, et
secundum individuum, sunt provisa propter se et in specie et in individuo. Sed corruptibilia perpetuitatem non
possunt habere nisi in specie; unde species ipsae sunt provisae propter se, sed individua eorum non sunt provisa
nisi propter perpetuum esse speciei conservandum.

103

