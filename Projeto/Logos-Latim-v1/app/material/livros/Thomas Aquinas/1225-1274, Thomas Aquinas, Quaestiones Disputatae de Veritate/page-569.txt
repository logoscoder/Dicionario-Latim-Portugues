Si autem ponatur animam fuisse assumptam in unitate personae sine fruitione, non esset beata, proprie loquendo:
quia nec ipse Deus beatus est nisi per hoc quod seipso fruitur.
Corpus igitur Christi non ex hoc ipso gloriosum est quod est a filio Dei in unitate personae assumptum; sed
solum ex hoc quod ex anima in ipsum gloria descendit, quod quidem ante passionem non erat gloriosum.
RA9
Ad nonum dicendum, quod contraria esse in eodem per se, est impossibile; contingit tamen esse contrarios motus
in eodem, ita quod unus motuum conveniat ei per se, et alius per accidens: sicut cum aliquis in navi deambulans
fertur in contrarium eius ad quod navis movetur.
Ita in superiori ratione animae Christi erat gaudium per se, quia per actum proprium; dolor autem per accidens,
quia per corporis passionem. Vel potest dici, quod gaudium illud et ille dolor non erant contraria, cum non essent
de eodem.
RA10
Ad decimum dicendum, quod intellectus non potest simul multa intelligere per diversas species; potest autem per
unam speciem simul multa intelligere, vel qualitercumque aliter intelligere multa ut unum. Et sic intellectus
animae Christi et cuiuslibet beati multa simul intelligit, in quantum videndo essentiam divinam, alia cognoscit.
Dato tamen quod anima Christi non possit simul nisi unum intelligere, per hoc tamen non removetur quin possit
simul intelligere unum et sentire aliud sensu corporali. Et ex istis duobus apprehensis in anima Christi
sequebatur gaudium fruitionis ex visione Dei, et dolor passionis ex sensu nocumenti.
Dato iterum quod non possit simul intelligere unum et sentire vel imaginari aliud; ex illo tamen uno intellecto
posset diversimode affici appetitus superior et inferior, ut superior gauderet, et inferior timeret vel doleret: sicut
accidit in eo qui sperat ex aliqua horribili medicina se assequi sanitatem. Nam ipsa medicina, ut salubris a ratione
considerata, generat in voluntate gaudium; ratione vero horribilitatis suae in inferiori appetitu timorem inducit.
RA11
Ad undecimum dicendum, quod ratio illa procedit secundum communem cursum. In Christo autem specialiter
fuit ut non fieret redundantia ex una potentia in aliam.
RA12
Ad duodecimum dicendum, quod corpus puerorum non fuit factum impassibile in fornace; sed divina virtute
miraculose factum est ut corpora passibilia existentia ab igne non laederentur, sicut fieri potuisset divina virtute
ut neque anima Christi nec corpus aliquid pateretur.
Sed quare factum non fuerit, dictum est, in corp. Art..
RA13
Ad decimumtertium dicendum, quod conversio potentiae ad aliquid est per actum ipsius: et sic gaudium fuit in
superiori ratione per conversionem ad Deum, ad quem totaliter convertebatur; dolor autem fuit in superiori
ratione secundum inhaesionem vel adhaerentiam qua adhaerebat essentiae animae sicut suae radici.
RA14
Ad decimumquartum dicendum, quod status viatoris est status imperfectionis, status autem comprehensoris est
status perfectionis.
Secundum hoc ergo Christus status viatoris habuit quod corpus passibile gerebat, et similiter animam; secundum
hoc vero statum comprehensoris, quod per actum superioris rationis perfecte Deo fruebatur.
Quod quidem esse poterat in Christo, propter hoc quod impediebatur divina virtute redundantia ex uno in alium,
ut dictum est, in corp. Art.; et haec est causa quare gaudium et tristitia simul ei inesse poterant. Et ideo dicitur,
quod secundum duos status haec duo sibi inerant: quia habere duos status, et simul pati dolorem et gaudium, ab
eadem causa procedebat.
RA15
Ad decimumquintum dicendum, quod quamvis status viatoris et comprehensoris sint quasi contrarii, tamen
Christo simul inesse poterant, non secundum idem, sed secundum diversa.
Nam status comprehensoris inerat ei secundum quod per fruitionem adhaerebat Deo secundum superiorem
rationem; status vero viatoris secundum quod naturali coniunctione anima corpori passibili iungebatur et superior
ratio ipsi animae: ut sic status comprehensoris pertineat ad actum superioris rationis; status vero viatoris ad
corpus passibile, et ad ea quae ad hoc consequuntur.
RA16
Ad decimumsextum dicendum, quod in Christo hoc fuit speciale, ratione iam dicta, quod quantumcumque
intenderetur una potentia in suo actu, alia non retrahebatur a suo actu, nec aliquatenus impediebatur. Et sic
gaudium superioris neque impediebatur per dolorem qui erat in sensu secundum actum sensus, neque a dolore
secundum quod erat in superiori ratione: quia iste dolor non erat in ea secundum actum eius, sed attingebat eam
aliqualiter secundum quod in essentia animae erat fundata.
RA17
Ad decimumseptimum dicendum, quod sicut cognitio beata est principaliter divinae essentiae, et secundario
eorum quae in divina essentia cognoscuntur; ita affectio et gaudium beatorum principaliter est de Deo,
secundario autem eorum de quibus gaudendi Deus est ratio. Et sic quodammodo dolor passionis poterat esse
569

