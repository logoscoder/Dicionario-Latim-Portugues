proportionum, sicut senarius convenit cum quaternario ex hoc quod sicut senarius est duplum ternarii, ita
quaternarius binarii.
Prima ergo convenientia est proportionis, secunda autem proportionalitatis; unde et secundum modum primae
convenientiae invenimus aliquid analogice dictum de duobus quorum unum ad alterum habitudinem habet; sicut
ens dicitur de substantia et accidente ex habitudine quam accidens ad substantiam habet; et sanum dicitur de
urina et animali, ex eo quod urina habet aliquam habitudinem ad sanitatem animalis.
Quandoque vero dicitur aliquid analogice secundo modo convenientiae; sicut nomen visus dicitur de visu
corporali et intellectu, eo quod sicut visus est in oculo, ita intellectus in mente.
Quia ergo in his quae primo modo analogice dicuntur, oportet esse aliquam determinatam habitudinem inter ea
quibus est aliquid per analogiam commune, impossibile est aliquid per hunc modum analogiae dici de Deo et
creatura; quia nulla creatura habet talem habitudinem ad Deum per quam possit divina perfectio determinari.
Sed in alio modo analogiae nulla determinata habitudo attenditur inter ea quibus est aliquid per analogiam
commune; et ideo secundum illum modum nihil prohibet aliquod nomen analogice dici de Deo et creatura.
Sed tamen hoc dupliciter contingit: quandoque enim illud nomen importat aliquid ex principali significato, in
quo non potest attendi convenientia inter Deum et creaturam, etiam modo praedicto; sicut est in omnibus quae
symbolice de Deo dicuntur, ut cum dicitur Deus leo, vel sol, vel aliquid huiusmodi, quia in horum definitione
cadit materia, quae Deo attribui non potest. Quandoque vero nomen quod de Deo et creatura dicitur, nihil
importat ex principali significato secundum quod non possit attendi praedictus convenientiae modus inter
creaturam et Deum; sicut sunt omnia in quorum definitione non clauditur defectus, nec dependent a materia
secundum esse, ut ens, bonum, et alia huiusmodi.
RA1
Ad primum igitur dicendum, quod sicut dionysius dicit in IX cap. De divinis nominibus, Deus nullo modo
creaturis similis dicendus est, sed creaturae possunt similes Deo dici aliquo modo. Quod enim ad imitationem
alicuius fit, si perfecte illud imitetur, simpliciter potest ei simile dici; sed non e converso, quia homo non dicitur
similis suae imagini, sed e converso: si autem imperfecte imitetur, tunc potest dici et simile et dissimile illud
quod imitatur ei ad cuius imitationem fit: simile quidem, secundum hoc quod repraesentat; sed non simile,
inquantum a perfecta repraesentatione deficit. Et ideo sacra Scriptura Deum creaturis esse similem omnibus
modis negat, sed creaturam esse similem Deo quandoque quidem concedit, quandoque autem negat: concedit,
cum dicit hominem ad similitudinem Dei factum; sed negat, cum dicit in Psal.: Deus, quis similis erit tibi?
RA2
Ad secundum dicendum, quod Philosophus, in I topic., ponit duplicem modum similitudinis. Unum qui invenitur
in diversis generibus; et hic attenditur secundum proportionem vel proportionalitatem, ut quando alterum se
habet ad alterum sicut aliud ad aliud, ut ipse ibidem dicit. Alium modum in his quae sunt eiusdem generis, ut
quando idem diversis inest. Similitudo autem non requirit comparationem secundum determinatam habitudinem
quae primo modo dicitur, sed solum quae secundo; unde non oportet ut primus modus similitudinis a Deo
removeatur respectu creaturae.
RA3
Ad tertium dicendum, quod obiectio illa manifeste procedit de similitudine secundi modi, quam concedimus
creaturae ad Deum non esse.
RA4
Ad quartum dicendum, quod similitudo quae attenditur ex eo quod aliqua duo participant unum, vel ex eo quod
unum habet habitudinem determinatam ad aliud, ex qua scilicet ex uno alterum comprehendi possit per
intellectum, diminuit distantiam; non autem similitudo quae est secundum convenientiam proportionum. Talis
enim similitudo similiter invenitur in multum vel parum distantibus; non enim est maior similitudo
proportionalitatis inter duo et unum et sex et tria, quam inter duo et unum, et centum et quinquaginta.
Et ideo infinita distantia creaturae ad Deum similitudinem praedictam non tollit.
RA5
Ad quintum dicendum, quod etiam enti et non enti aliquid secundum analogiam convenit, quia ipsum non ens,
ens dicitur analogice, ut patet in IV metaphysic.; unde nec distantia quae est inter creaturam et Deum,
communitatem analogiae impedire potest.
RA6
Ad sextum dicendum, quod ratio illa procedit de communitate analogiae quae accipitur secundum determinatam
habitudinem unius ad alterum: tunc enim oportet quod unum in definitione alterius ponatur, sicut substantia in
definitione accidentis; vel aliquid unum in definitione duorum, ex eo quod utraque dicuntur per habitudinem ad
unum, sicut substantia in definitione quantitatis et qualitatis.
RA7
Ad septimum dicendum, quod quamvis inter duas species substantiae sit maior convenientia quam inter accidens
et substantiam, tamen possibile est ut nomen non imponatur illis speciebus diversis secundum considerationem
alicuius convenientiae quae sit inter ea; et tunc erit nomen pure aequivocum: nomen vero quod convenit

55

