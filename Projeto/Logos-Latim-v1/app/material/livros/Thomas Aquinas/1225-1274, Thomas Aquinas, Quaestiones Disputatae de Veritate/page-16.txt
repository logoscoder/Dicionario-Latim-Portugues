De libero arbit.: mentes nostrae aliquando plus, aliquando minus vident de ipsa veritate; sed ipsa in se manens
nec proficit nec deficit.
Si autem accipiamus veritatem inhaerentem rebus, sic veritas mutari dicitur, secundum quod aliqua secundum
veritatem mutantur.
Unde, ut prius dictum est, veritas in creaturis invenitur in duobus: in rebus ipsis, et in intellectu: veritas enim
actionis sub veritate rei comprehenditur, et veritas enuntiationis sub veritate intellectus quam significat.
Res autem dicitur vera et per comparationem ad intellectum divinum et humanum.
Si ergo accipiatur veritas rei secundum ordinem ad intellectum divinum, tunc quidem mutatur veritas rei
mutabilis non in falsitatem sed in aliam veritatem, veritas enim est forma maxime generalis, cum verum et ens
convertantur: unde sicut facta qualibet mutatione res manet ens, quamvis alia secundum aliam formam, per quam
habet esse; ita semper remanet vera, sed alia veritate, quia, quamcumque formam, vel privationem acquirat per
mutationem, secundum eam intellectui divino conformatur, qui eam ita cognoscit ut est secundum quamcumque
dispositionem.
Si autem consideretur veritas rei in ordine ad intellectum humanum, vel e converso, tunc quandoque fit mutatio
de veritate in falsitatem, quandoque autem de una veritate in aliam.
Cum enim veritas sit adaequatio rei et intellectus, ab aequalibus autem si aequalia tollantur, adhuc aequalia
remanent quamvis non eadem aequalitate, oportet quod quando similiter mutatur intellectus et res, remaneat
quidem veritas, sed alia; sicut si socrate sedente intelligatur socrates sedere, et postmodum non sedente
intelligatur non sedere.
Sed quia ab uno aequalium si aliquid tollatur, et nihil a reliquo, vel si ab utroque inaequalia tollantur, necesse est
inaequalitatem provenire, quae se habet ad falsitatem sicut aequalitas ad veritatem; inde est quod si intellectu
vero existente mutetur res non mutato intellectu, vel e converso, aut utrumque mutetur, sed non similiter,
proveniet falsitas; et sic erit mutatio de veritate in falsitatem, sicut si socrate existente albo, intelligatur esse
albus, verus est intellectus; si autem postea intelligat eum esse nigrum, socrate albo remanente, vel e converso
socrate mutato in nigredinem, adhuc albus intelligatur; vel eo mutato in pallorem, intelligatur esse rubeus,
falsitas erit in intellectu.
Et sic patet qualiter veritas mutetur, et qualiter veritas non mutatur.
RA1
Ad primum ergo dicendum, quod Anselmus ibi loquitur de veritate prima, prout secundum eam omnia dicuntur
vera quasi mensura extrinseca.
RA2
Ad secundum dicendum, quod quia intellectus reflectitur in seipsum, et intelligit se sicut et alias res, ut dicitur in
III de anima; ideo quae ad intellectum pertinent, secundum quod ad rationem veritatis spectat, possunt dupliciter
considerari.
Uno modo, secundum quod sunt res quaedam; et sic eodem modo dicitur de eis veritas sicut de aliis rebus; ut
scilicet, sicut res dicitur vera, quia implet hoc quod accepit in mente divina retinendo naturam suam, ita
enuntiatio dicatur vera retinendo naturam suam quae est ei dispensata in mente divina, nec potest ab ea removeri,
enuntiatione ipsa manente.
Alio modo secundum quod comparantur ad res intellectas, et sic dicitur enuntiatio vera quando adaequatur rei; et
talis veritas mutatur ut dictum est.
RA3
Ad tertium dicendum, quod veritas quae remanet destructis rebus veris, est veritas prima, quae etiam rebus
mutatis non mutatur.
RA4
Ad quartum dicendum, quod manente re, non potest fieri circa eam mutatio quantum ad ea quae sunt sibi
essentialia, sicut enuntiationi est essentiale ut significet illud ad quod significandum est instituta. Unde non
sequitur quod veritas rei nullo modo sit mutabilis, sed quod sit immutabilis quantum ad essentialia rei remanente
re. In quibus tamen accidit mutatio per rei corruptionem. Sed quantum ad accidentalia, mutatio potest accidere
etiam manente re; et ita quantum ad accidentalia potest fieri mutatio veritatis rei.
RA5
Ad quintum dicendum, quod facta omni mutatione, manet veritas, sed non eadem, ut ex praedictis patet.
RA6
Ad sextum dicendum, quod identitas veritatis non tantum dependet ex identitate rei, sed ex identitate intellectus,
sicut et identitas effectus dependet ex identitate agentis et patientis. Quamvis autem sit eadem res quae
significatur illis tribus propositionibus, non tamen est idem intellectus earum, quia in intellectus compositione
adiungitur tempus; unde secundum variationem temporis sunt diversi intellectus.
|a7 Articulus 7
TTA
Septimo quaeritur utrum veritas in divinis dicatur essentialiter vel personaliter.
16

