Ad quartum dicendum, quod sacramenta non operantur ad gratiam per virtutem propriae formae: sic enim
operarentur ut per se agentia; sed operantur per virtutem principalis agentis, scilicet Dei, in eis existentem.
Quae quidem virtus non habet esse completum in natura, sed est quid incompletum in genere entis; quod patet ex
hoc quod instrumentum movet in quantum movetur. Motus autem est actus imperfectus, secundum
Philosophum; unde, sicut illa quae movent in quantum sunt iam quasi in termino motus assimilata agenti,
movent per formam perfectam: ita illa quae movent prout sunt in ipso moveri, movent per virtutem incompletam.
Et huiusmodi virtus est in aere ad movendum visum secundum quod immutatur a colore parietis ut in fieri, non
ut in facto esse: unde species coloris est in aere per modum intentionis, et non per modum entis completi, sicut
est in pariete.
Et similiter sacramenta operantur ad gratiam prout sunt quasi mota a Deo ad hunc effectum. Qui quidem motus
attenditur secundum institutionem, sanctificationem, et applicationem ad eum qui accedit ad sacramenta: unde
habent virtutem non per modum entis completi, sed quasi incomplete.
Et sic non est inconveniens quod virtus spiritualis sit in re materiali, sicut species colorum sunt spiritualiter in
aere.
RA5
Ad quintum dicendum, quod virtus illa neque potest dici corporea neque incorporea, proprie loquendo:
corporeum enim et incorporeum sunt differentiae entis completi; sed proprie dicitur virtus ad incorporeum, sicut
motus magis dicitur ad ens quam ens. Obiectio autem procedit ac si ista virtus esset quaedam forma completa.
RA6
Ad sextum dicendum, quod incompletum non potest esse causa completi sicut per se agens; potest tamen
incompletum ordinari aliqualiter ad completum per modum causae instrumentalis; sicut dicimus motum
instrumenti esse causam formae inductae a principali agente.
RA7
Ad septimum dicendum, quod de perfectione instrumenti non est quod agat per virtutem completam, sed quod
agat in quantum movetur, et ita per virtutem incompletam; unde non sequitur sacramenta esse imperfecta
instrumenta, quamvis virtus eorum non sit ens completum.
RA8
Ad octavum dicendum, quod instrumentum comparatur ad actionem magis ut quo agitur, quam ut quod agit:
principalis enim agentis est ut agat instrumento. Et sic, quamvis ultima non reducant media vel suprema in
Deum, possunt tamen ultima se habere ut quibus fiat reductio superiorum et mediorum in Deum. Unde dionysius
dicit, quod naturale est nobis ut per sensibilia in Deum manuducamur. Et hanc etiam causam assignat necessitatis
visibilium sacramentorum, in I capite caelestis hierarch..
RA9
Ad nonum dicendum, quod illuminare animam Deo competit nulla creatura mediante quae ad illuminationem
animae agat sicut principale et per se agens; potest tamen esse aliquod medium agens instrumentaliter et
dispositive.
RA10
Ad decimum dicendum, quod quaedam sacramenta sunt in quibus requiritur materia sanctificata, sicut in extrema
unctione et confirmatione; quaedam vero sunt in quibus non requiritur ex necessitate sacramenti.
In omnibus igitur verum est quod virtus sacramenti non consistit in materia tantum, sed in materia et forma
simul, quae duo sunt unum sacramentum: unde, quantumcumque applicetur materia sacramenti ad hominem,
sine debita forma verborum et aliis quae ad hoc requiruntur, non sequitur sacramenti effectus.
Sed in sacramentis quae indigent materia sanctificata, manet virtus sacramenti in materia post usum sacramenti
partialiter, sed non complete. In sacramentis vero quae non indigent materia sanctificata, nihil remanet post
sacramenti usum; unde aqua in qua celebratus est baptismus, nihil plus habet quam alia aqua, nisi forte propter
permixtionem chrismatis, quod tamen non est de necessitate sacramenti.
Nec est inconveniens ut virtus illa cesset, quia virtus illa se habet ut in fieri existens et moveri, ut dictum est; et
huiusmodi cessat cessante motione moventis: statim enim quando movens cessat movere, et mobile cessat
moveri.
RA11
Ad undecimum dicendum, quod quamvis corporis elementum sit ignobilius anima, et propter hoc non possit
aliquid efficere in anima virtute propriae naturae; potest tamen aliquid efficere in anima prout est instrumentum
agens in virtute divina.
RA12
Ad duodecimum dicendum, quod anima agit disponendo ad gratiam virtute naturae propriae, sacramentum autem
virtute divina ut eius instrumentum; et ideo non est simile.
RA13
Ad decimumtertium dicendum, quod sacramentum secundum propriam formam significat vel natum est
significare effectum illum ad quem divinitus ordinatur; et secundum hoc est conveniens instrumentum, quia
sacramenta significando causant.
584

