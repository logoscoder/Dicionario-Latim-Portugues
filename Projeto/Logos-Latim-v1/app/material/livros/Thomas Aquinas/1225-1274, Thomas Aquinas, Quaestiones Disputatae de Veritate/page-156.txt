Sed Angelus naturali cognitione potest cogitare de Deo sine hoc quod cogitet de aliqua creatura. Ergo potest
videre Deum immediate; quod est per essentiam videre.
AG19
Praeterea, Augustinus dicit quod ea quae sunt essentialiter in anima, cognoscuntur ab ea per essentiam. Sed
divina essentia sic est in anima. Ergo etc..
AG20
Praeterea, illud quod non videtur per essentiam, videtur per speciem, si videatur.
Sed divina essentia non potest videri per speciem, quia species est simplicior eo cuius est. Cum ergo naturaliter
cognoscatur ab Angelo, per essentiam cognoscitur ab eo.
SC1
Sed contra. Videre Deum per essentiam, est vita aeterna, ut patet Ioan. Cap. XVII, 3: haec est vita etc.. Sed ad
vitam aeternam non potest perveniri per pura naturalia; Roman. VI, 23: gratia Dei vita aeterna. Ergo nec ad
visionem Dei per essentiam.
SC2
Praeterea, Augustinus dicit quod anima quamvis sit nata cognoscere Deum, non tamen ad actum cognitionis
perducitur, nisi perfundatur divino lumine; et sic ex naturalibus non potest aliquis videre Deum per essentiam.
SC3
Praeterea, natura non transcendit limites suos. Sed essentia divina excedit omnem naturam creatam. Ergo naturali
cognitione divina essentia videri non potest.
CO
Responsio. Dicendum, quod ad hoc quod Deus per essentiam videatur, oportet quod essentia divina uniatur
intellectui quodammodo ut forma intelligibilis.
Perfectibile autem non unitur formae nisi postquam est in ipso dispositio, quae facit perfectibile receptivum talis
formae, quia proprius actus fit in propria potentia: sicut corpus non unitur animae ut formae, nisi postquam
organizatum fuerit et dispositum.
Unde oportet et in intellectu esse aliquam dispositionem per quam efficiatur perfectibile tali forma quae est
essentia divina, quod est aliquod intelligibile lumen. Quod quidem lumen si fuerit naturale, ex naturalibus puris
intellectus Deum per essentiam videre poterit.
Sed quod sit naturale est impossibile. Semper enim dispositio ultima ad formam et forma sunt unius ordinis, in
hoc quod si unum est naturale, et reliquum. Essentia autem divina non est naturalis forma intelligibilis intellectus
creati; quod sic patet.
Actus enim et potentia semper sunt unius generis; unde potentia in genere quantitatis non respicit actum qui est
in genere qualitatis: unde forma naturalis intellectus creati non potest esse nisi sit illius generis in quo est
potentia creati intellectus: unde forma sensibilis, quae est alterius generis, non potest esse forma ipsius, sed
forma immaterialis tantum, quae est generis sui. Sicut autem forma sensibilis est infra genus intellectivae
potentiae creatae, ita essentia divina est supra ipsam; unde essentia divina non est forma ad quam se extendat
naturalis facultas intellectus creati.
Et ideo lumen illud intelligibile, per quod intellectus creatus fit in ultima dispositione ut coniungatur essentiae
divinae ut formae intelligibili, non est naturale, sed supra naturam; et hoc est lumen gloriae, de quo in Ps.
XXXV, 10, dicitur: in lumine tuo videbimus lumen.
Naturalis igitur facultas cuiuslibet intellectus determinatur ad aliquam formam creatam intelligibilem; aliter
tamen in homine et in Angelo: quia in homine ad formam intelligibilem a sensu abstractam, cum omnis eius
cognitio a sensu oriatur; in Angelo autem ad formam intelligibilem non a sensu acceptam, et praecipue ad
formam quae est essentia sua.
Et ideo cognitio Dei, ad quam Angelus naturaliter pervenire potest, est ut cognoscat ipsum per substantiam ipsius
Angeli videntis; et ideo dicitur in libro de causis, quod intelligentia intelligit quod est supra se per modum
substantiae suae, quia inquantum est causata a Deo, substantia sua est similitudo quaedam divinae essentiae.
Sed cognitio Dei ad quam homo potest naturaliter pervenire, est ut cognoscat ipsum per formam sensibilem,
quae lumine intellectus agentis est a sensibilibus abstracta; et ideo Rom. Cap. I, 20, super illud, invisibilia Dei
etc., dicit Glossa, quod homo iuvabatur ad cognoscendum Deum per creaturas sensibiles per lumen naturalis
rationis.
Cognitio autem Dei quae est per formam creatam, non est visio eius per essentiam: et ideo neque homo neque
Angelus potest pervenire ad videndum Deum per essentiam ex naturalibus puris.
RA1
Ad primum igitur dicendum, quod hoc quod dicit Augustinus, quod Angeli viderunt res in verbo, potest intelligi
non a principio conditionis, sed ex tunc ex quo beati fuerunt. Vel dicendum, quod quamvis verbum per essentiam
non viderint in statu naturalium, viderunt tamen aliquo modo per similitudinem in eis existentem; et ex tali
cognitione potuerunt creaturas cognoscere, quas tamen postmodum in verbo multo plenius cognoverunt, quando
verbum per essentiam viderunt; secundum enim quod cognoscitur causa, cognoscitur effectus per ipsam.
RA2
156

