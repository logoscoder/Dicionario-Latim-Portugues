Nam inter affirmationem et negationem nullo modo est medium; neque inter privationem et formam circa
proprium susceptibile. Et hoc dico per modum quo aliquid alterius speciei est medium inter extrema.
Sed per modum quo aliquid est medium secundum intensionem et remissionem, etsi non possit esse medium per
se, potest tamen esse medium per accidens.
Nam negatio sive privatio, per se loquendo, non intenditur neque remittitur; sed per accidens secundum suam
causam potest considerari aliqua eius intensio vel remissio: ut dicatur magis esse caecus ille qui habet oculum
erutum, quam ille qui habet aliquem pannum in oculo, ex eo quod causa caecitatis est efficacior.
Sic igitur accipiendo huiusmodi mutationes secundum proprios terminos, per se loquendo, oportet eas esse
instantaneas, et non in tempore; sicut est illuminatio, generatio et corruptio, et alia huiusmodi.
Accipiendo vero eas quantum ad causas suorum terminorum, potest in eis considerari successio; sicut patet in
illuminatione. Nam quamvis aer subito transeat de tenebris ad lumen, tamen causa tenebrositatis successive
tollitur, scilicet absentia solis, qui per motum localem successive fit praesens: et sic illuminatio est terminus
motus localis, et est indivisibilis, sicut et quilibet terminus continui.
Dico igitur, quod extrema iustificationis sunt gratia et privatio gratiae, inter quae non cadit medium circa
proprium susceptibile: unde oportet quod transitus de uno in alterum sit in instanti, quamvis causa huius
privationis successive tollatur; vel secundum quod homo cogitando disponit se ad gratiam, vel saltem secundum
quod tempus praeterit postquam Deus se gratiam daturum praeordinavit; et sic gratiae infusio fit in instanti.
Et quia expulsio culpae est formalis effectus gratiae infusae, inde est quod tota iustificatio impii in instanti est.
Nam forma et dispositio ad formam completam et abiectio alterius formae, totum est in instanti.
RA1
Ad primum ergo dicendum quod, quando duo sunt motus omnino disparati, non possunt esse simul in eadem
potentia, nisi unum sit ratio alterius. Tunc enim simul esse possunt, quia quodammodo sunt unus motus; sicut
cum aliquis appetit aliquid propter finem, simul appetit finem et id quod est ad finem; et similiter cum aliquis
fugit illud quod est fini repugnans, simul appetit finem et fugit contrarium. Et similiter voluntas simul movetur in
Deum et odit peccatum, quia est contra Deum.
RA2
Ad secundum dicendum, quod huiusmodi motus liberi arbitrii ad voluntatem pertinent, non ad irascibilem et
concupiscibilem; et hoc ideo quia obiectum eorum est aliquid intelligibile, non aliquid sensibile. Inveniuntur
tamen aliquando attribui irascibili et concupiscibili, in quantum voluntas ipsa dicitur irascibilis et concupiscibilis
propter similitudinem actus. Et tunc contritio potest attribui et concupiscibili in quantum homo odit peccatum, et
irascibili in quantum contra peccatum irascitur, vindictam de eo sumere proponens.
RA3
Et per hoc patet solutio ad tertium, ad quartum et ad quintum.
RA6
Ad sextum dicendum, quod voluntas non movetur simul ad contraria prosequenda: sed simul potest moveri ad
unum fugiendum et aliud prosequendum et praecipue si prosecutio unius sit ratio fugae alterius.
RA7
Ad septimum dicendum, quod gratia datur digno, non ita quod aliquis sit sufficienter dignus antequam gratiam
habeat; sed quia ex hoc ipso quod datur, facit hominem dignum: unde simul est dignus gratia et gratiam habens.
RA8
Ad octavum dicendum, quod ad hoc quod aliqua forma successive recipiatur in subiecto, nihil operatur intensio
vel remissio eius in subiecto, sed intensio vel remissio formae contrariae vel oppositi termini.
Privatio autem gratiae non suscipit magis vel minus nisi per accidens ratione suae causae, ut iam dictum est, in
corp. Art.: et ideo non oportet quod gratia successive recipiatur in subiecto.
Si autem in subiecto remitteretur, posset hoc aliquid conferre ad hoc quod successive gratia abiiceretur. Sed
gratia non remittitur in eodem subiecto: et ideo nec successive abiicitur, propter hoc quod ipsa non remittitur;
nec successive inducitur, propter hoc quod eius privatio non remittitur.
RA9
Ad nonum patet solutio ex praedictis: nam non ideo dicitur mutatio esse in instanti, quia duo termini eius sint in
eodem instanti, ut dictum est in corp. Articuli.
RA10
Ad decimum dicendum, quod fieri alicuius rei permanentis potest accipi dupliciter.
Uno modo proprie; et sic dicitur res fieri quamdiu durat motus, cuius terminus est rei generatio: et sic quod fit
non est in permanentibus; sed fieri est rei per successionem, secundum quod Philosophus dicit in VI phys.: quod
fit, fiebat et fiet.
Alio modo dicitur fieri improprie, ut scilicet dicatur aliquid fieri in illo instanti in quo primo factum est; et hoc
ideo quia illud instans, in quantum est terminus prioris temporis in quo fiebat, usurpat sibi hoc quod priori
tempori debetur. Et sic non est verum quod id quod fit non est; sed quod nunc primo est, et ante hoc non erat; et
sic est intelligendum quod in his quae fiunt subito, simul est fieri et factum esse.
RA11
617

