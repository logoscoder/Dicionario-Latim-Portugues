Uno modo secundum quod est quaedam specialis virtus contra alias cardinales divisa, prout dicitur iustitia qua
homo dirigitur in his quae veniunt in communicationem vitae, sicut sunt contractus diversi. Haec autem virtus
non est omni peccato contraria, sed tantum illis peccatis quae circa huiusmodi communicationem fiunt, sicut
furtum, rapina, et alia huiusmodi. Unde sic non potest iustitia hic accipi.
Alio modo dicitur iustitia legalis, quae, secundum Philosophum, est omnis virtus, sola ratione a virtute differens.
Virtus enim secundum quod actum suum in bonum commune ordinat, ad quod etiam intendit legislator, iustitia
legalis dicitur, quia legem servat: sicut fortis cum in acie fortiter confligit propter salutem reipublicae.
Sic ergo patet quod quamvis omnis virtus sit iustitia legalis quodammodo, non tamen quilibet actus virtutis est
actus legalis iustitiae, sed ille solus qui est ad bonum commune ordinatus: quod potest contingere de actu
cuiuslibet virtutis; et sic per consequens nec omnis actus peccati iustitiae legali opponitur.
Unde nec a iustitia legali dici potest iustificatio, quae est remissio peccatorum.
Tertio modo iustitia nominat quemdam statum proprium, secundum quem homo se habet in debito ordine ad
Deum, ad proximum et ad seipsum, ut scilicet in eo inferiores vires superiori subdantur; quod appellat
Philosophus in V ethic. Iustitiam metaphorice dictam, cum consideretur inter diversas vires eiusdem personae,
iustitia proprie dicta semper existente inter diversas personas. Et huic iustitiae omne peccatum opponitur, cum
per quodlibet peccatum aliquid de praedicto ordine corrumpatur.
Et ideo ab hac iustitia iustificatio nominatur sive sicut motus a termino, sive sicut effectus formalis a forma.
RA1
Ad primum ergo dicendum, quod obiectio illa procedit de iustitia speciali.
RA2
Ad secundum dicendum, quod iustificatio non dicitur a iustitia legali, quae est omnis virtus; sed a iustitia quae
dicit generalem rectitudinem in anima, a qua potius quam a gratia iustificatio denominatur: quia huic iustitiae
directe et immediate omne peccatum opponitur, cum omnes potentias animae attingat; gratia vero est in essentia
animae.
RA3
Ad tertium dicendum, quod caritas dicitur causa remissionis peccatorum, in quantum per eam homo Deo
coniungitur, a quo aversus peccato erat. Non tamen omne peccatum directe et immediate caritati opponitur, sed
praedictae iustitiae.
RA4
Et per hoc patet solutio ad quartum.
RA5
Ad quintum dicendum, quod vita spiritualis attribuitur fidei, eo quod in actu fidei primo manifestatur spiritualis
vita; sicut dicitur in II de anima, quod vivere inest viventibus secundum animam vegetabilem, propter hoc quod
in eius actu, primo manifestatur vita; non tamen omnis actus vitae naturalis est per animam vegetabilem.
Et similiter non omnis actus vitae spiritualis est fidei, sed aliarum virtutum. Unde non omne peccatum directe et
immediate fidei opponitur.
RA6
Ad sextum dicendum, quod purificatio cordium fidei attribuitur, in quantum in purificatione praedicta primo
apparet motus fidei: accedentem enim ad Deum oportet credere quia est, ut habetur Hebr. XI, 6.
RA7
Ad septimum dicendum, quod sicut iustificatio potest accipi ut motus ad iustitiam, et ut effectus formalis
iustitiae, ita etiam remissio culpae: nam, sicut iustitia formaliter iustificat, ita et culpam formaliter abiicit, sicut
formaliter albedo abiicit nigredinem.
Sic ergo remissio culpae, ut est formalis effectus iustitiae vel gratiae, sequitur gratiam; et similiter iustificatio.
Prout autem significatur ut motus quidam, praeintelligitur ad gratiam, sicut et iustificatio.
RA8
Ad octavum dicendum, quod aliqua operatio potest dupliciter nominari, scilicet a principio, et a fine: sicut actio
qua medicus agit in infirmum, nominatur medicatio ex parte principii, quia est effectus medicinae; sed ex parte
finis dicitur sanatio, quia est via ad sanitatem.
Sic ergo remissio peccatorum dicitur iustificatio ex parte termini vel finis: dicitur etiam et miseratio ex parte
principii, in quantum est opus divinae misericordiae; quamvis et in remissione peccatorum aliqua iustitia
servetur, secundum quod omnes viae Domini sunt misericordia et veritas: praecipue quidem ex parte Dei, in
quantum remittendo peccata facit quod Deum decet, secundum quod Anselmus dicit in proslogio: cum parcis
peccatoribus, iustus es, decet enim te. Et hoc est quod in Psal. XXX, 1, dicitur: in iustitia tua libera me.
Aliquo etiam modo, sed non sufficienter, apparet iustitia ex parte eius cui peccatum remittitur, in quantum in eo
aliqua dispositio ad gratiam invenitur, licet insufficiens.
RA9
Et per hoc patet responsio ad nonum et decimum.
RA11

594

