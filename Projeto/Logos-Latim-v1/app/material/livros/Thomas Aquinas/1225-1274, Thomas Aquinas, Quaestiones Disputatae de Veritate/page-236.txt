RC6
Ad sextum dicendum, quod oculus rationis pro tanto dicitur lippus esse respectu intelligibilium creatorum, quia
nihil intelligit actu nisi accipiendo a sensibilibus, quibus intelligibilia sunt excellentiora; et ideo deficiens
invenitur ad intelligibilia cognoscenda. Tamen ea quae sunt in ratione, nihil prohibet quin immediate inclinent
per essentiam suam ad actus in quibus intelliguntur, ut dictum est.
RC7
Ad septimum dicendum, quod quamvis Deus sit magis praesens nostrae menti quam habitus, tamen ex obiectis
quae naturaliter cognoscimus non ita perfecte essentiam divinam videre possumus sicut essentiam habituum;
quia habitus sunt proportionati ipsis obiectis et actibus, et sunt proxima eorum principia; quod de Deo dici non
potest.
RC8
Ad octavum dicendum, quod quamvis praesentia habitus in mente non faciat eam actualiter cognoscentem ipsum
habitum, facit tamen eam actu perfectam per habitum quo actus eliciatur, unde habitus cognoscatur.
|a10 Articulus 10
TTA
Decimo quaeritur utrum aliquis possit scire se habere caritatem.
TTB
Et videtur quod sic.
AG1
Quod enim per essentiam videtur, certissime percipitur. Sed caritas per essentiam videtur ab habente eam, ut
Augustinus dicit.
Ergo caritas percipitur a caritatem habente.
AG2
Praeterea, caritas in actibus suis praecipue delectationem causat. Sed habitus virtutum Moralium percipiuntur per
delectationes quas in actibus virtutum causant, ut patet per Philosophum in II ethic.. Ergo et caritas percipitur ab
habente ipsam.
AG3
Praeterea, Augustinus dicit, VIII de trinitate: magis quis novit dilectionem qua diligit quam fratrem quem diligit.
Sed fratrem quem quis diligit, certissime novit esse. Ergo et dilectionem qua diligit certissime novit quis sibi
inesse.
AG4
Praeterea, vehementior est inclinatio caritatis quam cuiuslibet alterius virtutis. Sed alias virtutes aliquis scit sibi
inesse certitudinaliter ex hoc quod inclinatur in actus ipsarum: habenti enim habitum iustitiae difficile est agere
iniusta, facere vero iusta facile, ut dicitur in V ethic., et hanc facilitatem quilibet in se ipso percipere potest. Ergo
et caritatem se habere quilibet percipere potest.
AG5
Praeterea, Philosophus dicit in II poster., quod impossibile est nos habere nobilissimos habitus, et nos lateant.
Sed caritas est nobilissimus habitus. Ergo inconveniens est dicere, quod habens caritatem nesciat se habere eam.
AG6
Praeterea, gratia est lux spiritualis. Sed ab his qui luce perfunduntur, certissime hoc ipsum percipitur. Ergo ab
habentibus gratiam certissime scitur quod gratiam habent; et similiter est de caritate sine qua gratia non habetur.
AG7
Praeterea, unctio docet de omnibus necessariis ad salutem. Sed habere caritatem est necessarium ad salutem.
Ergo habens caritatem scit se habere.
AG8
Praeterea, secundum Augustinum in libro de trinitate, nullus potest ignotum diligere. Sed aliquis diligit in se
caritatem.
Ergo aliquis cognoscit caritatem esse in se.
AG9
Praeterea, Philosophus dicit in II ethic., quod virtus est certior omni arte.
Sed aliquis habens artem, scit se habere eam.
Ergo et quando habet virtutem; et sic quando habet caritatem, quae est maxima virtutum.
SC1
Sed contra. Est quod dicitur eccles. IX, 1: nemo scit utrum dignus odio vel amore sit. Sed ille qui habet
caritatem, est dignus amore divino; Prov., VIII, 17: ego diligentes me diligo.
Ergo, etc..
SC2

236

