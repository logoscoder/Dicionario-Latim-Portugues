quando intelligens actu cogitat secundum formam quam penes se habet; tertio vero, in ordine ad alterum: et
transitus quidem de uno modo in alterum est, quasi de potentia in actum, per voluntatem.
Ipsa enim voluntas Angeli facit ut actualiter se convertat ad formas quas in habitu habebat; et similiter voluntas
facit ut intellectus Angeli adhuc perfectius fiat in actu formae penes ipsum existentis: ut scilicet non solum
secundum se, sed in ordine ad alium tali forma perficiatur. Et quando sic est, tunc alius Angelus eius
cognitionem percipit; et secundum hoc dicitur alteri Angelo loqui.
Et similiter esset apud nos, si intellectus noster posset ferri in intelligibilia immediate: sed quia intellectus noster
a sensibilibus naturaliter accipit, oportet quod ad interiores conceptus exprimendos quaedam sensibilia signa
aptentur, quibus cogitationes cordium nobis manifestentur.
RA1
Ad primum ergo dicendum, quod verbum Gregorii potest intelligi et de corporali visione, et de spirituali. In
patria enim, sanctorum corporibus glorificatis, unus corporali oculo poterit videre intima corporis alterius, quae
nunc non potest etiam inspicere in seipso: quia corpora gloriosa erunt quasi pervia; unde ibidem Gregorius
comparat ea vitro.
Similiter etiam oculo spirituali unusquisque videbit an alius habeat caritatem et mensuram caritatis, quod non
potest quis nunc scire de seipso. Non tamen oportet quod actuales cogitationes ex voluntate dependentes unus in
altero cognoscat.
RA2
Ad secundum dicendum, quod conscientia alterius dicitur penetrari quantum ad habitus, et non quantum ad
actuales cogitationes.
RA3
Ad tertium dicendum, quod silentium ibi privat locutionem vocalem, qualis est in nobis, non spiritualem, qualis
est in Angelis.
RA4
Ad quartum dicendum, quod signum, proprie loquendo, non potest dici nisi aliquid ex quo deveniatur in
cognitionem alterius quasi discurrendo; et secundum hoc, signum in Angelis non est, cum eorum scientia non sit
discursiva, ut in praecedenti quaestione est habitum. Et propter hoc etiam in nobis signa sunt sensibilia, quia
nostra cognitio, quae discursiva est, a sensibilibus oritur.
Sed communiter possumus signum dicere quodcumque notum in quo aliquid cognoscatur; et secundum hoc
forma intelligibilis potest dici signum rei quae per ipsam cognoscitur.
Et sic Angeli cognoscunt res per signa; et sic unus Angelus per signum alii loquitur; scilicet per speciem, in
cuius actu intellectus eius perfecte fit in ordine ad alterum.
RA5
Ad quintum dicendum, quod quamvis in naturalibus, quorum effectus sunt nobis magis noti quam causae,
signum sit id quod est posterius in natura, tamen de ratione signi proprie accepti non est quod sit vel prius vel
posterius in natura, sed solummodo quod sit nobis praecognitum: unde quandoque accipimus effectus ut signa
causarum, sicut pulsum signum sanitatis; quandoque vero causas signa effectuum, sicut dispositiones corporum
caelestium signa imbrium et pluviarum.
RA6
Ad sextum dicendum, quod Angeli ex hoc ipso quod se ad alios convertunt, dum se in actu aliquarum formarum
in ordine ad alios faciunt, quodammodo alios excitant ad eis intendendum.
RA7
Ad septimum dicendum, quod Angelus eodem genere cognitionis cognoscit omnia spiritualia, scilicet
intellectualiter; sed hoc quod est cognoscere per se vel per alterum, non pertinet ad speciem cognitionis, sed
magis ad modum accipiendi cognitionem. Unde non oportet quod, si unus Angelus cognoscat naturam alterius
per seipsum, quod etiam locutionem alterius per seipsum cognoscat: quia cogitatio Angeli non est ita
cognoscibilis alteri Angelo sicut eius natura.
RA8
Ad octavum dicendum, quod ratio illa procederet, si formae intellectus angelici essent ita efficaces ad
cognoscendum sicut sunt rationes rerum in Deo efficaces ad producendum; sed hoc non est verum, cum nulla sit
aequalitas creaturae ad creatorem.
RA9
Ad nonum dicendum, quod quamvis in Angelis non sit locutio exterior, sicut in nobis, scilicet per signa
sensibilia; est tamen alio modo, ut ipsa ordinatio cogitationis ad alterum exterior locutio in Angelis dicatur.
RA10
Ad decimum dicendum, quod multitudo desideriorum pro tanto dicitur esse causa locutionis, quia ex multitudine
desideriorum sequitur multitudo conceptuum, qui non possent nisi signis valde variis exprimi. Animalia autem
bruta habent paucos conceptus, quos paucis naturalibus signis exprimunt. Unde, cum in Angelis sint multi
conceptus, requiritur etiam ibi locutio. Nec multitudo conceptuum alia desideria requirit in Angelis quam

205

