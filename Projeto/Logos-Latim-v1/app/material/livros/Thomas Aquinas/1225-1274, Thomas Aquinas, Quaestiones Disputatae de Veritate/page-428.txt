Praeterea, si creatura est bona per aliquam bonitatem superadditam essentiae: cum omne quod est, bonum sit; illa
etiam bonitas, cum sit res quaedam, bona erit. Non autem alia bonitate, quia sic iretur in infinitum sed per
essentiam suam. Ergo eadem ratione poterit poni quod creatura ipsa esset bona per suam essentiam.
SC1
Sed contra. Nihil quod dicitur de aliquo per participationem, convenit ei per suam essentiam. Sed creatura dicitur
bona per participationem, ut patet per Augustinum, VIII de trinitate, cap. III. Ergo creatura non est bona per
essentiam suam.
SC2
Praeterea, omne illud quod est bonum per essentiam suam, est substantiale bonum. Sed creaturae non sunt
substantialia bona, ut patet per boetium in libro de hebdomad.. Ergo creaturae non sunt bonae per essentiam.
SC3
Praeterea, de quocumque praedicatur aliquid essentialiter, oppositum eius de eo praedicari non potest. Sed
oppositum boni praedicatur de aliqua creatura, scilicet malum.
Ergo creatura non est bona per essentiam.
CO
Responsio. Dicendum, quod secundum tres auctores oportet dicere, creaturas non esse bonas per essentiam, sed
per participationem; scilicet secundum Augustinum, boetium et auctorem libri de causis, qui dicit solum Deum
esse bonitatem puram.
Sed tamen diversis rationibus ad unam positionem moventur.
Ad cuius evidentiam sciendum est quod, ut ex dictis patet, sicut multiplicatur esse per substantiale et accidentale,
sic etiam et bonitas multiplicatur; hoc tamen inter utrumque differt, quod aliquid dicitur esse ens absolute propter
suum esse substantiale, sed propter esse accidentale non dicitur esse absolute: unde cum generatio sit motus ad
esse; cum aliquis accipit esse substantiale, dicitur generari simpliciter; cum vero accipit esse accidentale, dicitur
generari secundum quid. Et similiter est de corruptione, per quam esse amittitur.
De bono autem est e converso. Nam secundum substantialem bonitatem dicitur aliquid bonum secundum quid;
secundum vero accidentalem dicitur aliquid bonum simpliciter.
Unde hominem iniustum non dicimus bonum simpliciter, sed secundum quid, in quantum est homo; hominem
vero iustum dicimus simpliciter bonum.
Cuius diversitatis ista est ratio.
Nam unumquodque dicitur esse ens in quantum absolute consideratur; bonum vero, ut ex dictis patet, secundum
respectum ad alia. In seipso autem aliquid perficitur ut subsistat per essentialia principia; sed ut debito modo se
habeat ad omnia quae sunt extra ipsum, non perficitur nisi mediantibus accidentibus superadditis essentiae: quia
operationes quibus unum alteri quodam modo coniungitur, ab essentia mediantibus virtutibus essentiae
superadditis progrediuntur; unde absolute bonitatem non obtinet nisi secundum quod completum est secundum
substantialia et secundum accidentalia principia.
Quidquid autem creatura perfectionis habet ex essentialibus principiis et accidentalibus simul coniunctis, hoc
totum Deus habet per unum suum esse simplex.
Eius enim essentia est eius sapientia et iustitia et fortitudo, et alia huiusmodi, quae in nobis sunt essentiae
superaddita.
Et ideo ipsa absoluta bonitas in Deo idem est quod eius essentia; in nobis autem consideratur secundum ea quae
essentiae superadduntur.
Et pro tanto bonitas completa vel absoluta et augetur et minuitur et totaliter aufertur, non autem in Deo; quamvis
substantialis bonitas in nobis semper maneat. Et secundum hunc modum videtur dicere Augustinus quod Deus
est bonus per essentiam, non autem per participationem.
Sed adhuc inter Dei bonitatem et nostram alia differentia invenitur.
Essentialis enim bonitas non attenditur secundum considerationem naturae absolutam, sed secundum esse ipsius;
humanitas enim non habet rationem boni vel bonitatis nisi in quantum esse habet.
Ipsa autem natura vel essentia divina est eius esse; natura autem vel essentia cuiuslibet rei creatae non est suum
esse, sed est esse participans ab alio.
Et sic in Deo est esse purum, quia ipse Deus est suum esse subsistens; in creatura autem est esse receptum vel
participatum. Unde dato, quod bonitas absoluta diceretur de re creata secundum esse suum substantiale,
nihilominus adhuc remaneret habere bonitatem per participationem, sicut et habet esse participatum.
Deus autem est bonitas per essentiam, in quantum eius essentia est suum esse. Et hanc videtur esse intentio
Philosophi in Lib. De causis, qui dicit solam divinam bonitatem esse bonitatem puram.
Sed adhuc alia differentia invenitur inter divinam bonitatem et creaturae. Bonitas enim habet rationem causae
finalis.
Deus autem habet rationem causae finalis cum sit omnium ultimus finis, sicut et primum principium. Ex quo
oportet ut omnis alius finis non habeat habitudinem vel rationem finis nisi secundum ordinem ad causam
primam; quia secunda causa non influit in causatum nisi praesupposito influxu causae primae, ut patet in Lib. De
causis.
428

