RA6
Ad sextum dicendum, quod quaedam alia animalia naturaliter sunt siccae complexionis: et ideo in principio suae
creationis non est in eis tanta humiditatis abundantia, quae multum actus sensuum interiorum impediat.
Homo autem naturaliter est temperatae complexionis, et oportet quod in eo abundet calidum et humidum: et ideo
in principio suae generationis oportet quod proportionaliter in eo maior humiditas inveniatur. In omnibus enim
generationibus animalium et plantarum principium ab humore sumitur.
RA7
Ad septimum dicendum, quod corpus quod corrumpitur, aggravat animam, non solum per impotentiam, sed
etiam per resistentiam et obnubilationem.
Sed corpus hominis in statu innocentiae impediebat actus animae solum per imperfectionem virtutis vel
dispositionis.
|q19 Quaestio 19
Prologus
PR1
Primo utrum anima post mortem possit intelligere.
PR2
Secundo utrum anima separata singularia cognoscat.
|a1 Articulus 1
TTA
Quaestio est de cognitione animae post mortem.
Et primo quaeritur utrum anima post mortem possit intelligere.
TTB
Et videtur quod non.
AG1
Nulla enim operatio communis animae et corpori potest remanere in anima post mortem.
Sed intelligere est operatio animae et corpori communis; dicit enim Philosophus in I de anima, quod dicere
animam intelligere, simile est ac si dicatur texere vel aedificare. Ergo anima post mortem non potest intelligere.
AG2
Sed dicebat, quod Philosophus loquitur de actu intelligendi qui competit animae secundum faciem inferiorem,
non autem de illo qui sibi competit secundum faciem superiorem. Sed contra: facies superior animae est
secundum quam ad divina convertitur.
Sed homo, etiam cum intelligit aliquid ex divina revelatione, suum intelligere dependet a corpore, quia oportet
quod intelligere etiam illud sit per conversionem ad phantasmata, quae in organo corporali sunt. Ut enim dicit
dionysius I cap. Caelestis hierarchiae: impossibile est nobis aliter lucere divinum radium nisi varietate sacrorum
velaminum circumvelatum; et appellat velamina ipsas corporales formas sub quibus spiritualia, revelantur.
Ergo intelligere quod animae competit secundum superiorem faciem, a corpore dependet; et sic nullo modo
intelligere in anima post mortem manet.
AG3
Praeterea, Eccle., IX, 5: dicitur: viventes sciunt se esse morituros; mortui vero nihil noverunt amplius; Glossa:
quia non proficiunt amplius. Ergo videtur quod anima post mortem vel nihil cognoscat, si ly amplius
temporaliter sumatur, vel quod saltem nihil possit intelligere eorum quae prius non intellexit; sic enim proficeret,
quod est contra Glossam.
AG4
Praeterea, secundum Philosophum in III de anima, sicut se habet sensus ad sensibilia, ita se habet anima
intellectiva ad phantasmata.
Sed sensus nihil potest sentire nisi sensibilia ei praesententur. Ergo nec anima humana aliquid potest intelligere
nisi praesententur ei phantasmata. Sed phantasmata non praesentabuntur ei post mortem; quia illa non
praesentantur nisi in aliquo organo corporali.
Ergo anima post mortem non potest intelligere.
AG5
Sed dicebat, quod Philosophus loquitur de anima secundum statum quo est in corpore. Sed contra: obiectum
determinatur potentiae secundum naturam ipsius potentiae.
Sed eadem est natura animae intellectivae ante mortem et post. Ergo, si anima intellectiva ante mortem ordinatur
ad phantasmata sicut ad obiecta, videtur quod et post mortem similiter; et sic idem quod prius.
AG6
Praeterea, anima non potest intelligere si ab ea potentia intellectiva removeatur. Sed post mortem, potentiae
intellectivae, scilicet agens intellectus et possibilis, non manent in anima. Huiusmodi enim potentiae competunt

397

