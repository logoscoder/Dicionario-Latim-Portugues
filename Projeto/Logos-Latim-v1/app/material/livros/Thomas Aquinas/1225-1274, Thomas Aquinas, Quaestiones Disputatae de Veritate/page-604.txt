Ad decimumquartum dicendum, quod corpus inficit animam originali peccato ex hoc ipso quod ei unitur. Hoc
autem peccatum non respicit voluntatem ipsius qui inficitur, sed naturam; et ideo non est mirum si ad huiusmodi
infectionem usus liberi arbitrii non requiratur. Similiter autem anima pueri gratiam consequitur ex hoc ipso quod
Christo per sacramentum baptismi unitur absque usu liberi arbitrii. In adultis vero requiritur usus liberi arbitrii,
ratione iam dicta.
RA15
Ad decimumquintum dicendum, quod ex hoc quod dicitur Deus pronior ad miserendum quam ad puniendum,
non excluditur tam bonum quod miserendo Deus in nobis operatur, quam malum quod Deus in nobis punit; quia
bonum, secundum dionysium, consistit ex una et integra causa, malum autem ex singularibus defectibus.
Sed ex hoc ostenditur quod Deus miseretur secundum id quod ex eo est, punit autem secundum id quod ex nobis
est, quod est tale ut ordinatum esse non possit nisi in poenam; unde ex principali intentione miseretur, sed punit
quasi praeter intentionem voluntatis antecedentis, secundum voluntatem consequentem.
Et tamen ad propositum potest dici, quod infectioni peccati originalis, qua anima inficitur antequam usum liberi
arbitrii habeat, respondet per quamdam similitudinem iustificatio puerorum ante usum liberi arbitrii.
RA16
Ad decimumsextum dicendum, quod res naturales per quamdam violentiam possunt disponi ad formam, ut
scilicet principium dispositionis sit extra, nil conferente vim passo; unde in eis dispositio ad formam non est ab
aliquo principio intrinseco, sed ab extra. Voluntas vero violentiam pati non potest; et ideo non est similis ratio.
RA17
Ad decimumseptimum dicendum, quod Deus virtutes in nobis operatur sine nobis virtutes causantibus, non
tamen sine nobis consentientibus.
RA18
Ad decimumoctavum dicendum, quod actus liberi arbitrii qui est in iustificatione impii, alio modo se habet ad
habitum iustitiae generalis, de qua dictum est, art. I huius quaest., et alio modo se habet ad eius executionem et
augmentum.
Ad habitum quidem se non potest habere ut meritum, eo quod in ipso instanti iustitia infunditur, quae est
principium merendi; sed se habet ut dispositio tantum.
Ad executionem vero iustitiae et eius augmentum se habet in ratione meriti; quia per primum actum gratia
informatum homo meretur divinum auxilium in praedictis.
Sic ergo iustitia non redditur humanis operibus quasi merces; sed iustitiae augmentum et continuatio aliquo
modo habet rationem mercedis in comparatione ad actus meritorios praecedentes.
RA19
Ad decimumnonum dicendum, quod licet Paulus antequam iustificatus esset, immediate gratiam fidei
impugnaret, tamen in ipso instanti iustificationis suae consensit per liberum arbitrium divina gratia commotum.
Motum enim gratuitae voluntatis in instanti potest Deus alicui mittere, sine quo non est iustificatio; sed sine
praeparatione praecedenti iustificatio esse potest.
RA20
Ad vigesimum dicendum, quod ista dispositio non requiritur propter impotentiam agentis, sed propter
conditionem recipientis, scilicet voluntatis, quae immutari non potest per violentiam, sed proprio motu
immutatur. Iste autem motus liberi arbitrii non solum se habet ad gratiam ut dispositio, sed ut complementum:
operationes enim sunt quaedam completiones habituum; unde perfectionem agentis attestatur quod habitus
inducatur simul cum sua operatione, quia perfectio effectus demonstrat perfectionem causae.
|a4 Articulus 4
TTA
Quarto quaeritur quis motus liberi arbitrii ad iustificationem requiratur; utrum scilicet requiratur motus in Deum.
TTB
Et videtur quod non.
AG1
Illud enim quod iustificationem sequitur, non requiritur ad iustificationem. Sed moveri in Deum, cum sit ex
gratia, iustificationem sequitur; unde dicitur threnor. V, 21: converte nos, Domine, ad te, et convertemur.
Ergo motus liberi arbitrii in Deum non est de his quae requiruntur ad iustificationem.
AG2
Praeterea, motus liberi arbitrii requiritur ad iustificationem ut dispositio quaedam ex parte liberi arbitrii. Id autem
ad quod homo trahi indiget, non pertinet ad liberum arbitrium.
Cum ergo ad hoc quod homo convertatur in Deum, indigeat trahi, secundum illud Ioan. VI, 44: nemo venit ad
me, nisi pater, qui misit me, traxerit eum; videtur quod motus liberi arbitrii in Deum non sit de his quae ad
iustificationem impii requiruntur.
AG3

604

