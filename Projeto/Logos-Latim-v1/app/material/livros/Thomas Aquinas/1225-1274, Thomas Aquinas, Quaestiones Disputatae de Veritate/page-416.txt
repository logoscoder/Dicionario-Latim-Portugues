Ad quartum dicendum, quod sicut non potest esse quod sit factum quidquid Deus potest facere, quia sic Deus
fecisset tot quod non posset plura, et sic eius potentia esset limitata ad creaturas actu existentes; ita non potest
poni quod alicui creaturae sit manifestatum quidquid Deus potest manifestare.
RA5
Ad quintum dicendum, quod ponere animam Christi cognoscere omnia quae Deus potest facere, importat
defectum ex parte ipsius Dei; scilicet ipsum Deum comprehendi ab anima Christi, quod derogat infinitati eius.
RA6
Ad sextum dicendum, quod hoc modo oportet ad hanc rationem respondere sicut et ad argumenta de
praedestinatione. Quamvis enim possibile sit eum qui est praedestinatus, damnari: quam cito tamen ponitur esse
damnatus, simul cum hoc ponitur non fuisse praedestinatus, quia ista duo non possunt simul stare, quod sit
praedestinatus et damnetur.
Similiter dico, quod cum anima Christi sciat omnia quae Deus praevidit se facturum; simul cum hoc quod
ponitur Deum aliquid aliud facere, ponitur Deum illud praevidisse se facturum, et animam Christi illud scire. Et
sic non est necessarium quod ponamus in anima Christi alicuius rei ignorantiam, vel quod addiscat de novo.
|a6 Articulus 6
TTA
Sexto quaeritur utrum cognitione illa qua anima Christi scit res in propria natura sciat omnia.
TTB
Et videtur quod sic.
AG1
Capacitas enim animae non determinatur ad certum numerum scibilium. Si igitur capacitas animae Christi per
scientiam rerum in proprio genere, sufficienter impleta est, oportet ponere quod etiam secundum hanc scientiam
omnia cognoscat.
AG2
Praeterea, omne illud quod est in potentia, est imperfectum, antequam ad actum reducatur.
Sed intellectus possibilis, qui animae Christi non defuit, est quo est omnia fieri, ut dicitur in III de anima. Ergo,
cum intellectus Christi non fuerit imperfectus, videtur quod omnium intelligibilium notitiam habuerit.
AG3
Praeterea, nunquam pertinet ad perfectionem scientiae non posse in scientia proficere, nisi secundum scientiam
omnia cognoscantur.
Sed anima Christi quantum ad habitum scientiae proficere non potuit, sicut communiter dicitur. Ergo secundum
scientiam qua cognoscit res in proprio genere, omnia cognovit.
SC
Sed contra. Anima Christi res in propria natura cognovit per habitum scientiae creatum.
Sed habitus scientiae creatus non potest esse similitudo omnium. Ergo anima Christi non potuit omnia
cognoscere secundum istum modum scientiae.
CO
Responsio. Dicendum, quod ista scientia rerum in proprio genere ideo ponitur in anima Christi, ut ex dictis patet,
ut nulla naturalium perfectionum ei deesse inveniatur.
Et ideo tantum per hanc scientiam scivit, quantum naturalis animae cognitio se extendere potest, non solum in
hac vita, sed etiam post mortem; eo quod Christus simul fuit secundum animam viator et comprehensor.
Sed quaedam sunt ad quae naturalis cognitio nullo modo se extendere potest; sicut est ipsa divina essentia, futura
contingentia, cogitationes cordium, et alia huiusmodi. Et horum anima Christi non habuit scientiam per modum
istum, sed quia cognovit ea in verbo; non autem cognitione prophetiae, quia prophetia est quaedam imperfecta
participatio illius visionis qua videntur res in verbo; quae cum in Christo perfecta fuerit, imperfectio prophetiae
in Christo locum non habuit.
Patet etiam quod Christus hanc scientiam habuit pleniorem quam Adam: quia Adam per hanc scientiam non
cognoscebat substantias separatas creatas, anima vero Christi cognoscebat: ad hoc enim se extendit naturalis
cognitio animae separatae, non autem coniunctae corpori corruptibili.
RA1
Ad primum igitur dicendum, quod capacitas animae humanae se extendit ad determinatum genus
cognoscibilium, non autem ad determinatum numerum in illo genere.
RA2
Ad secundum dicendum, quod intellectus possibilis est in potentia ad omnia intelligibilia recipienda, quae
possunt fieri per intellectum agentem, de quo etiam Philosophus dicit quod intellectus agens est quo est omnia
facere. Haec autem sunt quae a phantasmatibus abstrahuntur, et in quorum cognitionem devenire possumus per
principia naturaliter cognita. Et ideo ad haec tantum intellectus possibilis est in potentia naturali.
Horum autem omnium secundum hanc scientiam Christus notitiam habuit; unde in eius intellectu nulla
imperfectio fuit.
416

