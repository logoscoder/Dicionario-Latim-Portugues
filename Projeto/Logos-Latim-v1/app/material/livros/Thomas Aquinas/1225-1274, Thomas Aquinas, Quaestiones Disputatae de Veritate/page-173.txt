modorum: vel ita quod unum sit causa alterius, vel ita quod ambo ab una causa causentur, quae eamdem formam
utrique imprimat; et secundum hoc diversimode ponimus Angelos materialia cognoscere ab eo quod Philosophi
posuerunt.
Nos enim non ponimus, Angelos esse causas materialium rerum, sed Deum creatorem omnium visibilium et
invisibilium; et ideo non potest in Angelo esse similitudo materialium rerum nisi ab eo qui est materialium rerum
causa. Omne autem quod aliquid non habet a seipso, sed ab altero, est ei praeter essentiam suam. Et per hunc
modum probat Avicenna, quod esse cuiuslibet rei praeter primum ens est aliquid praeter essentiam ipsius, quia
omnia ab alio esse habent.
Unde oportet quod similitudines rerum materialium in Angelo existentes, sint aliud ab essentia ipsius, impressae
in ipsum a Deo.
Rationes enim rerum materialium in mente divina existentes sunt quidem lux et vita; vita quidem sunt,
inquantum procedunt ad rerum constitutionem in esse, sicut forma artis procedit in artificiatum; lux vero sunt,
inquantum eaedem impressiones quasdam efficiunt sibi similes in mentibus Angelorum.
Philosophi autem posuerunt rerum materialium esse Angelos creatores. Et tamen secundum eorum positionem,
adhuc oportet quod res materiales non per essentiam suam, sed per formas superadditas cognoscant.
Similitudines enim effectuum non sunt in causa nisi per modum quo in ea est virtus ad producendum effectum,
ut autem habetur in libro de causis, intelligentia non dat esse rebus inferioribus nisi per virtutem divinam, quae
est in ipsa; unde hanc eius operationem dicit divinam; et sic haec virtus est ei non ex principiis essentiae suae
prodiens, sed ab alio accepta. Et sic huiusmodi virtus est ei praeter essentiam suam.
Unde et similitudines materialium rerum si ponantur eius effectus, erunt praeter essentiam ipsius Angeli.
Et sic patet, quocumque modo ponatur, quod Angelus non cognoscit res materiales per essentiam suam, sed per
earum formas apud se existentes.
RA1
Ad primum igitur dicendum, quod exemplar, si proprie accipiatur, importat causalitatem respectu exemplatorum:
quia exemplar est ad cuius imitationem fit aliud. Unde et dionysius, ibidem, clementis sententiam improbat,
volens exemplaria rerum dici rationes in Deo existentes. Si tamen exemplar large dicatur omne illud quod aliquo
modo ab alio repraesentatur, sic etiam Angelorum essentiae possunt dici exemplaria materialium rerum. Sed
sicut essentia divina est proprium exemplar uniuscuiusque rei per rationem idealem eius, quam apud se habet; ita
et essentia Angeli est propria similitudo rei materialis secundum formam eius quam apud se habet, quamvis
forma ista non sit idem quod essentia, sicut erat idea in Deo.
RA2
Ad secundum dicendum, quod essentia divina est infinita; unde non determinatur ad aliquod genus, sed colligit
in se perfectiones omnium generum, ut dicit dionysius, ultimo cap. De divinis nominibus, et Philosophus, et
Commentator in V metaphysicorum.
Et ita potest esse per seipsam propria rerum omnium similitudo, et sic per ipsam possunt omnia perfecte
cognosci. Essentia autem Angeli est determinata ad aliquod genus; unde non habet in se unde sit similitudo
omnium materialium, nisi ei aliquid superaddatur, quo res in propria natura cognoscat.
RA3
Ad tertium dicendum, quod intellectu agente non cognoscuntur omnia quasi similitudine sufficiente ad omnia
cognoscendum, eo quod non est actus omnium formarum intelligibilium inquantum est haec vel illa forma, sed
inquantum solum sunt intelligibilia; sed per intellectum agentem dicuntur cognosci omnia sicut per principium
cognitionis activum.
RA4
Ad quartum dicendum, quod Angelus cognoscit res non per species particulares, neque universales eo modo quo
formae universales sunt quae a sensibus abstrahuntur; sed sunt universalium et particularium similitudines, ut
infra melius apparebit.
RA5
Ad quintum dicendum, quod lux corporalis si seipsam cognosceret, non propter hoc omnes colores determinate
cognosceret, sed cognosceret eos solum inquantum sunt visibiles; alias oculus etiam videndo lucem, omnes
colores videret, quod est manifeste falsum.
RA6
Ad sextum dicendum, quod intellectus Angeli quantum ad hoc est medius inter intellectum humanum et
divinum, quod res alias cognoscit per formas essentiae superadditas, in quo deficit ab intellectu divino; se autem
cognoscit per essentiam suam, in quo excedit intellectum humanum.
RA7
Ad septimum dicendum, quod auctoritas dionysii non est intelligenda quasi virtus et natura Angeli sit medium
quo Angelus alia cognoscit; sed quia modus cognitionis angelicae sequitur proprietatem naturae et virtutis ipsius,
non autem proprietatem naturae rerum cognitarum; quod patet ex hoc, quia immaterialiter materialia cognoscit,
et sensibilia sine sensu.
RA8
173

