substantiae et accidenti, potest esse impositum secundum considerationem alicuius convenientiae inter ea, unde
non erit aequivocum, sed analogum.
RA8
Ad octavum dicendum, quod hoc nomen animal imponitur non ad significandum figuram exteriorem, in qua
pictura imitatur animal verum, sed ad significandum interiorem naturam, in qua non imitatur; et ideo nomen
animalis de vero et picto aequivoce dicitur; sed nomen scientiae convenit creaturae et creatori secundum id in
quo creatura creatorem imitatur; et ideo non omnino aequivoce praedicatur de utroque.
|a12 Articulus 12
TTA
Duodecimo quaeritur utrum Deus sciat singularia futura contingentia.
TTB
Et videtur quod non.
AG1
Nihil enim potest sciri nisi verum, ut dicitur in I poster.. Sed in contingentibus singularibus et futuris non est
veritas determinata, ut dicitur Lib. I periher.. Ergo Deus non habet scientiam de futuris singularibus et
contingentibus.
AG2
Praeterea, illud ad quod sequitur impossibile, est impossibile. Sed ad hoc quod Deus sciat singulare contingens et
futurum, sequitur impossibile, scilicet quod scientia Dei fallatur. Ergo impossibile est quod sciat singulare
futurum contingens. Probatio mediae.
Detur quod Deus sciat aliquod futurum contingens singulare, ut socratem sedere. Aut ergo possibile est socratem
non sedere, aut non est possibile. Si non est possibile; ergo impossibile socratem non sedere, ergo socratem
sedere est necessarium. Datum autem fuerat quod esset contingens. Si autem sit possibile non sedere, hoc posito
non debet sequi aliquod inconveniens. Sequitur autem quod scientia Dei fallatur. Ergo non erit impossibile
scientiam Dei falli.
AG3
Sed dicebat, quod contingens ut in Deo est necessarium est. Sed contra, illud quod est in se contingens, non est
necessarium quoad Deum, nisi secundum quod est in ipso. Sed secundum quod est in ipso, non est distinctum ab
eo. Si igitur non est scitum a Deo nisi secundum quod est necessarium, non erit scitum ab eo secundum quod est
in propria natura existens, secundum quod est a Deo distinctum.
AG4
Praeterea, secundum Philosophum in I prior., ex maiori de necesse et minori de inesse sequitur conclusio de
necesse. Sed haec est vera: omne scitum a Deo necesse est esse. Si enim non esset quod Deus scit esse, scientia
eius esset falsa. Si ergo aliquid esse est scitum a Deo, illud necesse est esse. Sed nullum contingens necesse est
esse. Ergo nullum contingens scitur a Deo.
AG5
Sed dicebat, quod cum dicitur: omne scitum a Deo necesse est esse; non importatur necessitas ex parte creaturae,
sed solum ex parte Dei scientis. Sed contra: cum dicitur: omne scitum a Deo necesse est esse; necessitas
attribuitur supposito dicti. Sed suppositum dicti est id quod est scitum a Deo, non ipse Deus sciens. Ergo non
importatur per hoc necessitas nisi ex parte rei scitae.
AG6
Praeterea, quanto aliqua cognitio est certior in nobis, tanto minus potest esse de contingentibus; scientia enim
non est nisi de necessariis, quia certior est opinione, quae potest esse de contingentibus. Sed scientia Dei est
certissima. Ergo non potest esse nisi de necessariis.
AG7
Praeterea, in omni vera conditionali, si antecedens est necessarium absolute, et consequens erit absolute
necessarium. Sed ista conditionalis est vera: si aliquid est scitum a Deo, illud erit. Cum ergo hoc antecedens: hoc
esse scitum a Deo sit absolute necessarium, et consequens erit absolute necessarium: ergo omne quod scitum est
a Deo, necesse est absolute esse. Quod autem hoc sit necessarium absolute: hoc esse scitum a Deo; sic probabat.
Hoc est quoddam dictum de praeterito. Sed omne dictum de praeterito, si est verum, est necessarium, quia quod
fuit, non potest non fuisse.
Ergo hoc est absolute necessarium.
AG8
Praeterea, omne aeternum est necessarium. Sed omne quod Deus scivit, ab aeterno scivit. Ergo eum scivisse, est
necessarium absolute.
AG9
Praeterea, unumquodque sicut se habet ad esse, sic se habet ad verum. Sed futura contingentia non habent esse.
Ergo nec veritatem; ergo non potest de eis scientia esse.
AG10
56

