Quia vero formae et eius cuius est forma, est unum esse, unio substantiae spiritualis ad corporalem per modum
formae, est unio quantum ad esse. Nullius autem rei esse est suae potestati subiectum; et ideo non est in potestate
substantiae spiritualis uniri corpori vel ab eo separari per modum formae, sed hoc lege naturae agitur, vel virtute
divina.
Sed quia operatio rei est in potestate operantis voluntarie, ideo in potestate naturae spiritualis est uniri corpori per
modum motoris aut locati, et separari ab eo, secundum ordinem naturae; sed quod substantia spiritualis hoc
modo corporali unita ab ea detineatur et impediatur, et quasi ligetur, est supra naturam.
Ignis ergo ille corporeus agens ut instrumentum divinae iustitiae, facit aliquid supra virtutem naturae, scilicet
animam detinere, vel ligare; sed ipsa unio per modum praedictum est naturalis.
Et sic patitur anima ab igne corporeo, illo tertio modo supradicto, prout dicimus pati omne id quod impeditur a
propria actione, vel ab alio sibi competenti; et hunc modum passionis Augustinus ponit in XX Lib. De civit.
Dei, sic dicens: cur non dicamus, quamvis miris, tamen veris modis etiam spiritus incorporeos posse poena
corporalis ignis affligi, si spiritus hominum, etiam ipsi profecto incorporei, et nunc potuerunt includi
corporalibus membris, et tunc poterunt corporum suorum vinculis insolubiliter alligari? adhaerebunt ergo...
Incorporei spiritus Daemonum corporeis ignibus cruciandi; non ut ignes ipsi, quibus adhaerebunt, eorum
iunctura inspirentur, et animalia fiant... Sed miris et ineffabilibus modis adhaerendo, accipientes ex ignibus
poenam, non dantes ignibus vitam.
Hunc modum Gregorius ponit in IV dialogorum: sic dicens: dum veritas peccatorem divitem damnatum in igne
perhibet, quisnam sapiens reproborum animas teneri ignibus neget?
RA1
Ad primum ergo dicendum, quod agens non oportet simpliciter esse praestantius patiente, sed secundum quod
est agens; et sic ignis, in quantum agit in animam ut instrumentum divinae iustitiae, est anima praestantior,
quamvis non simpliciter.
RA2
Ad secundum dicendum, quod in illa passione et actione est aliquid naturale ut dictum est.
RA3
Ad tertium dicendum, quod obiectio illa procedit de passione secundo modo dicta, quae est per formarum
contrarietatem; et hoc ibi esse non potest.
RA4
Ad quartum dicendum, quod Augustinus circa hoc, XII super Genesim ad litteram, nihil expresse determinat; sed
loquitur inquirendo per modum dubitationis.
Unde non dicit absolute quod ea quibus animae separatae afficiuntur, non sunt corporalia, sed similia
corporalibus; sed loquitur sub conditione: scilicet quod si essent huiusmodi, tamen ex eis possunt animae affici
vel a laetitia vel a tristitia.
Et similiter quod dicit, quod ad corporalia loca non fertur nisi cum alio corpore, sub disiunctione dicit,
adiungens, vel non localiter, scilicet per commensurationem ad locum.
RA5
Ad quintum dicendum, quod in poena animae separatae duo est considerare: scilicet affligens primum et
proximum.
Affligens primum est ipse ignis corporalis, detinens animam per modum praedictum; sed hoc tristitiam animae
non ingereret, nisi hoc esset ab anima apprehensum. Unde proximum affligens est ignis ipse detinens
apprehensus; et iste ignis non est materialis, sed spiritualis: et sic potest verificari dictum Damasceni.
Vel potest dici, quod dicit eum non materialem, in quantum non punit animam materialiter agendo, sicut punit
corpora.
RA6
Ad sextum dicendum, quod ille ignis apprehenditur ut nocivus, in quantum est detinens vel ligans; et sic eius
visio potest esse afflictiva.
RA7
Ad septimum dicendum, quod spiritualis ad corporale non est quidem proportio, proprie proportione accepta,
secundum determinatam habitudinem quantitatis ad quantitatem, vel dimensivae ad dimensivam, vel virtualis ad
virtualem, sicut duo corpora ad invicem sunt proportionata secundum dimensionem et virtutem: virtus enim
spiritualis substantiae non est eiusdem generis cum virtute corporali.
Large tamen accepta proportione pro qualibet habitudine, sic est aliqua proportio spiritualis ad corporale, per
quam spirituale naturaliter agere potest in corporale, quamvis non e converso, nisi divina virtute.
RA8
Ad octavum dicendum, quod instrumentum agit actionem instrumentalem, in quantum est motum ab agente
principali, per quem motum participat aliqualiter virtutem agentis principalis, non ita quod virtus illa sit in
instrumento secundum esse perfectum, quia motus est actus imperfectus. Obiectio autem procedit ac si aliqua
virtus perfecta in instrumento acquireretur ad agendum actionem instrumentalem.
RA9
540

