Sed diceretur, quod verbum Philosophi intelligitur de oppositis actibus. Sed contra: scientia et ignorantia, quae
sunt opposita, sunt in parte animae intellectiva, et tamen non sunt actus. Ergo verbum Philosophi non tantum de
actibus est intelligendum.
AG8
Praeterea, secundum Philosophum in II phys., idem per sui absentiam et praesentiam est causa contrariorum,
sicut gubernator salutis et submersionis navis. Sed intelligibile praesens facit delectationem in parte intellectiva.
Ergo intelligibile absens facit tristitiam in eadem; et sic idem quod prius.
AG9
Praeterea, Damascenus dicit in libro II, quod dolor non est passio, sed passionis sensus. Ergo est in sensitiva
virtute, et non in appetitiva, et eadem ratione delectatio, et alia quae dicuntur animae passiones.
AG10
Praeterea, secundum Damascenum in II Lib., et Philosophum in Lib. II ethic., passio est ad quam consequitur
gaudium et tristitia. Ergo passiones animae praecedunt gaudium et tristitiam. Sed gaudium et tristitia sunt in
appetitiva. Ergo passiones animae sunt in ea parte quae praecedit appetitivam; ergo passiones animae sunt in
parte apprehensiva, quae appetitivam praecedit.
AG11
Praeterea, sicut in operationibus appetitivae sensitivae transmutatur corpus, ita in operationibus sensitivae
apprehensivae. Ergo passio non est tantum in appetitiva, sed in apprehensiva.
AG12
Praeterea, passio, proprie loquendo, est per abiectionem alicuius, et receptionem contrarii.
Sed hoc accidit in parte intellectiva: nam abiicitur culpa, et recipitur gratia; abiicitur habitus luxuriae, et inducitur
habitus castitatis. Ergo in parte superiori animae proprie est passio.
AG13
Praeterea, motus appetitivae sensitivae sequitur apprehensionem sensus. Sed aliquando huiusmodi passiones
animae excitantur in nobis ex aliquibus obiectis quae a sensu apprehendi non possunt; sicut verecundia de turpi
actu, timor de furto. Ergo huiusmodi non possunt esse in parte appetitiva sensitiva; et sic relinquitur quod sint in
parte appetitiva rationali, scilicet in voluntate.
AG14
Praeterea, inter alias passiones animae ponitur spes. Sed spes est in parte animae intellectiva: quia sancti patres
in Limbo existentes spem habebant; motus autem partis sensitivae non remanet in anima separata. Ergo
passiones sunt in parte animae intellectiva.
AG15
Praeterea, imago est in parte intellectiva.
Sed secundum potentias imaginis, anima patitur: quia potentiae imaginis, quae nunc perficiuntur gratia, in statu
gloriae perficientur fruitionis gloria. Ergo passio non est tantum in parte animae appetitiva sensitiva.
AG16
Praeterea, secundum Damascenum, passio est motus ex alio in aliud. Sed intellectus movetur de alio in aliud,
procedendo de principiis in conclusiones. Ergo in intellectu est passio; et sic idem quod prius.
AG17
Praeterea, Philosophus, in III de anima, dicit, quod intelligere est pati quoddam. Sed intelligere est in intellectu.
Ergo in intellectu est passio.
AG18
Praeterea, dionysius dicit de Hierotheo, II cap. De divin. Nomin., quod patiens divina didicit divina. Sed pati
divina non poterat secundum partem sensitivam, quae non est divinorum capax. Ergo passio non est tantum in
parte sensitiva; et ita non est solum in appetitu sensitivo.
SC1
Sed contra. Est quod Damascenus dicit in II libro: passio est motus appetitivae virtutis in imaginatione boni vel
mali; et iterum: passio est motus irrationalis animae per susceptionem boni vel mali.
Ergo passio est tantum in parte appetitiva irrationali.
SC2
Praeterea, passio proprie loquendo, est secundum motus alterationis, ut dictum est, art. I. Sed alteratio non est
nisi in parte animae sensitiva, ut probatur in VII physic..
Ergo passio non est nisi in parte sensitiva.
CO
Respondeo. Dicendum, quod passio, proprie loquendo, non est nisi in appetitiva sensitiva, ut ex duabus
definitionibus passionis a Damasceno, et Gregorio Nysseno positis apparet: quod sic patet.
Dicitur enim passio tripliciter, ut dictum est.
Uno modo communiter, secundum quod omne recipere est pati; et sic passio est in qualibet parte animae, nec
tamen solum in appetitiva sensitiva: hoc enim modo accipiendo passionem, dicit Commentator in Lib. De anima,

544

