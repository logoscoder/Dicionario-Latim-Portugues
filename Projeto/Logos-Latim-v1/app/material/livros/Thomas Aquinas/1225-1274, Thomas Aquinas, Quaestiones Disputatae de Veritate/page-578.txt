Quia ergo voluntatem nulla creatura immutare potest, nec gratiam, per quam voluntas immutatur, aliqua creatura
conferre poterit.
Tertia ratio sumitur ex fine ipsius gratiae.
Finis enim proportionatur principio agenti, eo quod finis et principium totius universi est unum; et ideo, sicut
prima actio, per quam res in esse exeunt, scilicet creatio, est a solo Deo, qui est creaturarum primum principium
et ultimus finis; ita gratiae collatio, per quam mens rationalis immediate ultimo fini coniungitur, a solo Deo est.
RA1
Ad primum ergo dicendum, quod solus Deus remittit peccata active, ut patet isa. XLIII, vers. 25: ego sum... Qui
deleo iniquitates tuas propter me; homines autem dicuntur remittere ministerio.
RA2
Ad secundum dicendum, quod dionysius loquitur de transfusione divini luminis per modum doctrinae; sic enim
inferiores Angeli a superioribus illuminantur, quod ibi intendit.
RA3
Ad tertium dicendum, quod non est ex defectu bonitatis gratiae quin habens eam possit in alium diffundere; sed
est ex eius eminentia pariter, et defectu habentis, quia ipsa transcendit statum naturae creatae, et habens eam non
ipsam participat in tanta perfectione ut eam communicare possit.
RA4
Ad quartum dicendum, quod non est simile de voluntate et intellectu, ratione iam dicta, in corp. Artic..
RA5
Ad quintum dicendum, quod Christus, secundum quod Deus, infundit gratiam effective: secundum quod homo,
ministerio; unde dicitur Rom. Cap. XV, 8: dico autem Christum Jesum ministrum fuisse circumcisionis, propter
veritatem Dei, ad confirmandas promissiones patrum.
RA6
Ad sextum dicendum, quod ideo Christus secundum humanam naturam prae aliis ministris caput ecclesiae
dicitur, quia prae ceteris aliis ministerium habuit, in quantum per fidem ipsius sanctificamur, et per invocationem
nominis eius sacramentis imbuimur, et virtute passionis eius tota humana natura a peccato primi parentis
purgatur: et multa alia huiusmodi sunt quae Christo singulariter conveniunt.
RA7
Ad septimum dicendum, quod, sicut dicit Damascenus III libro, ipsa Christi humanitas fuit quasi quoddam
instrumentum divinitatis: et ideo quasi instrumentaliter ea quae sunt humanitatis, ut resurrectio, passio, et alia, ad
effectum divinitatis se habent. Sic ergo resurrectio Christi non causat resurrectionem spiritualem in nobis quasi
causa principaliter agens, sed sicut causa instrumentalis.
Vel potest dici quod est causa nostrae resurrectionis spiritualis in quantum per eius fidem beatificamur.
Vel potest dici quod est causa exemplaris resurrectionis spiritualis, in quantum in ipsa resurrectione Christi est
quaedam similitudo nostrae spiritualis resurrectionis.
RA8
Ad octavum dicendum, quod anima sensibilis et vegetabilis non excedunt statum naturae creatae, sicut nec aliae
formae naturales; et ideo agens naturale, praesupposita potentia quae est in natura respectu huiusmodi formarum,
potest aliquo modo in earum eductionem: non autem est simile de gratia, ut ex dictis, in corp. Art., patet.
RA9
Ad nonum dicendum, quod illa ratio non est usquequaque sufficiens.
Nam creari proprie est rei subsistentis, cuius est proprie esse et fieri: formae autem non subsistentes, sive
substantiales sive accidentales, non proprie creantur, sed concreantur: sicut nec esse habent per se, sed in alio: et
quamvis non habeant materiam ex qua, quae sit pars eorum, habent tamen materiam in qua, a qua dependent, et
per cuius mutationem in esse educuntur; ut sic eorum fieri sit proprie subiecta eorum transmutari.
Secus autem est de anima rationali, quae est forma subsistens; unde proprie ei creari convenit.
Supposita tamen hac ratione, solvendum est argumentum, dicendo, quod falsum, et falso concludit.
Ad quod dicendum, quod duorum ad invicem distantia potest tripliciter se habere.
Uno modo quod sit ex utraque parte infinita; sicut si unus haberet albedinem infinitam, et alius infinitam
nigredinem. Et hoc modo est infinita distantia inter esse divinum et esse simpliciter.
Alio modo ita quod sit ex utraque parte finita; sicut cum unus habet albedinem finitam et alter nigredinem
finitam. Et sic esse creatum a non esse, secundum quid distat.
Tertio modo ita quod sit ex una parte finita, et ex alia parte infinita; ut si unus haberet albedinem finitam, et alius
infinitam nigredinem.
Et talis est distantia inter esse creatum, et non esse simpliciter; quia esse creatum finitum est, non esse autem
simpliciter est infinitum, in quantum omnem defectum qui cogitari potest, excedit.
Haec ergo distantia transiri potest ex parte illa qua finita est; in quantum ipsum esse finitum vel acquiritur vel
perditur: non autem ex parte illa qua infinita est.
RA10

578

