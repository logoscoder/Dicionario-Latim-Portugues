RA6
Ad sextum dicendum, quod quamvis veritas increata excedat omnem veritatem creatam, nihil tamen prohibet
veritatem creatam, esse nobis magis notam quam increatam: ea enim quae sunt minus nota in se sunt magis, nota
quoad nos, secundum Philosophum.
RA7
Ad septimum dicendum, quod cogitari aliquid non esse, potest intelligi dupliciter.
Uno modo ut haec duo simul in apprehensione cadant; et sic nihil prohibet quod aliquis cogitet se non esse, sicut
cogitat se quandoque non fuisse. Sic autem non potest simul in apprehensione cadere aliquid esse totum et minus
parte, quia unum eorum excludit alterum.
Alio modo ita quod huic apprehensioni assensus adhibeatur; et sic nullus potest cogitare se non esse cum
assensu: in hoc enim quod cogitat aliquid, percipit se esse.
RA8
Ad octavum dicendum, quod id quod nunc est, verum fuisse prius esse futurum, non oportet, nisi supposito quod
aliquid tunc fuerit quando hoc dicitur fuisse futurum.
Si vero ponamus, per impossibile, aliquando nihil fuisse, tunc, tali positione facta, nihil erit verum nisi
materialiter tantum: materia enim veritatis non solum est esse, sed etiam non esse, quia de ente et non ente
contingit verum dicere. Et sic non sequitur quod tunc veritas fuerit nisi materialiter et sic secundum quid.
RA9
Ad nonum dicendum, quod id quod est verum secundum quid, reduci ad veritatem vel verum simpliciter,
necessarium est supposito veritatem esse, non autem aliter.
RA10
Ad decimum dicendum, quod quamvis nomen Dei sit qui est, non tamen hoc est per se notum nobis; unde ratio
non sequitur.
RC1
Ad primum autem in contrarium dicendum, quod Anselmus in prosl., ita exponit, quod insipiens intelligatur
dixisse in corde, non est Deus, inquantum haec verba cogitavit; non quod hoc interiori ratione cogitare potuerit.
RC2
Ad secundum dicendum, quod eodem modo quantum ad habitum et actum Deum esse est per se notum, et non
per se notum.
RC3
Ad tertium dicendum, quod hoc est ex defectu cognitionis nostrae, quod Deum esse cognoscere non possumus
nisi ex effectibus; unde per hoc non excluditur quin secundum se sit per se notum.
RC4
Ad quartum dicendum, quod ad hoc quod cognoscatur aliquid esse, non oportet quod sciatur de eo quid sit per
definitionem, sed quid significetur per nomen.
RC5
Ad quintum dicendum, quod Deum esse non est articulus fidei, sed praecedens articulum; nisi cum hoc quod est
Deum esse aliquid aliud cointelligatur; utpote quod habet unitatem essentiae cum trinitate personarum, et alia
huiusmodi.
RC6
Ad sextum dicendum, quod illa quae sunt fidei, certissime cognoscuntur, secundum quod certitudo importat
firmitatem adhaesionis: nulli enim credens firmius inhaeret quam his quae per fidem tenet. Non autem
cognoscuntur certissime, secundum quod certitudo importat quietationem intellectus in re cognita: quod enim
credens assentiat his quae credit, non provenit ex hoc quod eius intellectus sit terminatus ad illa credibilia virtute
aliquorum principiorum, sed ex voluntate, quae inclinat intellectum ad hoc quod illis creditis assentiat. Et inde
est quod de his quae sunt fidei, potest motus dubitationis insurgere in credente.
RC7
Ad septimum dicendum, quod sapientia non consistit in hoc solum quod cognoscatur Deum esse, sed in hoc
quod accedimus ad cognoscendum de eo quid est; quod quidem in statu viae cognoscere non possumus, nisi
quantum de eo cognoscimus quid non est.
Qui enim scit aliquid prout est ab omnibus aliis distinctum, appropinquat cognitioni qua cognoscitur quid est; et
de hac etiam cognitione intelligitur auctoritas Augustini consequenter inducta.
RC8
Unde patet responsio ad octavum.
RC9
Ad nonum dicendum, quod ea quae sunt ratione distincta, non semper possunt cogitari ab invicem separata esse,
quamvis separatim cogitari possint. Quamvis enim cogitari possit Deus sine hoc quod eius bonitas cogitetur,
tamen non potest cogitari quod sit Deus, et non sit bonus; unde licet in Deo quod est et esse ratione
distinguantur, tamen non sequitur propter hoc quod possit cogitari non esse.
RC10
244

