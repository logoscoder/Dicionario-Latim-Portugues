Praeterea, Sap. IX, 15: corpus quod corrumpitur, aggravat animam. Sed corpus hominis in statu innocentiae non
erat corruptibile. Ergo ex eo anima non aggravabatur, quin liberum usum rationis haberet.
SC1
Sed contra. Omnis actio quae est communis animae et corpori, impeditur propter corporis defectum. Sed
intelligere est actio animae et corpori communis, ut patet in I de anima. Ergo ex defectu sive imperfectione quam
patiebantur pueri in corpore, usu rationis poterat impediri.
SC2
Praeterea, secundum Philosophum in lib.
III de anima, nequaquam sine phantasmate intelligit anima. Sed usus phantasiae impeditur per defectum organi
corporalis.
Ergo et usus intellectus; et sic idem quod prius.
CO
Responsio. Dicendum, quod circa hoc est duplex opinio.
Quidam enim dicunt, quod pueri in statu innocentiae habuissent plenum usum omnium corporalium
membrorum; et quod ista ineptitudo membrorum quae in pueris nunc videtur, ut scilicet non possint uti pedibus
ad incedendum et manibus ad scalpendum, et sic de aliis, totaliter ex primo peccato provenit.
Alii autem, considerantes huiusmodi ineptitudines ex principiis naturalibus causari, utpote ex humiditate, quam
necesse est in pueris abundare dicunt quod etiam in statu innocentiae membra puerorum non fuissent omnino
habilia ad suos actus, quamvis nec omnino ita deficientia sicut et modo sunt: quia nunc cum eo quod est naturae,
adiungitur id quod est corruptionis. Quae quidem opinio probabilior videtur.
Unde, cum necesse sit humiditatem praecipue in cerebro abundare in pueris, in quo vis imaginativa et
aestimativa et memorativa et sensus communis sua organa habent; harum virtutum actus praecipue necesse erat
impediri, et per consequens intellectum qui immediate ab huiusmodi potentiis accipit, et ad eas se convertit
quandocumque est in actu; et tamen non tantum fuisset usus intellectus ligatus in pueris sicut nunc est.
Si autem alia opinio esset vera, tunc in nullo usus intellectus in pueris ligatus esset.
RA1
Ad primum igitur dicendum, quod anima dupliciter a corpore potest impediri.
Uno modo per modum contrarietatis, quod fit dum corpus animae resistit et eam obnubilat: quod quidem in statu
innocentiae non fuisset.
Alio modo per modum impotentiae et defectus: in quantum scilicet corpus non est sufficiens ad omnia illa
explenda ad quae anima, quantum est de se, sufficiens esset; et hoc modo animam a corpore fuisse impeditam in
statu innocentiae nihil prohibuit.
Sic enim constat quod per corpus impediebatur ne obstrusa transiret, ne tanta facilitate locum mutaret, quanta
cum est separata mutat; et per hunc modum impediebatur ne usum potentiarum perfecte habere posset. In hoc
tamen nullus dolor fuisset, quia anima propter sui ordinationem non imperasset nisi quod corpus exequi posset.
RA2
Ad secundum dicendum, quod quamvis intellectus non utatur organo, tamen accipit a potentiis quae organo
utuntur; et ideo propter impedimentum vel defectum corporalium organorum eius actus impeditur.
RA3
Ad tertium dicendum, quod species intelligibilis id quod in ea formale est, per quod est intelligibilis actu, habet
ab intellectu agente, qui est potentia superior intellectu possibili; quamvis id quod in ea materiale est, a
phantasmatibus abstrahatur. Et ideo magis proprie intellectus possibilis a superiori accipit quam ab inferiori, cum
id quod ab inferiori est, non possit accipi ab intellectu possibili nisi secundum quod accipit formam
intelligibilitatis ab intellectu agente.
Vel dicendum, quod inferiores vires quantum ad aliquid etiam superiores sunt, maxime in virtute agendi et
causandi, ex hoc ipso quod sunt propinquiores rebus exterioribus, quae sunt causa et mensura cognitionis
nostrae. Et hinc est quod sensus non per se, sed secundum quod est informatus specie rei sensibilis, ministrat
imaginationi, et sic Deinceps.
RA4
Ad quartum dicendum, quod secundum Philosophum in III de anima, intellectiva comparatur ad phantasmata
sicut ad obiecta.
Unde non solum indiget intellectus noster converti ad phantasmata in acquirendo scientiam, sed etiam in utendo
scientia acquisita; quod patet ex hoc quod si laedatur organum imaginativae virtutis, ut fit in phraeneticis, etiam
scientia prius acquisita homo uti tunc non potest dum anima est in corpore.
Dictum autem Avicennae intelligitur de anima a corpore separata, quae habet alium modum intelligendi.
RA5
Ad quintum dicendum, quod quia imaginativae virtutis organum, et memorativae et cogitativae, est in ipso
cerebro, quod est locus summae humiditatis in corpore humano.
Ideo etiam propter abundantiam humiditatis quae est in pueris, magis impediuntur actus harum virium quam
etiam sensuum exteriorum. Intellectus autem accipit immediate non a sensibus exterioribus, sed ab interioribus.
396

