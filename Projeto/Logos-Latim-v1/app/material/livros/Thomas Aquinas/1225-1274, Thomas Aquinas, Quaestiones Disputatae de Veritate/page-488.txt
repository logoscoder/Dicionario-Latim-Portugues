Nec ex necessitate illius boni inducitur necessitas voluntatis respectu aliorum volendorum, sicut ex necessitate
primorum principiorum inducitur intellectui necessitas ad assentiendum conclusionibus; eo quod alia volita non
habent necessariam habitudinem ad illud primum volitum vel secundum veritatem vel secundum apparentiam, ut
scilicet absque illis primum volitum haberi non possit; sicut conclusiones demonstrativae habent necessariam
habitudinem ad principia ex quibus demonstrantur, ita quod, conclusionibus non existentibus veris, necesse est
principia non esse vera.
RA19
Ad decimumnonum dicendum, quod homines ex nativitate non consequuntur aliquam dispositionem immediate
in anima intellectiva, per quam de necessitate inclinentur ad aliquem finem eligendum, nec a corpore caelesti,
nec ab aliquo alio; nisi quod ex ipsa sui natura inest eis necessarius appetitus ultimi finis, scilicet beatitudinis,
quod non impedit arbitrii libertatem, cum diversae viae remaneant eligibiles ad consecutionem illius finis.
Et hoc ideo quia corpora caelestia non habent immediatam impressionem in animam rationalem.
Ex nativitate autem consequitur in corpore nati aliqua dispositio tum ex virtute corporum caelestium, tum ex
causis inferioribus, quae sunt semen ex materia concepta, per quam anima quodammodo ad aliquid eligendum
prona efficitur, secundum quod electio animae rationalis inclinatur ex passionibus, quae sunt in appetitu
sensitivo, qui est potentia corporalis consequens corporis dispositiones.
Sed ex hoc nulla necessitas inducitur eis ad eligendum; cum in potestate animae rationalis sit accipere, vel etiam
refutare passiones subortas.
Postmodum vero homo efficitur aliqualis per aliquem habitum acquisitum cuius nos causa sumus, vel infusum,
qui sine nostro consensu non datur, quamvis eius causa non simus. Et ex hoc habitu efficitur quod homo
efficaciter appetat finem consonum illi habitui.
Et tamen ille habitus necessitatem non inducit, nec libertatem electionis tollit.
RA20
Ad vigesimum dicendum, quod cum electio sit quoddam iudicium de agendis, vel iudicium consequatur, de hoc
potest esse electio quod sub iudicio nostro cadit.
Iudicium autem in agendis sumitur ex fine, sicut de conclusionibus ex principiis. Unde, sicut de primis principiis
non iudicamus ea examinantes, sed naturaliter ei assentimus, et secundum ea omnia alia examinamus; ita et in
appetibilibus, de fine ultimo non iudicamus iudicio discussionis vel examinationis, sed naturaliter approbamus,
propter quod de eo non est electio, sed voluntas.
Habemus ergo respectu eius liberam voluntatem, cum necessitas naturalis inclinationis libertati non repugnet,
secundum Augustinum, V de civitate Dei; non autem liberum iudicium, proprie loquendo, cum non cadat sub
electione.
|a2 Articulus 2
TTA
Secundo quaeritur utrum liberum arbitrium sit in brutis.
TTB
Et videtur quod sic.
AG1
Secundum hoc enim dicimur esse liberi arbitrii, quod actus nostri sunt voluntarii.
Sed voluntario et pueri et bruta communicant, secundum Philosophum in III ethicorum.
Ergo liberum arbitrium est in brutis.
AG2
Praeterea, secundum Philosophum in VIII phys., in omni eo quod movet seipsum, est moveri et non moveri. Sed
bruta movent seipsa; ergo in eis est moveri et non moveri. Sed secundum hoc dicimur esse liberi arbitrii, quod in
nobis est agere aliquid, ut patet per Gregorium Nyssenum et Damascenum. Ergo in brutis est liberum arbitrium.
AG3
Praeterea, liberum arbitrium duo importat: scilicet iudicium et libertatem, quorum utrumque est invenire in
brutis. Habent enim aliquod iudicium de agendis, quod patet ex hoc quod unum prosequuntur, et aliud fugiunt;
habent etiam libertatem, cum possint movere et moveri. Ergo in eis est liberum arbitrium.
AG4
Praeterea, posita causa, ponitur effectus.
Sed Damascenus posuit causam libertatis arbitrii hoc quod anima nostra a versione incipit; quia ex nihilo est, et
ideo vertibilis est, et se habet ad multa in potentia. Sed anima bruti a versione incipit. Ergo in ea est liberum
arbitrium.
AG5
Praeterea, illud dicitur esse liberum quod non est obligatum alicui. Sed anima bruti non est obligata ad alterum
oppositorum, quia potentia ipsius non est determinata ad unum, sicut potentia rerum naturalium, quae semper
idem faciunt. Ergo anima bruti habet liberum arbitrium.
AG6
488

