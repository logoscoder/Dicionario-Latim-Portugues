Si enim res ipsa aliam dispositionem accipiat, illa iterum erit eodem modo divinae visioni subiecta; et sic scientia
Dei nullo modo variabilis est.
RA1
Ad primum ergo dicendum, quod assimilatio scientiae ad scitum non est secundum conformitatem naturae, sed
secundum repraesentationem; unde non oportet quod rerum variabilium sit scientia variabilis.
RA2
Ad secundum dicendum, quod quamvis scitum a Deo secundum se consideratum sit possibile aliter esse; tamen
hoc modo divinae cognitioni substat, secundum quod non potest aliter se habere, ut ex dictis, patet.
RA3
Ad tertium dicendum, quod omnis scientia, sive sit per receptionem a rebus, sive per impressionem in res, est per
modum scientis; quia utraque est secundum hoc quod similitudo rei cognitae est in cognoscente; quod autem est
in aliquo, est in eo per modum eius in quo est.
RA4
Ad quartum dicendum, quod illud ad quod refertur divina scientia, secundum hoc quod substat scientiae divinae,
est invariabile; unde et scientia invariabilis est quantum ad veritatem, quae variari potest per mutationem
relationis praedictae.
RA5
Ad quintum dicendum, quod cum dicitur: Deus potest scire quod nescit; loquendo etiam de scientia visionis,
potest dupliciter intelligi.
Uno modo in sensu composito; scilicet ex suppositione quod Deus non sciverit illud quod dicitur posse scire; et
sic falsum est. Non enim potest utrumque horum esse simul, scilicet ut Deus nesciverit aliquid, et postea sciat
illud.
Alio modo in sensu diviso; et sic non includitur aliqua suppositio vel conditio sub potestate; unde in hoc sensu
est verum, ut ex dictis patet.
Quamvis autem hoc in aliquo sensu concedatur quod Deus potest scire quod prius nescivit, non tamen potest
concedi in aliquo sensu Deus potest scire plura quam sciat; quia cum per hoc quod dicitur plura, importetur
comparatio ad praeexistens, semper intelligitur in sensu composito.
Et eadem ratione nullo modo est concedendum, quod scientia Dei possit augeri vel minui.
RA6
Sextum concedimus.
RA7
Ad septimum dicendum, quod Deus scit enuntiabilia, non componendo et dividendo, ut prius dictum est, et ideo,
sicut cognoscit diversas res eodem modo, quando sunt et quando non sunt, ita cognoscit diversa enuntiabilia
eodem modo quando sunt vera et quando sunt falsa, quia unumquodque cognoscit esse verum illo tempore quo
verum est.
Scit enim hoc enuntiabile socratem currere esse verum, quando verum est; et similiter hoc enuntiabile socratem
esse cursurum, et sic de aliis; et ideo, quamvis non sit modo verum, socratem currere, sed cucurrisse,
nihilominus tamen Deus utrumque scit, quia simul intuetur utrumque tempus quo utrumque enuntiabile est
verum.
Si autem sciret enuntiabile formando enuntiabile in seipso, tunc non sciret aliquod enuntiabile nisi quando est
verum, sicut et in nobis accidit; et sic eius scientia variaretur.
RA8
Ad octavum dicendum, quod modus sciendi est in ipso sciente; non autem ipsa res scita secundum suam naturam
est in ipso sciente; et ideo modi sciendi varietas faceret scientiam variabilem, non autem variatio rerum scitarum.
RA9
Ad nonum patet responsio ex dictis.
RA10
Ad decimum dicendum, quod actus potentiae terminatur extra agentem ad rem in propria natura, in qua res habet
esse variabile; et ideo conceditur ex parte rei productae, quod res producitur in esse mutabiliter. Sed scientia est
de rebus secundum quod res aliquo modo sunt in cognoscente; unde cum cognoscens sit invariabilis,
invariabiliter ab eo res cognoscuntur.
RA11
Ad undecimum dicendum, quod quamvis Deus per essentiam suam alia cognoscat, non est ibi aliquis transitus,
quia eodem intuitu essentiam suam et alia videt.
Et sic patet responsio ad omnia.
|a14 Articulus 14
TTA
Decimoquarto quaeritur utrum scientia Dei sit causa rerum.
TTB
62

