SC3
Praeterea, ut dicit Glossa, super illud: repleta est malis anima mea, anima dolendo compatitur corpori cui unitur.
Sed ratio ut ratio dicit respectum ad corpus: quod patet ex hoc quod in Angelis, qui non habent corpora sibi
naturaliter unita, non dicimus rationem, sed intellectum; in animabus autem corporibus unitis dicimus rationem.
Ergo in superiori ratione, ut est ratio, fuit dolor passionis Christi.
SC4
Praeterea, tota anima, secundum Augustinum, est in toto corpore. Ergo quaelibet pars eius est corpori unita. Sed
ratio superior, ut ratio, est quaedam pars animae. Ergo est corpori unita; et ita compatitur per dolorem corpori
compatienti.
CO
Respondeo. Dicendum, quod, sicut ex praedictis, art. 2 huius quaest., patet, duplex est passio, qua anima per
accidens patitur: una corporalis, quae incipit a corpore, et terminatur ad animam secundum quod est corpori
unita; alia vero est passio animalis, quae causatur ex hoc quod anima aliquid apprehendit ex quo appetitus
movetur, cuius motum sequitur quaedam transmutatio corporalis.
Loquendo ergo de prima passione, ad quam pertinet dolor, secundum Augustinum, sic dicendum est, quod dolor
passionis Christi quodammodo fuit in superiori ratione ipsius, et quodammodo non.
Sunt enim duo in dolore: scilicet laesio, et laesionis experimentalis perceptio.
Laesio quidem principaliter est in corpore, sed consequenter in anima in quantum corpori unitur. Unitur autem
anima corpori per suam essentiam: in essentia vero animae omnes potentiae radicantur: et secundum hoc illa
laesio ad animam et ad omnes partes eius in Christo pertinebat, etiam ad superiorem rationem, secundum quod in
essentia animae fundatur.
Experimentalis autem perceptio laesionis ad solum sensum tactus pertinet, ut supra, art. 3 huius quaest., dictum
est.
Loquendo vero de passione animali, in illa sola parte animae potest esse tristitia, quae est passio animalis
proprie, ex cuius obiecto tristitia contingit, per cuius apprehensionem et appetitum tristitia contingit.
Ex obiecto autem superioris rationis in anima Christi nulla ratio tristitiae accidere poterat; scilicet ex parte
aeternorum quibus perfectissime fruebatur; et ideo tristitia animalis in superiori ratione animae Christi esse non
potuit.
Patiebatur ergo superior ratio in Christo dolore corporali secundum quod in essentia animae radicatur; non autem
patiebatur tristitia animali, secundum quod per actum proprium ad aeterna conspicienda respiciebat.
RA1
Ad primum ergo dicendum, quod tunc homo perturbatur et a passione deducitur, quando ratio in propria
operatione sequitur inclinationes passionis, consentiendo et eligendo; dolor autem corporalis non pervenit ad
superiorem rationem animae Christi, immutando eius propriam rationem, sed solummodo ut radicatur in
essentia, ut dictum est, in corp. Art.; et ideo ratio non sequitur.
RA2
Ad secundum dicendum, quod quamvis dolor non fuerit in superiori ratione animae Christi per comparationem
ad proprium obiectum, fuit tamen in ea secundum quod comparatur ad propriam radicem, quae est animae
essentia.
RA3
Ad tertium dicendum, quod potentia potest esse actus corporis dupliciter.
Uno modo in quantum est potentia quaedam: et sic dicitur esse actus corporis, in quantum informat aliquod
organum corporale ad actum proprium exequendum; sicut potentia visiva perficit oculum ad exequendum actum
visionis: et sic intellectus non est actus corporis.
Alio modo ratione essentiae in qua fundatur: et sic tam intellectus quam aliae potentiae corpori coniunguntur ut
forma, in quantum sunt in anima, quae per sui essentiam est corporis forma.
RA4
Ad quartum dicendum, quod illa obiectio procedit secundum rationem potentiae, non autem secundum quod in
essentia animae radicatur.
RA5
Ad quintum dicendum, quod Damascenus loquitur de passione animali: quae quidem passio sicut in proprio
subiecto est in appetitiva sensuali, sed est in apprehensiva quasi causaliter, in quantum ex obiecto apprehenso
motus passionis in appetitiva consurgit.
Sunt autem et in appetitu superiori aliquae operationes consimiles passionibus inferioris appetitus, ratione cuius
similitudinis nomina passionum aliquando Angelis vel Deo attribuuntur, ut Augustinus dicit, IX de civitate Dei.
Et per hunc modum quandoque tristitia dicitur esse in superiori ratione quantum ad apprehensivam et
appetitivam.
Sic tamen non dicimus fuisse dolorem in superiori ratione animae Christi, sed secundum quod in essentia animae
radicatur, ut dictum est in corp. Art..
RA6
564

