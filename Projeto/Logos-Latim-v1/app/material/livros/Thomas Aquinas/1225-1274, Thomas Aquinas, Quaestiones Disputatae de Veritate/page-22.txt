dicuntur falsa quae nata sunt videri aut qualia non sunt, aut quae non sunt; sicut dicitur aurum falsum, in quo
exterius apparet color auri, et alia huiusmodi accidentia, cum tamen interius natura auri non subsit.
Nec tamen res est hoc modo causa falsitatis in anima, quod necessario falsitatem causet; quia veritas et falsitas
praecipue in iudicio animae existunt, anima vero in quantum de rebus iudicat, non patitur a rebus, sed magis
quodammodo agit.
Unde res non dicitur falsa quia semper de se faciat falsam apprehensionem, sed quia nata est facere per ea quae
de ipsa apparent. Sed quia, ut dictum est comparatio rei ad intellectum divinum est ei essentialis, et secundum
eam per se dicitur vera; sed comparatio ad intellectum humanum est ei accidentalis, secundum quam non dicitur
absolute vera sed quasi secundum quid et in potentia, ideo simpliciter loquendo omnis res est vera, et nulla res
est falsa; sed secundum quid, scilicet in ordine ad intellectum nostrum, aliquae res dicuntur falsae; et ita oportet
rationibus utriusque partis respondere.
RA1
Ad primum ergo dicendum, quod ista definitio, verum est id quod est, non perfecte exprimit rationem veritatis,
sed quasi materialiter tantum, nisi secundum quod LI esse significat affirmationem propositionis, ut scilicet
dicatur id esse verum quod sic esse dicitur vel intelligitur ut in rebus est; et sic etiam falsum dicatur quod non
est, id est quod non est ut dicitur vel intelligitur; et hoc in rebus inveniri potest.
RA2
Ad secundum dicendum, quod verum, proprie loquendo, non potest esse differentia entis; ens enim non habet
aliquam differentiam, ut probatur in III metaph.; sed aliquo modo verum se habet ad ens per modum differentiae,
sicut et bonum; in quantum, videlicet, exprimunt aliquid circa ens quod nomine entis non exprimitur; et
secundum hoc intentio entis est indeterminata respectu intentionis veri; et sic intentio veri comparatur ad
intentionem entis quodammodo ut differentia ad genus.
RA3
Ad tertium dicendum, quod ratio illa concedenda est; procedit enim de re in ordine ad intellectum divinum.
RA4
Ad quartum dicendum, quod quamvis quaelibet res habeat aliquam formam, non tamen omnis res habet illam
formam cuius indicia exterius ostenduntur per sensibiles qualitates; et secundum haec falsa dicitur, in quantum
de se falsam existimationem facere apta nata est.
RA5
Ad quintum dicendum, quod aliquid existens extra animam pro tanto dicitur falsum, ut ex dictis, in corp. Art.,
patet, quia natum est de se facere falsam existimationem, quod autem nihil est non est natum de se facere
aliquam extimationem quia non movet virtutem cognitivam; unde oportet quod illud quod falsum dicitur, aliquod
ens sit. Unde cum omne ens, in quantum huiusmodi, sit verum, oportet falsitatem in rebus existentem, supra
aliquam veritatem fundari; unde dicit Augustinus in Lib. Soliloquiorum, quod tragoedus qui repraesentat alienas
personas in theatris, non esset falsus, (Hector) nisi esset verus tragoedus; similiter equus pictus non esset falsus
equus, nisi esset pura pictura.
Nec tamen sequitur contradictoria esse vera, quia affirmatio et negatio, secundum quas dicitur verum et falsum,
non referuntur ad idem.
RA6
Ad sextum dicendum, quod res falsa dicitur secundum quod nata est fallere; cum autem fallere dico, significo
actionem quamdam defectum inducentem. Nihil autem natum est agere nisi secundum quod est ens; omnis
autem defectus est non ens. Unumquodque autem, secundum quod est ens, habet similitudinem veri; secundum
autem quod non est, recedit ab eius similitudine. Et ideo hoc quod dico fallere, quantum ad id quod importat de
actione, originem habet ex similitudine; sed quantum ad id quod importat defectum, in quo formaliter ratio
falsitatis consistit, ex dissimilitudine surgit; et ideo dicit Augustinus in Lib. De vera religione, quod ex
dissimilitudine falsitas oritur.
RC1
Ad primum ergo eorum quae contra obiiciuntur, dicendum, quod non ex qualibet similitudine nata est anima
decipi, sed ex magna similitudine, in qua dissimilitudo de facili inveniri non potest; et ideo ex similitudine
maiori vel minori decipitur anima secundum maiorem vel minorem perspicacitatem ad dissimilitudinem
inveniendum. Nec tamen simpliciter debet enuntiari aliqua res falsa ex eo quod quemcumque in errorem inducit;
sed ex eo quod nata est plures vel sapientes nata est fallere. Creaturae autem, quamvis aliquam Dei similitudinem
gerant in seipsis, tamen maxima dissimilitudo subest, ut non nisi ex magna insipientia contingat quod ex tali
similitudine mens decipiatur. Unde ex praedicta similitudine et dissimilitudine creaturarum ad Deum non
sequitur quod omnes creaturae debeant dici falsae.
RC2
Ad secundum dicendum, quod quidam existimaverunt Deum esse corpus; et cum Deus sit unitas, qua omnia sunt
unum, existimaverunt per consequens corpus esse unitatem ipsam, propter ipsam similitudinem unitatis.
Secundum hoc ergo corpus falsa unitas dicitur, in quantum aliquos in errorem induxit vel inducere potuit, ut
unitas crederetur.
22

