Praeterea, proprietas naturae superioris non potest inferiori naturae naturaliter convenire, nisi in superiorem
naturam convertatur; sicut non potest fieri quod aqua naturaliter sit calida, nisi convertatur in naturam ignis vel
aeris. Sed habere indefectibilem bonitatem est divinae proprietas naturae. Ergo non potest esse quod alicui alii
naturae conveniat naturaliter nisi in divinam naturam convertatur: quod est impossibile.
SC3
Praeterea, liberum arbitrium non invenitur in aliqua creatura, nisi in Angelo et in homine. Sed tam homo quam
Angelus peccavit.
Ergo nullius creaturae liberum arbitrium est naturaliter confirmatum in bono.
SC4
Praeterea, nulla creatura rationalis impeditur a beatitudine consequenda nisi ratione peccati. Si ergo aliqua
creatura rationalis esset naturaliter impeccabilis, ex puris naturalibus sine gratia ad beatitudinem posset
pervenire; quod pelagianam haeresim sapere videtur.
CO
Respondeo. Dicendum, quod nulla creatura nec est, nec esse potest, cuius liberum arbitrium sit naturaliter
confirmatum in bono, ut hoc ei ex puris naturalibus conveniat quod peccare non possit.
Cuius ratio est. Nam ex defectu principiorum actionis, causatur actionis defectus; unde si quid est in quo
principia actionis nec in se deficere possunt, nec ab aliquo extrinseco impediri, impossibile est illius actionem
deficere; sicut patet in motibus caelestium corporum. Ea vero in actionibus deficere possibile est in quibus
principia agendi possunt deficere vel impediri, sicut patet in generalibus et corruptibilibus, quae ratione suae
transmutabilitatis defectum in principiis activis patiuntur, unde et eorum actiones deficientes proveniunt: propter
quod in operationibus naturae peccatum frequenter accidit, sicut patet in partubus monstruosis.
Nihil enim est aliud peccatum, sive in rebus naturalibus sive artificialibus sive voluntariis dicatur, quam defectus
vel inordinatio propriae actionis, cum aliquid agitur non secundum quod debitum est agi, ut patet II phys..
Differt autem in agendo natura rationalis praedita libero arbitrio ab omni alia natura.
Alia enim natura ordinatur ad aliquod particulare bonum, et actiones eius sunt determinatae respectu illius boni;
natura vero rationalis ordinatur ad bonum simpliciter.
Sicut enim verum absolute obiectum est intellectus, ita et bonum absolute voluntatis; et inde est quod ad ipsum
universale bonorum principium voluntas se extendit, ad quod nullus alius appetitus pertingere potest. Et propter
hoc creatura rationalis non habet determinatas actiones, sed se habet sub quadam indifferentia respectu
materialium actionum.
Cum autem omnis actio ab agente proveniat sub ratione cuiusdam similitudinis, sicut calidum calefacit; oportet
quod, si aliquod agens est quod secundum suam actionem ordinetur ad bonum aliquod particulare, ad hoc quod
eius actio naturaliter sit indefectibilis, ratio illius boni naturaliter et immobiliter ei insit; sicut si alicui corpori
inest naturaliter calor immutabilis, immutabiliter calefacit.
Unde et natura rationalis, quae ordinata est ad bonum absolute per actiones multifarias, non potest habere
naturaliter actiones indeficientes a bono, nisi ei naturaliter et immutabiliter insit ratio universalis et perfecti boni;
quod quidem esse non potest nisi natura divina.
Nam Deus solus est actus purus nullius potentiae permixtionem recipiens, et per hoc est bonitas pura et absoluta.
Creatura vero quaelibet, cum in natura sua habeat permixtionem potentiae, est bonum particulare.
Quae quidem permixtio potentiae ei accidit propter hoc quod est ex nihilo.
Et inde est quod inter naturas rationales solus Deus habet liberum arbitrium naturaliter impeccabile et
confirmatum in bono: creaturae vero hoc inesse impossibile est, propter hoc quod est ex nihilo, ut Damascenus et
Gregorius Nyssenus dicunt; et ex hoc est particulare bonum in quo fundatur ratio mali, ut dionysius dicit, IV cap.
De divinis nominibus.
RA1
Ad primum ergo dicendum, quod creaturae corporales, ut dictum est in corp. Art., sunt ordinatae ad aliquod
particulare bonum per determinatas actiones. Et ideo ad hoc quod ab earum actionibus error et peccatum
naturaliter absit, sufficit quod sint per suam naturam stabilitae in aliquo bono particulari; quod non sufficit in
naturis spiritualibus ordinatis ad bonum absolute, ut dictum est.
RA2
Ad secundum dicendum, quod esse naturaliter impeccabile non repugnat ei quod est habere dominium sui actus,
cum utrumque Deo conveniat; repugnat autem ei quod est habere dominium sui actus in natura creata, quae est
particulare bonum: non enim aliqua creatura potest habere dominium sui actus, cuius sunt determinatae actiones
ordinatae ad bonum particulare.
RA3
Ad tertium dicendum, quod quamvis non sit de ratione potentiae activae quod deficiat, est tamen de ratione
potentiae activae quae non habet in se suae actionis sufficientia principia et immutabilia, ut deficere possit.
RA4
Ad quartum dicendum, quod quamvis posse peccare non sit pars libertatis arbitrii, consequitur tamen libertatem
in natura creata.
499

