Ad primum igitur dicendum, quod eventus rerum ponuntur in definitione prophetiae quasi materia maxime
propria prophetiae, non autem ita quod sint tota prophetiae materia.
RA2
Et similiter dicendum ad secundum, quod ratione principalis suae materiae prophetia signum praescientiae
dicitur.
RA3
Ad tertium dicendum, quod quamvis conclusiones scientiarum possint sciri alio modo quam per prophetiam, non
tamen est superfluum ut lumine prophetiae ostendantur, quia firmius adhaeremus prophetarum dictis per fidem
quam demonstrationibus scientiarum; et in hoc etiam Dei gratia commendatur, et ipsius perfecta scientia
ostenditur.
RA4
Ad quartum dicendum, quod causae naturales habent determinatos effectus, cum earum virtutes sint finitae et
limitatae ad unum; et ideo quae a diversis causis naturalibus producuntur in esse, secundum diversum
generationis modum oportet esse specie diversa.
Sed virtus divina, cum sit infinita, potest producere eosdem effectus in specie sine operatione naturae quos
natura producit; unde non sequitur quod, si ea quae naturaliter cognosci possunt, divinitus revelentur, illi qui
diversimode cognitionem accipiunt, specie differant.
RA5
Ad quintum dicendum, quod licet prophetia interdum sit de his quae diversis temporibus distinguuntur, interdum
tamen est de illis quae per omne tempus sunt vera.
RA6
Ad sextum dicendum, quod Rabbi Moyses non intelligit quin de his quae per demonstrationem sciuntur, possit
fieri revelatio prophetae; sed quia ex quo per demonstrationem sciuntur, non differt an de eis habeatur prophetia,
vel non.
|a3 Articulus 3
TTA
Tertio quaeritur utrum prophetia sit naturalis.
TTB
Et videtur quod sic.
AG1
Potior enim est cognitio vigilantis quam dormientis. Sed dormientibus naturaliter contingit ut futura praevideant,
sicut patet in divinationibus somniorum. Ergo multo fortius in vigilando aliqui naturaliter possunt futura
praevidere. Hoc autem est prophetae officium. Ergo aliquis naturaliter potest esse propheta.
AG2
Sed dicebat, quod vigilantis cognitio est potior quantum ad iudicium, sed dormientis quantum ad receptionem.
Sed contra, secundum hoc vis cognoscitiva potest de re aliqua iudicare, quod speciem eius recipit. Iudicium ergo
receptionem sequitur; ergo ubi est potior receptio, est etiam perfectius iudicium; et sic, si dormiens est potior in
recipiendo, debet esse potior in iudicando.
AG3
Praeterea, intellectus non ligatur somno nisi per accidens, inquantum dependet a sensu. Sed iudicium intellectus
non dependet a sensu, cum intellectus operatio secundum hoc a sensibus tantum dependeat quod a sensibus
accipit; iudicium autem est post acceptionem.
Ergo intellectus iudicium non est ligatum in somno; et sic videtur distinctio posita nulla esse.
AG4
Praeterea, illud quod convenit alicui ex hoc ipso quod ab alio separatur, convenit ei secundum suam naturam;
sicut ex hoc ipso quod ferrum a rubigine separatur, accidit ei claritas, unde claritas est ei naturalis. Sed ex hoc
ipso quod anima a sensibus corporis abstrahitur, competit ei futura praevidere, ut Augustinus ostendit, XII super
Genesim ad litteram, multis exemplis. Ergo videtur quod praevidere futura, sit ipsi animae humanae naturale; et
sic idem quod prius.
AG5
Praeterea, Gregorius in IV dialogorum, dicit, quod ipsa aliquando animarum vis subtilitate sua aliquid praevidet:
aliquando autem exiturae de corpore animae per revelationem ventura cognoscunt.
Sed illa quae anima potest inspicere ex sua subtilitate, naturaliter inspicit. Ergo anima naturaliter futura
cognoscere potest, et sic naturaliter habere prophetiam, quae praecipue in futurorum visione consistit.
AG6
Sed dicebat, quod futura quae anima naturali cognitione praevidet, sunt illa quae habent causas determinatas in
natura; sed prophetia est etiam de aliis futuris. Sed contra, ea quae dependent ex libero arbitrio, non habent
causas determinatas in natura. Sed ea quae anima ex sua subtilitate praevidet, omnino ex libero arbitrio
dependent; sicut patet per exemplum Gregorii, quod ibi ponit de quodam, qui cum infirmaretur, et esset
265

