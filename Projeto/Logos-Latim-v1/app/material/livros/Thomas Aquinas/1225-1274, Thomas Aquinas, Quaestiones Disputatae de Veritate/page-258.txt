RA16
Ad decimumsextum dicendum, quod creare importat causalitatem primam, quae soli Deo debetur; facere vero
importat causalitatem communiter, et similiter docere quantum ad scientiam. Et ideo solus Deus dicitur creator;
sed factor et doctor potest dici et Deus et Angelus et homo.
RA17
Ad decimumseptimum dicendum, quod etiam de his quae habent causas determinatas in natura, potest plura
docere Angelus quam homo, sicut et plura cognoscit; et ea etiam quae docet, nobiliori modo docere: unde ratio
non sequitur.
|a4 Articulus 4
TTA
Quarto quaeritur utrum docere sit actus vitae activae vel contemplativae.
TTB
Et videtur quod sit actus contemplativae.
AG1
Vita enim activa cum corpore deficit, ut Gregorius dicit super Ezech.. Sed docere non deficit cum corpore, quia
etiam Angeli, qui corpore carent, docent ut dictum est. Ergo videtur quod docere ad vitam contemplativam
pertineat.
AG2
Praeterea, sicut dicit Gregorius super Ezech., ante activa vita agitur ut ad contemplativam postea veniatur. Sed
doctrina sequitur contemplationem non praecedit. Ergo docere non pertinet ad vitam activam.
AG3
Praeterea, ut Gregorius dicit ibidem, activa vita dum occupatur in opere, minus videt. Sed ille qui docet, necesse
habet magis videre quam ille qui simpliciter contemplatur.
Ergo docere magis est contemplativae quam activae.
AG4
Praeterea, unumquodque per idem est in se perfectum et aliis similem perfectionem tradens, sicut per eumdem
calorem ignis est calidus et calefaciens. Sed aliquem esse perfectum in consideratione divinorum in seipso,
pertinet ad vitam contemplativam. Ergo et doctrina, quae est eiusdem perfectionis transfusio in alium, ad vitam
contemplativam pertinet.
AG5
Praeterea, vita activa circa temporalia versatur. Sed doctrina praecipue versatur circa aeterna illorum enim
excellentior est doctrina et perfectior. Ergo doctrina non pertinet ad vitam activam, sed contemplativam.
SC1
Sed contra. Est quod Gregorius, in eadem homilia, dicit: activa est vita panem esurienti tribuere, verbum
sapientiae nescientem docere.
SC2
Praeterea, opera misericordiae ad vitam activam pertinent. Sed docere inter eleemosynas spirituales computatur.
Ergo docere est vitae activae.
CO
Responsio. Dicendum, quod contemplativa et activa vita ad invicem fine et materia distinguuntur.
Materia namque activae vitae sunt temporalia, circa quae humanus actus versatur; materia autem contemplativae
sunt rerum scibiles rationes, quibus contemplator insistit.
Et haec materiae diversitas provenit ex diversitate finis: sicut et in omnibus aliis materia secundum finis
exigentiam determinatur.
Finis enim contemplativae vitae est inspectio veritatis, prout nunc de vita contemplativa agimus; veritatis, dico,
increatae secundum modum possibilem contemplanti: quae quidem in hac vita imperfecte inspicitur, in futura
autem videbitur perfecte. Unde et Gregorius dicit, quod contemplativa vita hic incipitur, ut in caelesti patria
perficiatur.
Sed activae finis est operatio, qua proximorum utilitati intenditur.
In actu autem docendi invenimus duplicem materiam, in cuius signum etiam actus docendi duplici accusativo
coniungitur. Est, siquidem, una eius materia res ipsa quae docetur, alia vero cui scientia traditur. Ratione igitur
primae materiae, actus doctrinae ad vitam contemplativam pertinet, sed ratione secundae pertinet ad vitam
activam.
Sed ex parte finis doctrina solummodo ad vitam activam pertinere invenitur, quia ultima materia eius, in qua
finem intentum consequitur, est activae vitae materia. Unde magis ad activam vitam pertinet quam ad
contemplativam, quamvis etiam aliquo modo ad contemplativam pertineat, ut ex dictis patet.
RA1
Ad primum ergo dicendum, quod vita activa secundum hoc cum corpore deficit, quod cum labore exercetur, et
subvenit infirmitatibus proximorum; secundum quod Gregorius ibidem dicit, quod activa vita laboriosa est, quia
258

