OPERA OMNIA
SANCTI THOMAE AQUINATIS
-----oOo----Textum electronicum praeparavit et indexavit
Ricardo M. Rom n, S. R. E. Presbyterus
Bonis Auris, MCMXCVIII

|*BREVE_PRINCIPIUM
|+PR Prologus
Rex caelorum et Dominus hanc legem ab aeterno instituit, ut providentiae suae dona ad infima per media
pervenirent.
Unde Dionysius, quinto capitulo ecclesiasticae hierarchiae dicit: lex divinitatis sacratissima est, ut per prima
media adducantur ad sui divinissimam lucem.
Quae quidem lex, non solum in spiritualibus, sed etiam in corporalibus invenitur.
Unde Augustinus III de trinitate: quemadmodum igitur crassiora et infirmiora per corpora subtiliora et potentiora
quodam ordine reguntur, ita omnia corpora per spiritum vitae rationalem. Et ideo Psalmo praedictam legem in
communicatione spiritualis sapientiae observatam sub metaphora corporalium rerum proposuit Dominus: rigans
montes, etc.. Videmus autem ad sensum, a superioribus nubium imbres effluere, quibus montes rigati flumina de
se emittunt, quibus terra satiata fecundatur.
Similiter, de supernis divinae sapientiae rigantur mentes doctorum, qui per montes significantur, quorum
ministerio lumen divinae sapientiae usque ad mentes audientium derivatur.
Sic igitur in verbo proposito quattuor possumus considerare, scilicet: spiritualis doctrinae altitudinem; doctorum
eius dignitatem; auditorum conditionem; et communicandi ordinem.
|+1 Capitulus 1
Altitudo ista ostenditur in hoc quod dicit: de superioribus suis. Glossa: de altioribus archanis. Habet enim sacra
doctrina altitudinem ex tribus.
Primo, ex origine: haec enim est sapientia quae de sursum esse describitur. Iac.
III et Eccli. I: fons sapientiae verbum Dei in excelsis.
Secundo, ex subtilitate materiae, eccli. XXIV: ego in altissimis habitavi. Sunt enim quaedam alta divinae
sapientiae, ad quae omnes perveniunt, etsi imperfecte, quia cognitio existendi Deum naturaliter omnibus est
inserta, ut dicit Damascenus, et quantum ad hoc dicitur, iob XXXVI: omnes homines vident eum unusquisque
intuetur procul. Quaedam vero sunt altiora, ad quae sola sapientum ingenia pervenerunt, rationis tantum ductu,
de quibus, Rom. I: quod enim notum est Dei, manifestum est in illis. Quaedam autem sunt altissima, quae
omnem humanam rationem transcendunt; et quantum ad hoc dicitur, iob XXVIII: abscondita est sapientia ab
oculis omnium viventium; et in Psalmo: posuit tenebras latibulum suum. Sed hoc per spiritum sanctum qui
scrutatur etiam profunda Dei, I Cor. II, sacri doctores edocti tradiderunt in textu sacrae Scripturae; et ista sunt
altissima, in quibus haec sapientia dicitur habitare.
Tertio, ex finis sublimitate: finem enim habet altissimum, scilicet vitam aeternam, Ioan. XX: haec autem scripta
sunt ut credatis quia Iesus est Christus filius Dei; et ut credentes vitam habeatis in nomine eius.
Col. III: quae sursum sunt quaerite ubi Christus est in dextera Dei sedens; quae sursum sunt sapite, non quae
super terram.
|+2 Capitulus 2
Ratione enim altitudinis huius doctrinae et in doctoribus eius requiritur dignitas; unde per montes significantur,
cum dicitur: rigans montes; et hoc propter tria, scilicet: primo, propter montium altitudinem.
Sunt enim a terra elevati et caelo vicini.
Sic enim sacri doctores terrena contemnendo solis caelestibus inhiant, philipp.
III: nostra autem conversatio in caelis est, unde de ipso doctore doctorum, scilicet Christo, dicitur, Isai. II:
elevabitur super colles et fluent ad eum omnes gentes.
1

