Secundo, propter splendorem. Primo enim montes radiis illustrantur. Et similiter sacri doctores mentium
splendorem primo recipiunt. Sicut montes enim doctores primitus radiis divinae sapientiae illuminantur, Psal.:
illuminans tu mirabiliter a montibus aeternis turbati sunt omnes insipientes corde; id est a doctoribus qui sunt in
participatione aeternitatis, philipp. II: inter quos lucetis sicut luminaria in mundo.
Tertio, propter montium munitionem, quia per montes terra ab hostibus defenditur.
Ita et doctores ecclesiae in defensionem fidei debent esse contra errores.
Filii Israel non in lancea, nec in sagitta confidunt, sed montes defendunt illos. Et ideo quibusdam improperatur,
ezech. XIII: non ascendistis ex adverso neque opposuistis murum pro domo Israel, ut staretis in praelio in die
Domini.
Omnes igitur doctores sacrae Scripturae esse debent alti per vitae eminentiam, ut sint idonei ad efficaciter
praedicandum; quia, ut dicit Gregorius in pastorali: cuius vita despicitur, necesse est ut eius praedicatio
contemnatur. Eccle. XII: verba sapientum quasi stimuli et quasi clavi in altum defixi. Non enim cor stimulari
potest aut configi in timore Dei, nisi in vitae altitudine defigatur.
Debent esse illuminati, ut idonee doceant legendo, Ephes. III: mihi autem omnium sanctorum minimo data est
gratia haec, in gentibus evangelizare investigabiles divitias Christi, et illuminare omnes, quae sit dispensatio
sacramenti absconditi a saeculis in Deo.
Muniti, ut errores confutent disputando, Luc. XXI: ego dabo vobis os et sapientiam, cui non poterunt resistere et
contradicere omnes adversarii vestri.
Et de his tribus officiis, scilicet praedicandi, legendi et disputandi, dicitur, tit.
I: ut sit potens exhortari, quantum ad praedicationem; in doctrina sana, quantum ad lectionem; et contradicentes
revincere, quantum ad disputationem.
|+3 Capitulus 3
Tertio, auditorum conditionem, quae sub terrae similitudine figuratur; unde dicit: satiabitur terra. Et hoc quia
terra infima est, Prov. XXV: caelum sursum et terra deorsum. Item stabilis et firma, Eccle. I: terra autem in
aeternum stat. Item fecunda, Gen. I: germinet terra herbam virentem, et facientem semen, et lignum pomiferum
faciens fructum iuxta genus suum.
Similiter, debent ad similitudinem terrae esse infimi per humilitatem, Prov. XI: ubi humilitas, ibi sapientia. Item,
firmi per sensus rectitudinem, ephes.
IV: ut non sitis parvuli sensibus.
Item fecundi, ut percepta sapientiae verba in eis fructificent, Luc. VIII: quod autem cecidit in terram bonam hi
sunt qui in corde bono et optimo audientes verbum retinent, et fructum afferunt in patientia.
Humilitas ergo in eis requiritur quantum ad disciplinam quae est per auditum, Eccli. VI: si inclinaveris aurem
tuam excipies doctrinam; et si dilexeris audire, sapiens eris. Rectitudo autem sensus, quantum ad iudicium
auditorum, iob XII: nonne auris verba diiudicat? sed fecunditas quantum ad inventionem, per quam ex paucis
auditis multa bonus auditor annuntiet, Prov. IX: da occasionem sapienti, et addetur ei sapientia.
|+4 Capitulus 4
Ordo autem generationis tangitur hic quantum ad tria, scilicet, quantum ad communicandi ordinem; et quantum
ad quantitatem et qualitatem doni accepti.
Primo quantum ad communicandi ordinem: quia non totum quod in divina sapientia continetur, mentes doctorum
capere possunt. Unde non dicit: superiora montibus influens, sed: de superioribus rigans; iob XXVI: ecce haec
ex parte dicta sunt. Similiter etiam, nec totum quod doctores capiunt, auditoribus effundunt, II Cor. XII: audivit
archana verba quae non licet homini loqui. Unde non dicit: fructum montium terrae tradens, sed: de fructu terram
satians. Et hoc est quod dicit Gregorius in XVII Moralium exponens illud iob XXVI: qui ligat aquas in nubibus
suis, ut non erumpant pariter deorsum: praedicare non debet rudibus doctor quanta cognoscit, quia et ipse de
divinis mysteriis cognoscere non valet quanta sunt.
Secundo, tangitur ordo quantum ad modum habendi: quia sapientiam Deus habet per naturam. Unde superiora
sua esse dicuntur illi, scilicet naturalia, iob XII: apud ipsum scientia et fortitudo; ipse habet consilium et
intelligentiam.
Sed doctores scientiam participant ad copiam. Unde de superioribus rigari dicuntur, Eccli. XXIV: rigabo hortum
plantationum, et inebriabo prati mei fructum.
Sed auditores eam participant ad sufficientiam, et hoc significat terrae satietas, Psal.: satiabor cum apparuerit
gloria tua.
Tertio, quantum ad virtutem communicandi: quia Deus propria virtute sapientiam communicat. Unde per
seipsum montes rigare dicitur. Sed doctores sapientiam non communicant nisi per ministerium.
Unde fructus montium non ipsis, sed divinis operibus tribuitur. De fructu, inquit, operum tuorum. I Cor. III: quid
igitur est Paulus? et infra: ministri eius cui credidistis.
Sed ad haec quis tam idoneus? II cor.

2

