OPERA OMNIA
SANCTI THOMAE AQUINATIS
-----oOo----Textum electronicum praeparavit et indexavit
Ricardo M. Rom n, S. R. E. Presbyterus
Bonis Auris, MCMXCVIII

|*DE_PROP._MODALIBUS
DE PROPOSITIONIBUS MODALIBUS
(Dubiae authenticitatis)
Quia propositio modalis a modo dicitur, ad sciendum quid sit propositio modalis oportet prius scire quid sit
modus.
Est autem modus determinatio adiacens rei, quae quidem fit per adiectionem nominis adiectivi, quod determinat
substantivum, ut cum dicitur homo est albus, vel per adverbium, quod determinat verbum, ut homo currit bene.
Sciendum etiam quod triplex est modus. Quidam determinat subiectum propositionis, ut homo albus currit.
Quidam determinat praedicatum, ut socrates est homo albus, vel socrates currit velociter.
Quidam determinat compositionem ipsam praedicati ad subiectum, ut cum dicitur socrates currere est
impossibile: et ab hoc solo modo dicitur propositio modalis. Aliae vero propositiones quae modales non sunt,
dicuntur de inesse.
Modi autem qui compositionem determinant, sunt sex, scilicet: verum, falsum, necessarium, impossibile,
possibile, contingens.
Verum autem et falsum nihil addunt supra significationes propositionum de inesse: idem enim significatur cum
dicitur socrates non currit et socrates currere est falsum, et socrates currit, et socrates currere est verum. Quod
non contingit de aliis quatuor modis, quia non idem significatur cum dicitur socrates currit et socrates currere est
possibile.
Et ideo praetermisso de vero et falso, de aliis quatuor consideremus.
Quia vero praedicatum determinat subiectum, et non e converso, ideo ad hoc quod propositio sit modalis oportet
quod quatuor praedicti modi praedicentur, et verbum importans compositionem ponatur pro subiecto: quod
quidem fit si pro verbo indicativo propositionis sumatur infinitivus, et pro nominativo accusativus; et dicitur
dictum propositionis, sicut huius propositionis socratem currit, dictum est socratem currere. Quando ergo dictum
ponitur pro subiecto, et modus pro praedicato, tunc est propositio modalis, ut cum dicitur socratem currere est
possibile.
Si autem convertatur, erit de inesse, ut possibile est socratem currere.
Propositionum autem modalium quaedam est de dicto, quaedam est de re.
Modalis de dicto est, in qua totum dictum subiicitur et modus praedicatur, ut socrates currere est possibile;
modalis de re est, in qua modus interponitur dicto, ut socratem possibile est currere. Sciendum est autem quod
omnes modales de dicto sunt singulares, eo quod modus praedicatur de hoc vel de illo sicut de quodam singulari.
Modalis autem de re diiudicatur: universalis, particularis, indefinita vel singularis secundum subiectum dicti,
sicut de propositionibus de inesse; unde haec omnem hominem possibile est currere est universalis, et sic de
aliis.
Item sciendum est quod propositio modalis dicitur affirmativa vel negativa secundum affirmationem vel
negationem modi, et non dicti: unde haec socratem non currere est possibile est affirmativa; haec vero socratem
currere non est possibile est negativa. Attendendum est autem quod necessarium habet similitudinem cum signo
universali affirmativo, quia quod necesse est esse, semper est; impossibile cum signo universali negativo, quia
quod est impossibile esse, nunquam est. Contingens vero et possibile similitudinem habent cum signo particulari:
quia quod est contingens et possibile, quandoque est, quandoque non est. Et ideo necesse est esse et impossibile
est esse sunt contrariae; et possibile est esse et possibile est non esse subcontrariae; necesse est esse et possibile
est esse subalternantur, et similiter impossibile est esse et possibile est non esse; sed necesse est esse et possibile
est non esse contradictoriantur, similiter impossibile est esse et possibile est esse, ut patet in sequenti figura.
Notandum, quod omnes propositiones, quae sunt in eodem ordine, aequipollent. Lex autem et modus
argumentandi in contrariis, subalternis et contradictoriis eodem modo attenditur in his sicut in propositionibus de
1

