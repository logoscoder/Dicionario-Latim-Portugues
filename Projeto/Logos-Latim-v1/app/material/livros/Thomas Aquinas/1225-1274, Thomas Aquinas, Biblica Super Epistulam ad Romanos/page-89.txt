Si autem intelligatur de creatura sensibili, sic talis creatura subiecta est vanitati, id est mutabilitati, non volens.
Huiusmodi enim defectus, qui consequuntur mutabilitatem, sicut corruptio et senium et alia huiusmodi, sunt
contra naturam particularem huius vel illius rei, cuius appetitus est ad conservationem, licet sint secundum
naturam universalem. Sed nihilominus huiusmodi vanitati creatura sensibilis subiicitur propter eum, id est
propter ordinationem Dei, qui subiecit eam in spe, id est in expectatione gloriosae novitatis, ut supra dictum est.
Deinde cum dicit quia et ipsa creatura, etc., ostendit terminum praedictae expectationis.
Non enim est vana eius expectatio vel spes, quia ipsa creatura liberabitur a servitute corruptionis in libertatem
gloriae filiorum Dei.
Et si quidem per creaturam intelligatur homo iustus, per servitutem corruptionis intelligitur cura quaerendi
victum et vestitum et alia quibus servitur nostrae mortalitati, quae est quaedam servitus, a qua liberabuntur sancti
tendentes in libertatem gloriae filiorum Dei. Qui, quamvis nunc habeant libertatem iustitiae, quae est a servitute
peccati, nondum tamen habent libertatem gloriae, quae est a servitute miseriae. Iob XXXIX, 5: quis dimisit
onagrum liberum? si vero per creaturam intelligatur humana natura, ipsa liberabitur a servitute corruptionis, id
est ad litteram a passibilitate et corruptione, et hoc tendens in libertatem gloriae filiorum Dei, quae est non solum
a culpa, sed etiam a morte, secundum illud I Cor. XV, 54: absorpta est mors in victoria.
Si vero intelligatur de creatura sensibili, sic ipsa creatura liberabitur a servitute corruptionis, id est, mutabilitatis:
quia in qualibet mutatione est aliqua corruptio, ut Augustinus dicit et etiam Philosophus in VIII physic.. Et hoc
in libertatem gloriae filiorum Dei, quia hoc etiam libertati gloriae filiorum Dei congruit ut sicut ipsi sunt innovati
ita etiam eorum habitatio innovetur.
Is. Lxv, 17: ego creo caelos novos et terram novam, et non erunt in memoria priora, id est, prior mutabilitas
creaturae.
Dicit autem, quia et ipsa, etc. Secundum primum sensum. Ac si dicat: non solum nos apostoli sed etiam alii iusti.
In sensu autem secundo: non solum iusti, sed etiam ipsa humana natura, quae in quibusdam nondum est renovata
per gratiam.
In tertio autem sensu intelligendum est ac si dicatur: non solum homines sed alia creatura.
Deinde cum dicit scimus enim, etc., ponit signum expectationis, dicens scimus enim, nos apostoli, per spiritum
sanctum instructi et etiam per experimentum, quod omnis creatura ingemiscit et parturit usque adhuc.
Quod quidem si intelligatur de creatura sensibili, habet difficultatem.
Primo quidem quantum ad hoc quod dicit ingemiscit et parturit, hoc enim convenire videtur non nisi creaturae
rationali. Sed potest sic exponi, ut hoc quod dicit ingemiscit idem sit ei quod dixit non volens. In illis enim
ingemiscimus, quae nostrae voluntati repugnant. Sic ergo inquantum defectus creaturae sensibilis sunt contra
naturalem appetitum particularis naturae, dicitur ipsa creatura sensibilis ingemiscere. Quod autem dicit parturit,
idem est ei quod supra dixerat expectat.
Nam parturitio est via ad prolem producendam.
Secundum autem dubium est in hoc quod dicit omnis creatura, quia sic etiam includerentur corpora caelestia;
unde et Glossa dicit quod sol et luna non sine labore statuta sibi implent spatia.
Sed exponendum est ut labor accipiatur pro motu, sicut et requies quandoque accipitur pro cessatione ab opere,
sicut Deus die septima requievisse dicitur Gen. II, 3. Et, secundum hoc, per gemitum intelligitur corruptio, quae
ammiscetur motui locali, prout scilicet desinit esse in hoc ubi et incipit esse in alio. Per parturitionem autem
intelligitur ordinatio caelestium corporum ad eorum innovationem.
Si vero exponatur de hominibus, sic dicitur humana natura omnis creatura, quia participat cum omni creatura:
cum spirituali quidem quantum ad intellectum, cum animali quantum ad corporis animationem, cum corporali
quantum ad corpus. Haec ergo creatura, id est homo, ingemiscit, partim propter mala quae patitur, partim propter
bona sperata quae differuntur Thren. I, 22: multi gemitus mei. Parturit autem, quia cum quadam afflictione animi
sustinet dilationem gloriae expectatae. Prov. XIII, 12: spes quae differtur, affligit animam. Io. XVI, 21: mulier
cum parit, tristitiam habet. Ps. XLVII, 6: ibi dolores ut parturientis.
Dicit autem usque adhuc, quia iste gemitus non est ablatus per nostram iustificationem, sed manet usque adhuc,
id est usque ad mortem. Vel usque adhuc, quia et si aliqui iam sint liberati qui sunt in gloria, adhuc tamen nos
sumus residui. Vel usque adhuc, quia non solum antiqui patres, qui fuerunt ante Christum, sed etiam adhuc
tempore gratiae eadem patimur. II Petr. III, 9 dicitur ex persona impiorum: ubi est nunc promissio aut adventus
eius? ex quo patres dormierunt, omnia sic perseverant ab initio creaturae.
Est autem sciendum quod creatura Dei potest dici omne illud, quod sub Deo est.
Aliqui voluerunt praedicta verba exponere de qualibet creatura, etiam de Angelis sanctis: sed valde inconveniens
est, ut ipsi dicantur vanitati subiecti, aut ingemiscere et parturire, cum ipsi iam habeant gloriam eius cuius
similitudinem expectamus, secundum illud matthaei XXII, 30: erunt sicut Angeli Dei in caelis: et ideo
convenientius secundum praedicta exponitur.
|#5 Lectio 5
Supra ostendit apostolus excellentiam futurae gloriae ex expectatione creaturae, nunc ostendit idem ex
expectatione apostolorum. Non autem potest esse parvum quod a magnis viris expectatur tam anxie.
89

