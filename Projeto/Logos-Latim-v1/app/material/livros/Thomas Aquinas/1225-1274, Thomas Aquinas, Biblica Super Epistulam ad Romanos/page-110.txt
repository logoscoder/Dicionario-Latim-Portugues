Hebr. X, 1: umbram habens lex futurorum bonorum. Vel sectando legem iustitiae, id est legem Moysi, quae est
lex iustitiae si sit bene intellecta: quia docet iustitiam.
Vel dicitur lex iustitiae, quia facit homines iustos non vere, sed exterius dum peccata vitantur, non ex amore sed
timore poenae quam lex infligebat. Is. LI, 1: audite me, qui sequimini quod iustum est, et quaeritis Dominum. Et
in eodem: audite me qui scitis iustum, populus meus, lex mea in cordibus eorum.
Secundo assignat causam, dicens quare, scilicet dum sectarentur legem ad legem iustitiae non pervenerunt? quia
scilicet non per debitam viam sectabantur.
Et hoc est quod subdit quia non ex fide, scilicet Christi quaerebant iustificari, sed quasi ex operibus legis.
Sequebantur enim figuram et repudiaverunt veritatem. Supra III, 20: ex operibus legis non iustificabitur omnis
caro coram illo.
Tertio manifestat causam propositam, et primo proponit manifestationem, dicens: offenderunt enim in lapidem
offensionis, id est ad Christum qui assimilatur lapidi offensionis, in hoc quod sicut lapis in quem homo offendit
non cavetur propter suam parvitatem, ita Iudaei videntes Christum infirmitate nostra contentum, non caverunt in
eum offendere. Is. LIII, 3: quasi absconditus vultus eius, et despectus, unde non reputavimus eum. Ier. XIII, 16:
antequam offendant pedes vestri ad montes caliginosos, id est ad Christum et eius apostolos qui dicuntur montes
caliginosi, propter hoc quod eorum dignitas et magnitudo latebat.
Secundo ad hoc inducit auctoritatem, dicens sicut scriptum est, in Isaia scilicet.
Componit autem apostolus verba Isaiae in diversis locis Scripturae. Nam Is. XXVIII, 16 dicitur: ecce ego mittam
in fundamentis sion lapidem. Lapidem angularem, probatum, pretiosum, in fundamento fundatum.
Qui crediderit, non festinet. Et hinc sumitur principium auctoritatis: ecce ponam in sion lapidem, scilicet quasi
fundamentum, in quo designatur quod Christus divina ordinatione constitutus erat ecclesiae fundamentum.
I Cor. III, 11: fundamentum aliud nemo potest ponere praeter id quod positum est, quod est Christus Iesus.
Legitur etiam Is. VIII, 14: in lapidem autem offensionis et petram scandali duabus domibus Israel. Et hinc
sumitur medium auctoritatis quo dicit lapidem offensionis et petram scandali, ut offensio referatur ad
ignorantiam, quia, ut dicitur I Cor. II, 8, si cognovissent, numquam Dominum gloriae crucifixissent.
Scandalum autem referendum est ad impactionem et casum, quo per infidelitatem ceciderunt, Christum et eius
apostolos persequentes.
I Cor. I, 23: nos praedicamus Christum crucifixum, Iudaeis quidem scandalum.
Lc. II, 34: ecce hic positus est in ruinam, etc..
Finis autem auctoritatis sumitur Isaiae XXVIII, 16: qui crediderit, non festinet, loco cuius hic dicitur: omnis qui
credit in eum non confundetur, quia scilicet consequetur mercedem ab eo. Eccli. II, 8: qui timetis Deum, credite
illi, et non evacuabitur merces vestra.
Ponit autem apostolus haec verba secundum litteram LXX. Et ad hunc sensum pertinet quod in littera nostra
dicitur: qui crediderit, non festinet. Ille enim festinare videtur, qui delusum se reputat, quia cito non adipiscitur
quod sperabat.
|+10 Capitulus 10
|#1 Lectio 1
Postquam apostolus ostendit quomodo per electionem gratiae Dei gentiles sunt ad fidem vocati et etiam aliqui ex
Iudaeis de maiori parte populi Iudaici offendentibus et scandalizatis, hic agit specialiter de casu Iudaeorum.
Et circa hoc tria facit.
Primo manifestat causam casus eorum quem supra tetigerat; ex qua ostenditur casus eorum esse miserandus;
secundo, ostendit casum eorum non esse universalem, ibi cap. XI dico ergo: numquid, etc.; tertio ostendit casum
eorum non esse inutilem neque irreparabilem, ibi dico ergo: numquid, etc..
Circa primum duo facit.
Primo ostendit casum eorum esse miserandum ex sua causa; secundo ostendit quod non est totaliter excusabilis,
ibi sed dico: numquid non audierunt, etc..
Circa primum duo facit.
Primo ostendit se ad Iudaeos habere miserationis affectum; secundo ostendit causam miserationis, ibi
testimonium enim illis, perhibeo, etc..
Dicit ergo primo: dictum est quod Iudaei in legem iustitiae non pervenerunt propter hoc quod offenderunt in
lapidem offensionis, nec tamen contra eos indignor sed eorum misereor. Et ideo dico vobis, o fratres, qui
conversi estis tam ex gentibus quam ex Iudaeis. Matth. XXIII, 8: omnes vos fratres estis, voluntas quidem cordis
mei, id est ex intimo cordis affectu procedens est ad salutem eorum, ut scilicet ipsi salventur sicut et ego salvatus
sum.
I Cor. VII, 7: volo omnes homines esse sicut meipsum. Act. XXVI, 29: opto apud Deum omnes qui audiunt tales
fieri, qualis et ego sum. Et in hoc Deo conformabatur, qui, ut dicitur I Tim. II, 4, vult omnes homines salvos
fieri.

110

