Circa secundum vero est sciendum, quod sicut hic Glossa dicit, et est bedae, idem salutare curationis auxilium
circumcisio in lege contra originalis peccati vulnus praebebat, quod baptismus agere tempore revelatae gratiae
consuevit. Ex quo patet quod virtus circumcisionis se extendebat ad deletionem originalis peccati.
Quidam tamen dicunt quod gratia in circumcisione non conferebatur: non enim potest esse Dei gratia sine
iustitia. Argumentatur autem Apost. Gal. II, 21: si iustitia est per legem, ergo Christus gratis mortuus est, id est
sine causa.
Et eodem modo argumentari possumus: si ex circumcisione est gratia iustificans, Christus gratis mortuus est; sed
hoc non potest esse, nam remissio peccati numquam fit sine gratia. Tit. III, 7: iustificati igitur gratia ipsius, etc..
Et ideo alii dicunt quod in circumcisione dabatur gratia, quantum ad effectus privativos, scilicet remotionis
culpae, non autem quantum ad effectus positivos, puta operationem iustitiae.
Sed hoc etiam conveniens non videtur; effectus enim positivi alicuius formae ordine naturae praecedunt effectus
privativos. Non enim lumen pellit tenebras nisi per hoc quod illuminat. Et ita gratia per hoc culpam pellit, quod
iustificat. Remoto autem priori, removetur posterius.
Et ideo melius dicendum est quod circumcisio ex ipso opere operato non habebat virtutem effectivam, neque
quantum ad remotionem culpae, neque quantum ad operationem iustitiae: sed erat solum iustitiae signum, ut hic
apostolus dicit, sed per fidem Christi, cuius circumcisio signum erat, auferebatur peccatum originale et
conferebatur auxilium gratiae ad recte agendum.
Circa tertium vero manifestum est iam ex dictis, quare oportuit circumcisionem mutari. Nam circumcisio erat
signum futuri.
Non autem idem signum convenit praesenti, sive praeterito et futuro: et ideo baptismus est signum praesentis
gratiae qui copiosiorem et utiliorem effectum habet gratiae, quia quanto agens est propinquius et praesentius,
tanto efficacius operatur.
Deinde, cum dicit non enim per legem, etc., ostendit propositum, scilicet quod circumcisio sive quodcumque
opus legis non iustificet ex divina promissione.
Et circa hoc duo facit.
Primo proponit quod intendit; secundo probat propositum, ibi si enim qui ex lege, etc..
Supponit ergo apostolus, primo, ex auctoritate genes. Promissionem factam Abrahae et semini eius, ut haeres
esset mundi, id est, ut omnes gentes mundi in ipso benedicerentur, secundum illud Gen. XII, 3: in te
benedicentur, etc..
Dicit autem ac semini eius; quia huiusmodi promissio et si in ipso non est completa, complenda tamen erat in
semine eius.
Dicitur enim Gen. XXII, 18: benedicentur in semine tuo omnes gentes terrae.
Hoc autem semen principaliter intelligitur Christus, secundum illud Gal. III, 16: Abrahae dictae sunt
promissiones et semini eius.
Non dicit, in seminibus, quasi in multis: sed in semine, quasi in uno, etc.. Quia scilicet in uno in quo completur,
ostenditur, ut sit haeres mundi, secundum illud Ps. II, 8: postula a me, et dabo tibi gentes haereditatem tuam.
Secundario autem completur in illis, qui per gratiam Christi sunt spiritualiter semen Abrahae. Infra IX, 8: qui filii
sunt promissionis aestimantur in semine. Qui etiam per Christum sunt haeredes mundi, inquantum omnia in
gloria electorum cedunt.
I Cor. III, 22: omnia vestra sunt, etc..
Circa hanc promissionem unum negat, et unum asserit.
Negat huiusmodi promissionem esse factam per legem. Quod quidem non dicitur propter ipsam promissionem,
quia tempore promissionis lex data non erat, sed propter promissionis impletionem, ut sit sensus, quod talis
promissio facta erat Abrahae, non quasi implenda per legem, quia, ut dicitur hebr. VII, 19: nihil ad perfectum
adduxit lex.
Aliud autem astruit, quod scilicet huiusmodi promissio sit implenda per iustitiam fidei, quia, sancti per fidem
vicerunt regna Hebr. XI, 33.
Deinde cum dicit si enim, etc., ostendit propositum. Et primo quantum ad hoc, quod promissio non sit implenda
per legem; secundo quantum ad hoc, quod sit implenda per iustitiam fidei, ibi ideo ex fide, etc..
Circa primum ponit talem rationem: si promissio facta Abrahae esset implenda per legem, fides Abrahae
credentis promissioni, esset inanis, quia promissio ei facta aboleretur; sed hoc est inconveniens, ergo et primum.
Circa hoc duo facit.
Primo proponit conditionalem; secundo probat eam, ibi lex enim, etc..
Destructio autem consequentis est manifesta.
Dicit ergo primo quod promissio non est facta per legem.
Si enim qui ex lege sunt, hi sunt haeredes, id est, si ad hoc quod aliqui haereditatem promissam participent,
requiritur quod ex legis observantia hoc consequantur, exinanita est fides, id est, vacua facta est fides qua
Abraham credidit Deo promittenti, ut dicitur Genesis XV, 6. Et hoc est inconveniens, secundum quod dicitur I
Cor. XV, 14: si Christus non resurrexit, inanis est praedicatio nostra, etc..

48

