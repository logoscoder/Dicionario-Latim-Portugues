Alio modo sunt in ignorantia per defectum disciplinae, qui sunt quasi in tenebris exterioribus non illuminati per
doctrinam, quibus sapiens praebere potest lumen disciplinae, ut intelligant quae mandantur, et hoc est quod dicit
lumen eorum qui in tenebris sunt.
Lc. I, 79: illuminare his qui in tenebris.
Secundo autem tangit illos qui sunt in via perveniendi ad scientiam, quam nondum attigerunt. Et hoc, uno modo,
per defectum plenae instructionis. Et hoc est quod dicit eruditorem insipientium, id est, eorum qui nondum
sapientiam acceperunt, qui dicuntur erudiri, quasi erui a ruditate, quae a principio inest omnibus, cum primo
instruuntur. Eccli. VII, 25: filii tibi sunt? erudi eos.
Alio modo per defectum aetatis, sicut sunt pueri. Et quantum ad hoc dicit Magistrum infantium. Is. XXXIII, 18:
ubi est doctor parvulorum? tertii vero sunt qui iam sunt in scientia provecti. Et isti indigent a sapientibus
informari, ut habeant sapientium dicta in auctoritate quasi quamdam regulam seu formam. Et quantum ad hoc
dicit habentem formam scientiae. II Tim. I, 13: formam habe bonorum verborum quae a me audisti. Et, Phil. III,
17: observate eos qui ita ambulant, sicut habetis formam nostram.
Oportet autem eos qui sic informantur, auctoritate maiorum instrui, ut sciant quid sit in lege traditum, et ideo
dicit scientiae.
Sap. X, 10: dedit illi scientiam sanctorum.
Et etiam ut sciant quid sit verus intellectus eorum quae traduntur in lege. Et quantum ad hoc dicit veritatis. Ps.
XLII, 3: emitte lucem tuam et veritatem tuam.
Deinde, cum dicit qui ergo alium doces, ostendit defectum eorum secundum transgressionem legis.
Et, primo, hominis ad seipsum, cum dicit qui ergo alium doces, dirigendo ipsum ad bonum, teipsum non doces,
dirigendo.
Et potest legi vel interrogative, quasi cum quadam indignatione, vel remisse, quasi asserendo eorum malitiam et
simile est in sequentibus.
Iob IV, 3: ecce docuisti plurimos, et infra: nunc tetigit plaga, et defecisti.
Secundo tangit defectum quantum ad proximum.
Primo quidem quantum ad res quae furto subtrahuntur, cum dicit qui praedicas non furandum, furaris? Is. I, 23:
principes tui infideles, socii furum.
Secundo, quantum ad personam coniunctam, quae per adulterium polluitur. Et quantum ad hoc dicit qui doces
non moechandum, moecharis? Os. VII, 4: omnes adulterantes quasi clibanus. Ier. V, 8: unusquisque ad uxorem
proximi sui.
Tertio autem ostendit eorum defectum per comparationem eorum ad Deum, et, primo quidem, quantum ad hoc
quod peccabant contra ipsius cultum. Et quantum ad hoc dicit qui abominaris idola, cognoscens scilicet ex
praecepto legis ea non esse colenda, sacrilegium facis, abutendo scilicet his quae pertinent ad divinum cultum.
Quod quidem primo fecerunt in statu legis, Mal. I, 12: dicitis: mensa Domini contaminata est, et postmodum
blasphemando Christum.
Matth. XII, 24: in beelzebub principe, etc..
Secundo, quantum ad ipsam gloriam, cum dicit qui in lege gloriaris, per praevaricationem legis Deum inhonoras.
Sicut enim legis observantia in bonis operibus est occasio videntibus, ut honorent Deum, ita etiam transgressio
legis per mala opera occasio est videntibus blasphemandi.
I Petr. II, 12: ex bonis operibus vos considerantes, glorificent Deum.
E contra autem dicitur I Tim. VI, 1: quicumque sunt sub iugo servitutis, dominos suos omni honore dignos
arbitrentur, ne nomen Domini et doctrina fidei blasphemetur.
Et ideo in Ps. Cxviii, 158 dicitur: vidi praevaricantes, et tabescebam.
Et ad hoc inducit auctoritatem, subdens nomen enim Dei per vos blasphematur inter gentes quia scilicet gentes
videntes Iudaeorum malam conversationem, reputabant hoc provenire ex mala instructione legis a Deo traditae.
Dicit autem sicut scriptum est, scilicet Is. LII, 5: dominatores eius inique agunt, et iugiter tota die nomen meum
blasphematur, et Ez. XXXVI, 22, secundum aliam litteram, ubi nostra sic habet: non propter vos faciam, domus
Israel, sed propter nomen sanctum meum, quod polluistis in gentibus.
Deinde cum dicit circumcisio, ostendit quod nec circumcisio sufficit ad salutem eadem ratione qua nec lex, quia
scilicet observantia legis sine circumcisione valet, sine qua tamen circumcisio non prodest, sicut superius dictum
est.
Et circa hoc tria facit.
Primo comparat circumcisionem ad Iudaeos circumcisos; secundo, ad gentes incircumcisas, ibi si igitur
praeputium; tertio manifestat quod dixerat, ibi non enim qui in manifesto.
Circa primum duo facit.
Primo ostendit qualiter circumcisio prosit; secundo, qualiter non prosit, ibi si autem praevaricator, etc..
Dicit ergo primo circumcisio quidem prodest quantum ad remissionem peccati originalis, unde dicitur Gen.
XVII, 14: masculus cuius praeputii caro circumcisa, etc..

33

