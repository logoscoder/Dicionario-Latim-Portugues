Secundo ponit ipsum fructum, dicens in obedientiam gentium, quasi dicat: gloria mea haec est pro eo quod feci
gentes fidei obedire. Supra I, 5: ad obediendum fidei in omnibus gentibus. Ps. XVII, 44: in auditu auris obedivit
mihi.
Tertio ostendit quomodo gentes ad hanc obedientiam adduxerit. Quia autem supra X, 17 dictum est fides ex
auditu, auditus autem per verbum Christi, ideo dicit in verbo, id est per verbum praedicationis fidei.
Argumenta autem fidei praedicatae sunt bona conversatio praedicantis, et quantum ad hoc subdit et factis, quasi
scilicet per recta opera vos ad fidem allexi, Matth. V, 16: videant opera vestra, etc., et opera miraculorum, quibus
Deus dat testimonium doctrinae praedicatae, secundum illud Mc. Cap. Ult.: Domino cooperante et sermonem
confirmante sequentibus signis. Unde subdit in virtute signorum, id est miraculorum minorum, puta sanationes
aegritudinum; et prodigiorum, id est maiorum miraculorum, quae ex sua magnitudine aliquid magni portendunt,
id est ostendunt.
Sed hoc totum non sufficeret nisi spiritus sanctus intus corda audientium ad fidem commoveret. Unde dicitur
Act. X, 44 quod, loquente Petro verba fidei, cecidit spiritus sanctus super omnes qui audiebant verbum.
Et ideo subdit in virtute spiritus sancti.
Hebr. II, 4: contestante Deo signis et prodigiis et variis spiritus sancti distributionibus.
Deinde, cum dicit ita ut ab ierusalem, ostendit magnitudinem fructus ex multitudine locorum, in quibus
praedicavit, dicens ita ut incipiens ab ierusalem, ubi in principio suae conversionis praedicavit in synagogis
Iudaeorum, ut dicitur Act. IX, 28.
Ut sic impleret quod dicitur Is. II, 4: de sion exibit lex, et verbum Domini de ierusalem.
Usque ad illyricum, quod est mare adriaticum ex parte opposita Italiae, repleverim evangelium Christi, id est
omnia illa loca replevi praedicatione evangelii.
Et ne aliquis intelligat quod solum vadens per rectam viam ab ierusalem in illyricum praedicaverit evangelium,
addit per circuitum, quia scilicet gentibus circumquaque praedicavit et eas ad fidem convertit. Unde sibi potest
competere quod dicitur iob XXXVIII, 25: quis dedit vehementissimo imbri cursum? deinde, cum dicit sic autem
praedicavi, etc., ostendit difficultatem hunc fructum faciendi: difficile enim est omnino ignaros ad fidem
convertere.
Primo igitur difficultatem se passum ostendit, dicens sic autem praedicavi evangelium, non quidem ubi
nominatus est Christus, idest non apud illos qui nomen Christi audiverant.
Ps. XVII, 44: populus, quem non cognovi, servivit mihi. Is. LV, 5: ecce gentes, quas nesciebas, vocabis, et
gentes, quae te non cognoverunt, ad te current.
Subdit autem rationem, dicens: ne super alienum fundamentum aedificarem.
Potest autem alienum fundamentum dupliciter intelligi. Uno modo doctrina haeretica, quae est aliena a verae
fidei fundamento: et sic, hoc quod dicit ne, ponitur causaliter. Ea enim intentione apostolus voluit praedicare
illis, qui nomen Christi non audierant, ne si praeventi essent a doctrina pseudoapostolorum, difficilius esset eos
ad veritatem reducere. Unde Matth. VII, 27 dicitur stultus est qui aedificat domum suam super arenam, cui
comparatur falsa doctrina.
Alio modo per alienum fundamentum potest intelligi doctrina verae fidei ab aliis praedicata: et sic potest sumi
ne, consecutive.
Non enim vitavit apostolus praedicare illis quibus ante fuerat ab aliis praedicatum, sicut ipsis Romanis specialiter
praedicavit, quos prius Petrus instruxerat, sed, eo praedicante illis qui nihil de Christo audierant, consecutum est,
ut non aedificaret super alienum fundamentum, sed ipse iaceret prima fidei fundamenta, secundum illud I Cor.
III, 10: ut sapiens architectus fundamentum posui.
Secundo, ad hoc quod dixerat, auctoritatem inducit dicens sicut scriptum est, Is. LII, 15, quoniam quibus non est
annuntiatum de eo, videbunt, et qui non audierunt, contemplati sunt. In quibus verbis propheta videtur
praedicere, quoniam gentiles excellentiori modo ad cognitionem Dei essent perventuri quam Iudaei, qui ante
cognoverant.
Ostendit ergo, primo, excellentiam quantum ad causam cognitionis, quae scilicet duplex est: scilicet verba audita
et res visae. Hi enim duo sensus sunt disciplinabiles.
Iudaei ergo in notitiam mysteriorum Christi pervenerunt per verba annuntiata eis a prophetis. I Petr. I, 10 s.:
prophetae, quae de futura in vobis gratia prophetaverunt, scrutantes in quod vel quale tempus significaret in eis
spiritus Christi, praenuntians eas, quae in Christo sunt, passiones et posteriores glorias.
Sed gentiles huiusmodi Christi mysteria iam realiter impleta vident, ideo dicitur quoniam gentes, quibus non est
annuntiatum per prophetas de eo, id est de Christo, sicut fuit annuntiatum Iudaeis, videbunt res iam impletas. Lc.
X, 24: multi reges et prophetae voluerunt videre quae vos videtis, et non viderunt.
Secundo ostendit excellentiam quantum ad modum cognoscendi, quia Iudaei ex Annuntiatione prophetarum
solum auditum habebant. Abd. 1: auditum audivimus a Domino, et legatos ad gentes misit. Sed gentiles ex
visione intellectum perceperunt.
Unde dicitur et, gentes scilicet, qui, ante, non audierunt, praenuntiari Christum per prophetas, intelligent, scilicet
fidei veritatem. Ps. II, 10: et nunc, reges, intelligite, etc..

160

