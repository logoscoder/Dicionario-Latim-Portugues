Sed dicendum est quod hoc habet locum in iustitia humana, per quam scilicet homo ordinatur ad bonum
humanum. Huius enim iustitiae habitus per opera humana potest acquiri, sed iustitia quae habet gloriam apud
Deum, ordinatur ad bonum divinum, scilicet futurae gloriae, quae facultatem humanam excedit, secundum illud I
Cor. II, 9: in cor hominis non ascendit quae praeparavit Deus diligentibus se.
Et ideo opera hominis non sunt proportionata ad huius iustitiae habitum causandum, sed oportet prius iustificari
interius cor hominis a Deo, ut opera faciat proportionata divinae gloriae.
Deinde cum dicit quid enim, etc., destruit consequens quod fuit negativum, probando affirmationem oppositam,
scilicet quod Abraham habebat gloriam apud Deum.
Et hoc probat per auctoritatem Scripturae, quam primo apostolus ponit; secundo exponit, ibi ei autem etc..
Dicit ergo primo. Dico Abraham sic iustificatum esse quod habet gloriam apud Deum, quid enim Scriptura dicit?
Gen. XV, 6: credidit Abraham Deo promittenti sibi seminis multiplicationem. Eccli. II, 6: crede Deo, et
recuperabit te. Et reputatum est illi, scilicet a Deo, ad iustitiam.
I Mach. II, 52: Abraham in tentatione inventus est fidelis. Et sic patet quod apud Deum, a quo est ei reputatum ad
iustitiam quod credidit, gloriam habet.
Est autem considerandum quod iustitiam quam Deus reputat scriptam expressit non in aliquo exteriori opere, sed
in interiori fide cordis, quam solus Deus intuetur. Cum autem dicatur triplex esse actus fidei, scilicet credere
Deum, Deo, et in Deum, posuit hunc actum qui est credere Deo, qui est proprius actus fidei, eius speciem
demonstrans. Nam credere in Deum, demonstrat ordinem fidei ad finem, qui est per charitatem; nam credere in
Deum, est credendo in Deum ire, quod charitas facit. Et sic sequitur speciem fidei.
Credere autem Deum, demonstrat fidei materiam, secundum quod est virtus theologica, habens Deum pro
obiecto. Et ideo hic actus nondum attingit ad speciem fidei, quia si aliquis credat Deum esse per aliquas rationes
humanas et naturalia signa, nondum dicitur fidem habere, de qua loquimur, sed solum quando ex hac ratione
credit quod est a Deo dictum, quod designatur per hoc quod dicitur credere Deo; et ex hoc fides specificatur,
sicut et quilibet cognoscitivus habitus speciem habet ex ratione, per quam assentit in aliquid. Alia enim ratione
inclinatur ad assentiendum habens habitum scientiae, scilicet per demonstrationem, et alia ratione habens
habitum opinionis, scilicet per syllogismum dialecticum.
Deinde cum dicit ei autem qui operatur, etc., exponit praedictam auctoritatem quantum ad hoc quod dicit
reputatum est illi ad iustitiam, etc..
Et tangitur in Glossa duplex horum verborum expositio. Prima est secundum quod referentur ad finalem
mercedem, de qua primo ostenditur qualiter se habeat ad opera, secundo qualiter ad fidem, ibi ei vero qui non
etc..
Dicit ergo primo, quod ei, qui operatur, scilicet opera iustitiae, merces, aeternae retributionis, de qua dicitur Is.
XL, 10: ecce merces eius cum eo, non reputatur secundum gratiam tantum, sed secundum debitum, secundum
illud Matth. XX, 13: nonne ex denario convenisti mecum? sed contra est quod dicitur infra VI, 23: gratia Dei vita
aeterna. Et infra VIII, 18: non sunt condignae passiones huius temporis ad futuram gloriam. Sic igitur illa
retributio non fit secundum debitum, sed secundum gratiam.
Sed dicendum est quod opera humana possunt considerari dupliciter. Uno modo secundum substantiam operum,
et sic non habent aliquid condignum, ut eis merces aeternae gloriae reddatur.
Alio modo possunt considerari secundum suum principium, prout scilicet ex impulsu Dei aguntur secundum
propositum Dei praedestinantis; et secundum hoc eis debetur merces praedicta secundum debitum, quia, ut infra
VIII, 14 dicitur: qui spiritu Dei aguntur, hi sunt filii Dei; si autem filii, et haeredes.
Deinde cum dicit ei vero, etc., ostendit qualiter se habeat merces aeterna ad fidem, dicens ei vero qui non
operatur, scilicet exteriora opera, puta quia non habet tempus operandi, sicut patet in baptizato statim mortuo,
credenti in eum qui iustificat impium, scilicet in Deum, de quo dicitur infra, VIII, 18. Deus qui iustificat,
reputabitur fides eius, scilicet sola sine operibus exterioribus, ad iustitiam, id est, ut per eam iustus dicatur, et
iustitiae praemium accipiat, sicut si opera iustitiae fecisset, secundum illud infra, X, 10 corde creditur ad
iustitiam, et hoc secundum propositum gratiae Dei, id est, secundum quod Deus proponit ex gratia sua homines
salvare. Infra VIII, 28: his qui secundum propositum vocati sunt sancti.
Eph. I, 11: qui operatur omnia secundum consilium voluntatis suae.
Alia expositio est ut hoc referatur ad hominis iustificationem.
Dicit ergo ei autem qui operatur, id est, si aliquis per opera iustificetur, ipsa iustitia imputaretur quasi merces non
secundum gratiam, sed secundum debitum. Infra XI, 6: si autem gratia, iam non ex operibus, alioquin gratia iam
non est gratia. Ei vero, qui non operatur, ut scilicet per sua opera iustificetur, credenti autem in eum qui iustificat
impium, computabitur haec eius fides ad iustitiam secundum propositum gratiae Dei, non quidem ita quod per
fidem iustitiam mereatur, sed quia ipsum credere est primus actus iustitiae quam Deus in eo operatur. Ex eo enim
quod credit in Deum iustificantem, iustificationi eius subiicit se, et sic recipit eius effectum.
Et haec expositio est litteralis, et secundum intentionem apostoli, qui facit vim in hoc quod in Gen. XV, 6 dictum
est reputatum est illi ad iustitiam, quod consuevit dici, quando id, quod minus est ex parte alicuius, reputatur ei
gratis, ac si totum fecisset.

45

