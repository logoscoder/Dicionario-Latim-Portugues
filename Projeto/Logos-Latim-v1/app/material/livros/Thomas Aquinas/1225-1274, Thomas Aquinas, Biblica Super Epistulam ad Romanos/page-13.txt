dicit Augustinus; sed intelligit esse a malo poenae, scilicet ignorantia, qua nescimus an sit verum quod dicitur
nobis.
Est autem duplex modus iurandi: unus quidem per simplicem attestationem, sicut cum dicimus per Deum vel
testis est mihi Deus et hoc modo apostolus iurat hic; alius autem per execrationem, quando scilicet aliquis
implorat divinum testimonium secundum aliquam poenam sibi infligendam si mentitur, secundum illud Ps. VII,
5: si reddidi retribuentibus mihi mala, etc.. Et hoc etiam modo apostolus iurat, II Cor. I, 23: testem Deum invoco
in animam meam.
Consequenter hic ponit id supra quod eum testem invocat dicens quod memoriam vestri facio semper in
orationibus meis, quae sunt sine intermissione, scilicet quia semper in orationibus suis pro eis orabat, propter
utilitatem communem quae ex eorum conversione proveniebat. I reg. XII, 23: absit hoc peccatum a me in
Domino ut cessem orare pro vobis.
Quod autem dicit memoriam vestri facio, dupliciter potest intelligi. Uno modo sic: memoriam vestri habeo,
secundum illud Ps. Cxxxvi, 6: adhaereat lingua mea faucibus meis si non meminero tui. Alio modo memoriam
vestri facio, scilicet orationem Deo, qui respicit orationes humilium. Et sic dum sancti pro aliquibus orant,
quodammodo divino aspectui proponuntur, sicut et cetera sanctorum facta. Unde, III Reg. XVII, 18 dixit mulier
ad eliam: ingressus es ad me ut rememorarentur iniquitates meae, quasi illud sit in memoria et in oculis Dei quod
contra iustos agitur.
Quod autem dicit orationes sine intermissione se habere, congruit ei quod dicit II Thess. Ultim.: sine
intermissione orate, et, Lc. XVIII, 1: oportet semper orare et numquam deficere.
Quae quidem possunt intelligi tribus modis.
Uno modo quantum ad ipsum actum orandi: et sic semper vel sine intermissione orat qui statutis temporibus et
horis orat. Act. III, 1: Petrus et ioannes ascendebant in templum ad horam orationis nonam. Alio modo quantum
ad finem orationis, qui est ut intellectus noster ascendat in Deum; et sic tamdiu homo orat quamdiu totam vitam
suam in Deum ordinat. I Cor. X, 31: sive manducatis sive bibitis, etc.. Tertio quantum ad causam: dum enim
aliquis agit unde alii pro eo orent, ipse orare videtur, ut patet in his qui dant eleemosynas pauperibus, qui pro eis
orant.
Eccli. XXIX, 15: conclude eleemosynam in sinu pauperis, etc..
Sic ergo continuanda est littera: gratias ago pro vobis, quia bona vestra reputo quasi mea, quod patet ex hoc quod
pro vobis oro, sicut pro meipso.
Deinde cum dicit obsecrans, etc.
Probat affectum suum ex desiderio visitationis.
Et primo ponit desiderium, secundum propositum exequendi, ibi nolo autem vos ignorare, etc..
Circa primum duo facit: primo ponit desiderii signum, secundo desiderii causam, ibi desidero enim.
Signum autem desiderii est oratio quam pro hoc faciebat.
Ex hoc autem signum ostenditur desiderii huiusmodi primo quidem intensum, per hoc quod dicit obsecrans,
quasi ob sacra contestans, sicut pro aliquo magno quod mea merita excedit. Prov. XVIII, 23: cum
obsecrationibus loquitur pauper et dives effabitur rigide. Quod autem intense desideratur magnum desideranti
videtur.
Secundo, ostenditur esse anxium cum dicit si quo modo. Quae enim anxie aliquis desiderat quaerit adipisci
quocumque modo, sive facili sive laborioso, Phil. I, 18: quid enim? dum omni modo, sive per occasionem sive
per veritatem, Christus adnuntietur: et in hoc gaudeo sed et gaudebo.
Tertio, ostenditur esse diuturnum in hoc quod dicit tandem aliquando, scilicet post longa desideria. Iusti enim
non ad horam sed perseveranter afficiuntur. Prov. XVII, 17: omni tempore diligit qui amicus est.
Quarto, ostenditur esse rectum ex hoc quod est divinae voluntati conforme, unde subdit prosperum iter habeam,
et hoc in voluntate Dei, id est secundum voluntatem eius, secundum quam solum aliquid reputo prosperum, sicut
et Dominus dicit Lc. XXII, 42: non mea voluntas sed tua fiat.
Deinde cum dicit desidero enim, etc., ostendit desiderii causam, quae quidem est duplex.
Una, utilitas eorum qui erant visitandi, unde dicit desidero enim videre vos. Phil. I, 8: cupio omnes vos esse in
visceribus Iesu Christi. Et hoc non in vanum, sicut est in amicitia saeculari, sed ut impartiar, id est tradam, vobis
aliquid gratiae spiritualis, non tamquam auctor gratiae sed sicut minister, I Cor. IV, 1: sic nos existimet homo ut
ministros Christi. Et hoc ad confirmandum vos, scilicet in fide quam suscepistis, Lc. XXII, 23: et tu aliquando
conversus, confirma fratres tuos.
Impartitur autem gratiam minister multipliciter, tum per administrationem sacramentorum gratiae, I Petr. IV, 10:
unusquisque sicut accepit gratiam in alterutrum illam administrantes, etc., tum per exhortationem sermonum,
Eph. IV, 29: omnis sermo malus ex ore vestro non procedat, sed si quis bonus est ad aedificationem fidei, ut det
gratiam audientibus.
Secunda causa est mutua consolatio, quae consideratur in convictu amicorum, unde subdit id, scilicet me videre
vos et impartiri gratiam, et me simul consolari cum vobis per eam quae invicem est fidem vestram atque meam.
Ad mutuam enim consolationem redit, si unanimes in fide reddamur. II Cor. VII, 6-7: qui consolatur humiles
consolatus est nos Deus in adventu titi. Non solum, etc..
13

