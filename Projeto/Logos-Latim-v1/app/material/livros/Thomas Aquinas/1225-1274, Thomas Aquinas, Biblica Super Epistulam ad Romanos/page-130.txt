Sal autem discretionem sapientiae significat.
Unde dicitur Col. Cap. Ult.: in sapientia ambulate ad eos qui foris sunt, sermo vester semper in gratia sit sale
conditus.
Unde et hic sequitur rationabile obsequium vestrum, scilicet cum discretione corpora vestra Deo exhibeatis
hostiam, vel per martyrium vel per abstinentiam vel per quodcumque opus iustitiae. I Cor. XIV, 40: omnia
honeste et secundum ordinem fiant in vobis. Et in Ps. Xcviii, 4: honor regis iudicium diligit.
Aliter se habet homo iustus ad interiores actus, quibus Deo obsequitur, et ad exteriores. Nam bonum hominis et
iustitia eius principaliter in interioribus actibus consistit, quibus scilicet homo credit, sperat et diligit. Unde
dicitur Lc. XVII, 21: regnum Dei intra vos est. Non autem principaliter consistit in exterioribus actibus. Infra
XIV, 17: non est regnum Dei esca et potus.
Unde interiores actus se habent per modum finis, qui secundum se quaeritur: exteriores vero actus per quos Deo
corpora exhibentur, se habent sicut ea quae sunt ad finem.
In eo autem quod quaeritur tamquam finis nulla mensura adhibetur, sed quanto maius fuerit, tanto melius se
habet. In eo autem quod quaeritur propter finem, adhibetur mensura secundum proportionem ad finem, sicut
medicus sanitatem facit tantum quantum potest, medicinam autem non tantum dat quantum potest, sed quantum
videt expedire ad sanitatem consequendam. Et similiter homo in fide, et spe, et in charitate nullam mensuram
debet adhibere, sed quanto plus credit, sperat, et diligit, tanto melius est; propter quod dicitur Deut. IV, 5: diliges
Dominum Deum tuum, etc..
Sed in exterioribus actibus est adhibenda discretionis mensura per comparationem ad charitatem. Unde dicit
Hieronymus: nonne rationalis homo dignitatem amittit, qui ieiunium vel vigilias praefert sensu integritati, ut
propter Psalmorum atque officiorum decantationem, amentiae vel tristitiae quis notam incurrat? deinde cum dicit
et nolite conformari, etc., ostendit qualiter se debeat homo exhibere Deo quantum ad animam.
Et primo prohibet saeculi conformitatem, cum dicit et nolite conformari huic saeculo, id est, rebus quae
temporaliter transeunt.
Nam saeculum praesens est quaedam mensura eorum quae temporaliter labuntur. Rebus autem temporalibus
homo conformatur per affectum, eis amore inhaerendo. Os. IX, 10: facti sunt abominabiles, sicut ea quae
dilexerunt. Iac. I, 27: religio munda et immaculata apud Deum et patrem haec est, immaculatum se custodire ab
hoc saeculo. Conformatur etiam huic saeculo qui vitam saeculariter viventium imitatur. Eph. IV, 17: testificor in
Domino, ut iam non amplius ambuletis, sicut et gentes ambulant.
Secundo mandat interiorem mentis reformationem, cum dicit sed reformamini in novitate sensus vestri.
Sensus autem hominis hic dicitur ratio, secundum quod per eam homo iudicat de agendis. Hunc autem sensum
homo in sua creatione habuit integrum et vigentem, unde dicitur Eccli. XVII, 6: sensus implevit corda illorum, et
bona, et mala ostendit illis. Sed per peccatum hic sensus est corruptus, et quasi inveteratus, Bar. III, 11:
inveterasti in terra aliena, et per consequens pulchritudinem et decorem suum amisit. Thren. I, 6: egressus est a
filia sion omnis decor eius.
Monet ergo apostolus ut reformemur, id est, iterato formam et decorem mentis assumamus, quem nostra mens
habuit, quod quidem fit per gratiam spiritus sancti, ad quam participando homo studium habere debet, ita scilicet
ut qui eam nondum perceperunt, eam percipiant, et qui illam perceperunt, in ea proficiant. Eph. IV, 23:
renovamini spiritu mentis vestrae. Ps. Cii, 5: renovabitur ut aquilae iuventus tua.
Vel aliter renovamini, scilicet in exterioribus actibus, in novitate sensus vestri, id est secundum novitatem
gratiae, quam mente percepistis.
Tertio assignat rationem admonitionis praedictae, cum dicit ut probetis quae sit voluntas.
Circa quod considerandum est, quod, sicut homo qui habet gustum infectum, non habet rectum iudicium de
saporibus sed ea quae sunt suavia interdum abominatur, ea vero quae sunt abominabilia appetit, qui autem habet
gustum sanum, rectum iudicium de saporibus habet; ita homo qui habet corruptum affectum quasi conformatum
rebus saecularibus, non habet rectum iudicium de bono; sed ille qui habet rectum et sanum affectum, sensu eius
innovato per gratiam, rectum iudicium habet de bono.
Ideo ergo dixit: nolite conformari huic saeculo, sed renovamini in novitate sensus vestri, ut probetis, id est,
experimento cognoscatis.
Ps. XXXIII, 9: gustate et videte, quoniam suavis est Dominus, quae sit voluntas Dei, qua scilicet vult vos esse
salvos. I Thess. IV, 3: haec est voluntas Dei, sanctificatio vestra, bona, id est, vult bonum honestum nos velle, et
ad hoc suis praeceptis nos inducit. Mich. VI, 8: indicabo tibi, o homo, quid sit bonum, et quid Deus requirat a te,
et beneplacens, inquantum scilicet bene disposito est delectabile id, quod Deus vult nos velle. Ps. XVIII, 9:
iustitiae Domini rectae laetificantes corda. Et non tantum utilis ad finem consequendum, sed etiam perfecta,
quasi coniungens nos fini. Matth. V, 48: estote perfecti, sicut et pater vester caelestis perfectus est.
Gen. XVII, 1: ambula coram me, et esto perfectus.
Talem ergo experiuntur Dei voluntatem illi, qui non conformantur huic saeculo, sed reformantur in novitate
sensus sui. Illi autem qui in vetustate permanent, saeculo conformati, iudicant Dei voluntatem non esse bonam,
sed gravem et inutilem. Eccli. VI, 21: quam aspera est sapientia indoctis hominibus.

130

