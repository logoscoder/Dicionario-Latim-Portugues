Et dicendum quod illud nascitur quod naturali ordine producitur, sicut fructus ex arbore vel proles a parente.
Quod autem ex voluntate agentis producitur, non secundum naturae ordinem, sicut domus ab artifice, non potest
dici nasci, sed factum.
Quia igitur Christus ex virgine processit naturali ordine quantum ad aliquid, scilicet quod conceptus est ex
foemina, spatio novem mensium, dicitur natus; quia vero quantum ad aliquid, non naturali ordine, sed sola
virtute divina processit, absque virili semine, dicitur factus. Eva autem dicitur ex Adam facta non nata, Isaac
autem ex Abraham natus non factus.
Item, quare specialiter dicitur ex semine David et non ex semine Abrahae, cui promissio facta fuit de Christo,
secundum illud Gal. III, 16: Abrahae factae sunt promissiones.
Et dicendum est quod factum est ad dandam spem veniae peccatoribus, quia David peccator fuit ex cuius semine
nascitur Christus, Abraham vero iustus; ad commendandam etiam dignitatem regiam Christi Romanis, regnum
gentium tenentibus.
Excluditur etiam per verba ista triplex error Manichaeorum.
Primo quidem, quod dicunt non eumdem esse Deum veteris testamenti et qui est pater Domini nostri Iesu
Christi, quod excluditur per hoc quod dicit apostolus: quod Deus ante promiserat per prophetas suos de filio suo
in Scripturis sanctis, scilicet: veteris testamenti.
Secundo vero, quod damnant Scripturas veteris testamenti, quas apostolus hic dicit sanctas. Non enim aliae
Scripturae fuerunt sanctae ante evangelium.
Tertio, quod dicunt Christum habuisse carnem phantasticam, quod excluditur per hoc quod dicit Christum
factum ex semine David secundum carnem ei, id est ad gloriam patris, secundum illud Io. VIII, 50: ego gloriam
meam non quaero sed gloriam eius qui misit me.
|#3 Lectio 3
Commendata origine Christi, hic commendat virtutem ipsius et ponit tria: primo, praedestinationem, cum dicit:
qui praedestinatus est; secundo, dignitatem seu virtutem, cum dicit filius Dei in virtute; tertio, signum sive
effectum, cum dicit secundum spiritum sanctificationis.
Circa primum considerandum est quod nomen praedestinationis a destinatione sumitur. Dicitur enim
praedestinatus quasi ante destinatus. Destinatio autem dupliciter sumitur. Quandoque pro missione: dicuntur
enim destinati qui ad aliquid mittuntur, secundum illud I Mach. I, 14: destinaverunt aliqui ex populo, et abierunt
ad regem.
Quandoque vero destinare idem est quod proponere, secundum illud II Mach. VI, 20: destinavit, eleazarus, non
admittere illicita.
Haec autem secunda significatio a prima derivari videtur. Sicut enim nuntius, qui mittitur, ad aliquid dirigitur,
ita, quod proponimus, ad finem aliquem ordinamus. Secundum hoc igitur praedestinare nihil aliud est quam ante
in corde disponere quid sit de re aliqua faciendum.
Potest tamen aliquis de futura re, seu operatione, disponere: uno modo, quantum ad ipsam rei constitutionem,
sicut artifex disponit qualiter debeat facere domum; secundo modo, quantum ad ipsum usum vel gubernationem
rei, sicut aliquis disponit qualiter debeat uti suo equo: et ad hanc secundam praedispositionem pertinet
praedestinatio, non ad primam.
Id enim quo aliquis utitur refert in finem quia, ut Augustinus dicit in libro de doctrina christiana: uti est referre
aliquid in finem quo fruendum est.
Sed cum res in seipsa constituitur, non dirigitur ex hoc ipso in aliud. Unde praedispositio constitutionis rei,
proprie praedestinatio dici non potest. Ergo idem est negare praedestinationem quod negare praeordinationem
divinam ab aeterno de iis quae sunt fienda in tempore. Sed quia omnia naturalia pertinent ad constitutionem rei
ipsius, quia vel sunt principia ex quibus res constituitur, vel ex huiusmodi principiis consequuntur, consequens
est quod naturalia proprie sub praedestinatione non cadant; sicut non dicimus proprie quod homo est
praedestinatus habere manus.
Relinquitur ergo quod praedestinatio dicatur proprie eorum solum quae sunt supra naturam, in quae rationalis
creatura ordinatur.
Supra autem naturam rationalis creaturae est Deus solus, cui unitur rationalis creatura per gratiam. Uno modo,
quantum ad actum ipsius Dei, puta cum per gratiam prophetiae communicatur homini praecognitio futurorum,
quae est propria Deo: et huiusmodi dicitur gratia gratis data; alio modo quantum ad ipsum Deum, cui unitur
rationalis creatura, communiter quidem, secundum effectum dilectionis, secundum illud I Io. IV, 16: qui manet
in charitate in Deo manet et Deus in eo, quod quidem fit per gratiam gratum facientem, quae est gratia
adoptionis; alio modo, quae est singularis Christo, per unionem in esse personali: et haec dicitur gratia unionis.
Sicut ergo hominem esse unitum Deo, per gratiam adoptionis, cadit sub praedestinatione, ita etiam esse unitum
Deo, per gratiam unionis in persona, sub praedestinatione cadit.
Et quantum ad hoc dicit qui praedestinatus est filius Dei.
Et ne hoc referatur ad filiationem adoptionis, additur in virtute, quasi diceret: praedestinatus est ut sit talis filius,
ut habeat aequalem, imo eamdem virtutem cum Deo patre. Quia, ut dicitur Apoc. V, 12, dignus est agnus qui
7

