Est autem considerandum quod dupliciter est aliquid contra naturam hominis. Uno modo contra naturam
differentiae constitutivae hominis, quae est rationale; et sic omne peccatum dicitur esse contra naturam hominis,
inquantum est contra rationem rectam.
Unde et Damascenus dicit in II Lib. Quod Angelus peccans versus est ex eo quod est secundum naturam in id
quod est praeter naturam.
Alio modo dicitur esse aliquid contra naturam hominis ratione generis, quod est animal.
Manifestum est autem quod, secundum naturae intentionem, commixtio sexuum in animalibus ordinatur ad
actum generationis, unde omnis commixtionis modus, ex quo generatio sequi non potest, est contra naturam
hominis inquantum est animal. Et secundum hoc dicitur in Glossa naturalis usus est ut vir et mulier in uno
concubitu coeant, contra naturam vero ut masculus masculum polluat et mulier mulierem. Et eadem ratio est de
omni actu coitus ex quo generatio sequi non potest.
Deinde cum dicit similiter autem, exponit quantum ad mares, qui, scilicet, relicto naturali usu feminae
exarserunt, id est, extra terminos naturae arserunt, secundum illud Ps. Cxvii, 12: exarserunt sicut ignis in spinis:
et hoc in desideriis suis, scilicet carnalibus, invicem masculi in masculos turpitudinem operantes. Ez. XVI, 37:
nudabo ignominiam tuam coram eis, etc..
Deinde cum dicit et mercedem, ostendit hanc poenam convenientem esse culpae, dicens recipientes in
semetipsis, id est in deformatione suae naturae, mercedem erroris sui, scilicet quo Dei veritatem in mendacium
commutaverunt, mercedem, id est retributionem, quam oportuit scilicet eos recipere, secundum iustitiae ordinem,
ex qua debitum erat ut qui in Dei naturam iniuriosi fuerant, id quod est proprium sibi, creaturis attribuendo, in
sui natura contumeliosi existerent.
Et quamvis merces proprie videatur in bonum sonare, tamen hic sumitur pro quacumque retributione, etiam in
malis, secundum modum quo dicitur infra VI, 23: stipendia peccati mors. Mich. I, 7: mercedes eorum igni
comburentur.
Est autem notandum quod satis rationabiliter apostolus vitia contra naturam, quae sunt gravissima inter peccata
carnalia, ponit idololatriae poenam, quia simul cum idololatria incepisse videntur, scilicet tempore Abrahae,
quando creditur idololatria incoepisse.
Unde et tunc primo leguntur in sodomitis punita fuisse, ut Gen. XIX. Simul etiam idololatria crescente,
huiusmodi vitia creverunt.
Unde dicitur II Mach. IV, 12 s., quod Iason ausus est sub ipsa arce optimos quosque epheborum in lupanaribus
ponere. Erat autem hoc non initium sed incrementum quoddam et profectus gentilis et alienigenae
conversationis.
Deinde cum dicit et sicut non probaverunt, ostendit eos iustitiae fuisse subiectos.
Et primo ostendit ex qua priori culpa in haec peccata devenerunt, secundo enumerat horum peccatorum
differentias, ibi repletos omni iniquitate.
Culpam autem praecedentem ponit, cum dicit et sicut non probaverunt Deum habere in notitia. Quod potest
dupliciter intelligi. Uno modo, quia quamvis lumine rationis per creaturas visibiles veram Dei cognitionem
habere potuerunt, tamen ut liberius possent peccare, non probaverunt, id est non approbaverunt, ut ipsi haberent
Deum in sui notitia. Iob XXI, 14: recede a nobis: scientiam viarum tuarum nolumus.
Alio modo, potest intelligi quod ipsi non probaverunt quod Deus in sui notitia haberet facta humana, secundum
illud Ps. Xciii, 7: dixerunt: non videbit Dominus, nec intelliget Deus. Et secundum hunc sensum convenienter
huic culpae respondet poena cum subditur tradidit illos Deus in reprobum sensum.
Dicitur autem hic sensus hominis non exterior, quo sensibilia cognoscuntur, sed interior, secundum quem iudicat
de agendis, secundum illud Sap. VI, 16: cogitare de illa sensus est consummatus.
Dicitur autem sensus reprobus quo aliquis reprobandum iudicium habet de agendis, secundum illud II Tim. III,
8: homines mente corrupti, reprobi circa fidem. Ier. VI, 30: argentum reprobum vocate eos.
Et ideo subdit ut faciant ea quae non conveniunt, id est ea quae a recta ratione discordant. Sap. III, 11: inutilia
opera eorum sunt.
Est autem conveniens ut qui contra Dei notitiam peccaverunt, vel eum cognoscere nolentes, vel eum cognoscere
non arbitrantes, in perversitatem sensus traderentur. Unde et Sap. XIV, 31 dicitur: peccantium poena perambulat
semper in iustorum praevaricationem.
Deinde cum dicit repletos, etc., enumerat huiusmodi inconvenientia opera. Et primo, ponit id quod est generale,
dicens repletos omni iniquitate, quia ut dicitur I Io. III, 4, omne peccatum est iniquitas.
Sicut enim omnis virtus, inquantum exequitur praeceptum legis, habet rationem iustitiae, ita etiam omne
peccatum, inquantum a regula legis divinae discordat, habet rationem iniquitatis. Et sic in sacra Scriptura
praecipue peccata arguuntur.
Dupliciter autem eorum culpam exaggerat.
Primo quidem intensive per hoc quod dicit repletos. Ille enim videtur repleri iniquitate cuius affectus est totaliter
ad peccandum dispositus, secundum illud Ps. XIII, 3: quorum os maledictione et amaritudine plenum est.
Secundo extensive quia scilicet non tantum in uno peccaverunt sed in omnibus.
Sap. XIV, 27: infandorum idolorum cultura omnis mali causa est.
22

