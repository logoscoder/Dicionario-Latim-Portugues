Primo proponit documentum, ex quo arguitur ad propositum ostendendum; secundo manifestat ipsum, ibi nam
quae sub viro est, etc.; tertio concludit, ibi itaque, fratres mei, etc..
Documentum autem proponit eis quasi notum.
Unde dicit an ignoratis, fratres, quasi diceret: hoc ignorare non debetis. I Cor. XIV, 38: si quis ignorat,
ignorabitur.
Et causam quare non debent ignorare, ostendit subdens scientibus enim legem loquor.
Sed cum Romani gentiles essent et legem Moysi ignorarent, videtur eis non competere quod hic dicitur. Et ideo
quidam exposuerunt hoc de lege naturali, quae gentibus non erat incognita, secundum illud, supra II, 14: cum
gentes quae legem non habent, naturaliter ea quae legis sunt, faciunt, etc.. Unde et subditur quia lex in homine
dominatur, scilicet naturalis, quanto tempore vivit, scilicet lex in homine. Quae quidem vivit, quamdiu ratio
naturalis efficaciter in homine viget. Moritur autem lex naturalis in homine quamdiu ratio naturalis passionibus
succumbit. Is. XXIV, 5: dissipaverunt foedus sempiternum, scilicet legis naturalis.
Sed hoc non videtur esse secundum intentionem apostoli qui, absolute et indeterminate de lege loquens, semper
loquitur de lege Moysi.
Et ideo dicendum est quod Romani fideles non erant solum gentes sed inter eos erant multi Iudaei. Unde habetur
Act. XVIII, 2, Paulus Corinthi invenit quemdam Iudaeum, nomine aquilam, qui nuper venerat ab Italia, et
Priscillam uxorem eius, eo quod praecepisset Claudius discedere omnes Iudaeos a Roma.
Lex ergo hoc modo dominatur in homine, quanto tempore vivit, scilicet homo. Data est enim lex ad dirigendum
homines in via huius vitae, secundum Ps. XXIV, 12: legem statuit ei in via quam elegit. Ideo legis obligatio
morte solvitur.
Deinde, cum dicit nam quae sub viro, etc., manifestat quod dixerat per exemplum in lege matrimonii. Et primo
ponit exemplum; secundo manifestat per signum, ibi ergo vivente, etc..
Circa primum duo facit.
Primo in exemplo ponit quomodo obligatio legis durat, vita durante, dicens nam mulier quae sub viro, id est sub
viri potestate, est, ex lege divina, qua dictum est Gen. III, 16: sub viri potestate eris. Alligata est legi, scilicet qua
tenetur convivere viro, secundum illud matthaei XIX, 6: quos Deus coniunxit, homo non separet.
Et haec quidem inseparabilitas matrimonii praecipue causatur in quantum est sacramentum coniunctionis
indissolubilis Christi et ecclesiae, vel verbi et humanae naturae in persona Christi. Eph. V, 32: sacramentum hoc
magnum est in Christo et ecclesia, etc..
Secundo, ibi si autem mortuus, etc., manifestat in exemplo quomodo obligatio legis solvitur post mortem, dicens:
si autem vir, scilicet mulieris, fuerit mortuus, mulier, post mortem viri, soluta est a lege mariti, id est a lege
matrimonii, qua obligabatur viro.
Cum enim, ut Augustinus ait in libro de nuptiis et concupiscentia: nuptiae sint bona mortalium, non se extendit
obligatio nuptiarum post vitam mortalem. Et propter hoc in resurrectione, quando erit vita immortalis, neque
nubent, neque nubentur, ut dicitur Matth. XXII, 30.
Ex quo patet quod si aliquis moriatur, et resurgat, sicut in Lazaro accidit, non erit uxor, quae fuerat, nisi de novo
cum ipso contrahat.
Sed contra hoc inducitur quod habetur Hebr. XI, 35: acceperunt mulieres de resurrectione mortuos suos.
Sed sciendum est quod mulieres non receperunt maritos suos, sed filios suos: sicut mulier quaedam per eliam, ut
habetur III Reg. XVII, 17 ss., et alia per eliseum, ut habetur IV Reg. IV, 18 ss..
Aliter autem se habet in sacramentis quae imprimunt characterem, qui est quaedam consecratio animae
immortalis. Omnis autem consecratio manet quamdiu manet res consecrata: sicut patet in consecratione ecclesiae
vel altaris. Et ideo si baptizatus, vel confirmatus, vel ordinatus moriatur et resurgat, non debet iterum eadem
sacramenta accipere.
Deinde cum dicit ergo vivente, etc., manifestat quod dixerat per signum.
Et primo quantum ad obligationem matrimonii, quae durat in muliere, vivente viro, cuius signum est quod
vocatur adultera si fuerit cum alio viro, scilicet ei carnaliter commixta, vivente viro. Ier. III, 1: si dimiserit vir
uxorem suam, et recedens ab eo, duxerit virum alterum, numquid non polluta et contaminata est mulier illa?
secundo, ibi si autem mortuus, etc., inducit signum quantum ad hoc quod obligatio legis matrimonii solvitur per
mortem, dicens quod si vir eius, scilicet mulieris, mortuus fuerit, liberata est mulier a lege viri, qua obligatur
viro, ut non sit adultera, si fuerit cum alio viro carnaliter ei commixta, praesertim si ei matrimonialiter
coniungatur.
I Cor. VII, 39: si dormierit vir eius, scilicet mulieris, liberata est: cui vult nubat.
Ex quo patet quod secundae nuptiae vel tertiae vel quartae sunt secundum se licitae et non solum per
dispensationem, ut videtur dicere chrysostomus, qui super matthaeum dicit quod sicut Moyses permisit libellum
repudii, ita apostolus permisit secundas nuptias.
Nulla est enim ratio, si lex matrimonialis solvitur per mortem, quare non liceat coniugi remanenti ad secunda
vota transire. Quod autem apostolus dicit I Tim. III, 2, quod oportet episcopum esse unius uxoris virum, non hoc
dicitur quia secundae nuptiae sint illicitae, sed propter defectum sacramenti, quia non esset unus unius, sicut
Christus est sponsus unius ecclesiae.
71

