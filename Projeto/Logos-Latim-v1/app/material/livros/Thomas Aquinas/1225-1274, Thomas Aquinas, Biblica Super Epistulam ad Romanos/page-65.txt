Sicut igitur eius morti configuramur, inquantum peccato morimur, sic ipse mortuus est vitae mortali, in qua erat
similitudo peccati, licet non esset ibi peccatum. Ergo omnes qui baptizati sumus, mortui sumus peccato.
Deinde cum dicit consepulti enim, etc., probat propositum medium, scilicet quod omnes baptizemur in
conformitate ad mortem Christi, dicens: consepulti enim sumus cum illo per baptismum in morte. Quasi dicat:
sepultura non nisi mortuis debetur.
Matth. VIII, 22: sinite mortuos sepelire mortuos suos.
Per baptismum autem homines sepeliuntur Christo, id est conformantur sepulturae ipsius.
Sicut enim ille qui sepelitur ponitur sub terra, ita ille qui baptizatur immergitur sub aqua. Unde et in baptismo fit
trina immersio, non solum propter fidem trinitatis, sed etiam ad repraesentandum triduum sepulturae Christi. Et
sicut triduum sepulturae non facit nisi unam sepulturam, ita trina immersio non facit nisi unum baptisma. Et inde
etiam est, quod in sabbato sancto solemnis baptismus in ecclesia celebratur quando commemoratur sepultura
Christi, sicut et in vigilia Pentecostes quando solemnizatur de spiritu sancto, ex cuius virtute aqua baptismi
accipit vim purgandi, ut dicitur Io. III, 5: nisi quis renatus fuerit ex aqua et spiritu sancto, etc..
Est tamen considerandum, quod corporaliter aliquis prius moritur et postea sepelitur; sed spiritualiter sepultura
baptismi causat mortem peccati, quia sacramentum novae legis efficit quod signat. Unde cum sepultura, quae fit
per baptismum, sit signum mortis peccati, mortem efficit in baptizato.
Et hoc est, quod dicit, quod sumus sepulti in mortem, ut per hoc ipsum, quod signum sepulturae Christi in nobis
accipimus, consequimur mortem peccati.
Deinde cum dicit ut quomodo Christus, infert consequens, scilicet quod non debeamus vivere in peccato. Ad hoc
quidem inducit similitudinem ex resurrectione Christi, dicens ut quomodo Christus resurrexit a mortuis per
gloriam patris, id est, per virtutem patris, ex qua ipse pater glorificatur, secundum illud Ps. LVI, 8: exurge, gloria
mea, ita et nos in novitate vitae ambulemus, id est, per bona opera vitae procedamus.
Vita enim peccati vetustatem habet, quia in corruptionem nos ducit. Hebr. VIII, 13: quod antiquatur et senescit
prope interitum est. Unde et dicitur Bar. III, 10: quid est quod in terra inimicorum es, inveterasti in terra aliena?
etc.. Unde et novitas vitae dicitur per quam aliquis redit ad integritatem, ut scilicet sit sine peccato. Ps. Cii, 5:
renovabitur ut aquilae iuventus tua. Eph. IV, 23: renovamini spiritu mentis vestrae.
Deinde cum dicit si enim, probat necessitatem consequentiae.
Christus enim postquam fuit mortuus resurrexit; unde conveniens est, ut illi, qui conformantur Christo quantum
ad mortem in baptismo, conformentur etiam resurrectioni eius per innocentiam vitae. Et hoc est quod dicit si
enim complantati facti sumus similitudini mortis eius, id est, si in nobis assumamus similitudinem mortis eius, ut
ei incorporemur sicut ramus qui inseritur plantae: ut quasi nos in ipsa passione Christi inseramur, simul et
resurrectionis erimus, scilicet, similitudini eius complantati, ut scilicet in praesenti innocenter vivamus, et in
futuro ad similem gloriam perveniamus. Phil. III, 21: reformabit corpus humilitatis nostrae configuratum corpori
claritatis suae. II tim. II, 11: si commortui sumus, et convivemus.
Sic igitur, sicut apostolus per similitudinem mortis Christi probavit quod sumus mortui peccato, quod
praemiserat quasi antecedens, sic, per similitudinem resurrectionis eius, probavit quod non debemus vivere in
peccato; quod quasi consequens superius introduxit.
|#2 Lectio 2
Postquam apostolus ostendit, quod non est nobis in peccato permanendum, ex eo quod per baptismum mortui
sumus peccato, hic ulterius ostendit adesse nobis facultatem ad hoc observandum.
Et circa hoc duo facit.
Primo proponit quod intendit; secundo manifestat propositum, ibi qui enim mortuus, etc..
Circa primum duo facit.
Primo proponit beneficium, quod consecuti sumus; secundo, huius beneficii effectum, ibi ut destruatur, etc..
Dicit ergo primo. Dictum est quod debemus in novitate ambulare, scilicet desistendo a peccato. Et ne hoc aliquis
forte impossibile diceret, dicit quod sumus hoc scientes, quia vetus homo noster, id est vetustas hominis per
peccatum inducta, simul, scilicet cum Christo, crucifixus est, id est per crucem Christi est mortificatus. Sicut
enim supra dictum est, vetustas hominis per peccatum inducta est, inquantum per peccatum bonum naturae
corrumpitur; quae quidem vetustas in homine principatur quamdiu homo peccato subiacet. Et quia id quod est
principale in homine dicitur esse ipse homo, inde est quod in eo qui peccato subiicitur, ipsa vetustas peccati
dicitur esse vetus homo.
Vetustas autem peccati potest intelligi vel ipse reatus, seu macula actualium peccatorum, vel etiam consuetudo
peccandi, quae quamdam necessitatem ingerit ad peccandum, vel etiam ipse fomes peccati proveniens ex peccato
primi parentis.
Sic igitur vetus homo noster dicitur esse simul crucifixus cum Christo, inquantum praedicta vetustas virtute
Christi sublata est.
Vel quia totaliter est amota, sicut totaliter amovetur in baptismo reatus et macula peccati.
Vel quia diminuitur virtus eius, sicut virtus fomitis vel etiam consuetudinis peccandi.

65

