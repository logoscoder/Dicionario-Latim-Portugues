Deinde ponit id quod pertinet ad futuram gloriam, cum dicit et promissa. Promissiones enim factae in veteri
testamento impletae per Christum, Iudaeis praecipue factae videntur. Unde dicitur infra XV, 8: dico Iesum
Christum ministrum fuisse circumcisionis ad confirmandas promissiones patrum, etc.. Fuerunt autem eis multae
promissiones factae de bonis terrenis, ut patet Lev. XXVI, 3 s., et Deut. XXVIII, 1-14. Sed per illa temporalia
bona spiritualia figurabantur.
Tertio autem describit dignitatem Iudaeorum ex origine, cum dicit quorum patres, quia scilicet secundum carnem
sunt progeniti ab illis patribus qui fuerunt maxime Deo accepti. Deut. IV, 37: dilexi patres tuos, et elegi semen
eorum. Os. IX, 10: quasi prima poma ficulneae eius vidi patres eorum.
Quarto ostendit dignitatem eorum ex prole cum dicit ex quibus est Christus secundum carnem, sicut ipse dicit.
Io. IV, 22: salus ex Iudaeis est.
Et ne hoc parum videatur, ostendit Christi dignitatem, dicens: qui est super omnia Deus benedictus in saecula,
amen.
I Io. Cap. Ult.: hic est verus Deus et vita aeterna.
In quibus verbis quatuor haereses destruuntur.
Primo quidem Manichaei, qui dicebat Christum habuisse corpus phantasticum et non verum, quod removet per
hoc quod dicit secundum carnem. Habet enim veram carnem, secundum illud Lc. Cap. Ult.: spiritus carnem et
ossa non habet, sicut me videtis habere.
Secundo, haeresis valentini qui dicit Christum non de massa humani generis, sed de caelo corpus attulisse. Quod
quidem excludit in hoc quod dicit Christum ex Iudaeis secundum carnem esse, secundum illud Matth. I, 1: liber
generationis Iesu Christi filii David.
Tertio, haeresis Nestorii qui posuit alium esse filium hominis alium Dei: contra quem apostolus hic dicit, quod
ille est ex patribus secundum carnem qui est Deus super omnia.
Quarto, excluditur haeresis Arii qui dicebat Christum esse minorem patre et quod est creatus ex nihilo. Contra
quorum, primum dicit quod est super omnia; contra secundum, quod est benedictus per omnia saecula.
Hoc enim de solo Deo dicendum est, quod eius bonitas duret in saecula.
|#2 Lectio 2
Postquam apostolus posuit dignitatem Iudaeorum, nunc ostendit quod ista dignitas non pertineat ad eos qui
carnaliter processerunt ab antiquis patribus sed ad spirituale semen quod est a Deo electum.
Et primo ostendit, quod huiusmodi dignitas proveniat ex electione divina; secundo ostendit, quod haec electio
communiter pertinet ad Iudaeos et ad gentiles, ibi quos etiam vocavit non solum, etc..
Circa primum duo facit.
Primo ostendit quomodo ex electione divina homines spiritualem dignitatem consequuntur; secundo movet
quaestionem de iustitia divinae electionis, ibi quid ergo dicemus? circa primum duo facit.
Primo proponit quod intendit; secundo ostendit propositum, ibi sed in Isaac, etc..
Circa primum duo facit.
Primo ponit firmitatem divinae electionis; secundo ostendit in quibus impleatur, ibi non enim omnes, etc..
Dicit ergo primo: ita dictum est quod eorum sunt promissa et adoptio filiorum et gloria, pro quorum casu est
mihi magna tristitia et continuus dolor. Non autem est hoc sic intelligendum, quod verbum Dei exciderit, id est
frustratum sit, quia et si non habet locum in quibusdam qui exciderunt, habet tamen locum in aliis. Is. LV, 11:
verbum quod egreditur ex ore meo, non revertetur ad me vacuum, etc.. Ps. Cxviii, 89: in aeternum, Domine,
permanet verbum tuum.
Deinde cum dicit non enim, etc., ostendit quomodo et in quibus verbum Dei exciderit.
Circa quod considerandum est quod Iudaei de duobus praecipue gloriabantur, videlicet de Abraham qui primo
accepit pactum circumcisionis a Domino, ut dicitur gen. XVII, 10, et de Iacob sive Israel, cuius tota posteritas in
populo Dei connumerabatur.
Non autem ita fuit de Isaac; nam posteritas filii eius esau ad populum Dei non pertinebat.
Unde apostolus ostendit propositum, primo quidem per comparationem ad Iacob, dicens non enim omnes qui
sunt ex Israel, id est ex Iacob secundum carnem progeniti, hi sunt veri Israelitae ad quos pertinent Dei promissa,
sed illi qui sunt recti et videntes Deum per fidem. Is. XLIV, 2: rectissime quem elegi. Unde et Dominus dixit
Nathanaeli Io. I, 47: ecce verus Israelita, in quo dolus non est. Hoc autem nomen Israel impositum fuit Iacob ab
Angelo, ut patet gen. XXXII, 28.
Secundo ostendit idem propter comparationem ad Abraham, dicens neque omnes qui sunt carnale semen
Abrahae, sunt spirituales Abrahae filii, quibus Deus benedictionem repromisit, sed solum illi qui eius fidem et
opera imitantur. Io. VIII, 39: si filii Abrahae estis, opera Abrahae facite.
Deinde, cum dicit sed in Isaac, etc., manifestat propositum. Et primo quantum ad Abraham; secundo quantum ad
Iacob, ibi non solum autem illa, etc..
Circa primum tria facit. Primo proponit auctoritatem Scripturae, dicens sed in Isaac vocabitur tibi semen. Hoc
Dominus dixit Abrahae, ut habetur Gen. XXI, 12, ubi agebatur de expulsione Ismaelis.

100

