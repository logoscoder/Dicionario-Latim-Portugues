Dicit autem quos praescivit et praedestinavit, non quia omnes praescitos praedestinet, sed quia eos praedestinare
non poterat, nisi praesciret. Ier. I, 5: priusquam te formarem in utero, novi te.
Quid autem ex hac praedestinatione sequatur, subiungit ut sit ipse primogenitus in multis fratribus.
Sicut enim Deus suam naturalem bonitatem voluit aliis communicare, participando eis similitudinem suae
bonitatis, ut non solum sit bonus, sed etiam auctor bonorum, ita filius Dei voluit conformitatem suae filiationis
aliis communicare, ut non solum sit ipse filius, sed etiam primogenitus filiorum. Et sic qui per generationem
aeternam est unigenitus, secundum illud Io. I, 18: unigenitus qui est in sinu patris, secundum collationem gratiae,
sit primogenitus in multis fratribus.
Apoc. I, 5: qui est primogenitus mortuorum et princeps regum terrae.
Habet igitur Christus nos fratres, tum quia nobis similitudinem filiationis communicavit, sicut hic dicitur, tum
quia similitudinem nostrae naturae assumpsit, secundum illud hebr. II, 17: debuit per omnia fratribus assimilari.
Deinde, cum dicit quos autem praedestinavit, etc., ponit ea quae ex parte sancti divinitus consequuntur.
Et primo ponit vocationem, cum dicit: quos praedestinavit, hos et vocavit. Praedestinatio autem eius irrita esse
non potest, secundum illud Is. XIV, 24 s.: iuravit Dominus exercituum, dicens: si non, ut putavi, ita erit, et
quomodo mente tractavi, sic eveniet.
Primum autem in quo incipit praedestinatio impleri, est vocatio hominis, quae quidem est duplex, una exterior,
quae fit ore praedicatoris.
Prov. IX, 3: misit ancillas suas, ut vocarent ad arcem. Hoc modo Deus vocavit Petrum et Andream, ut dicitur
Matth. IV, 18.
Alia vero vocatio est interior, quae nihil aliud est quam quidam mentis instinctus, quo cor hominis movetur a
Deo ad assentiendum his quae sunt fidei vel virtutis. Is. XLI, 2: quis suscitavit ab oriente iustum, et vocavit eum
ut sequeretur se? et haec vocatio necessaria est, quia cor nostrum non se ad Deum converteret, nisi ipse Deus nos
ad se traheret. Io. VI, 44: nemo potest venire ad me, nisi pater qui misit me traxerit eum. Thr. V, 21: converte
nos, Domine, ad te, et convertemur. Et etiam haec vocatio est efficax in praedestinatis, quia huiusmodi vocationi
assentiunt. Io. VI, 45: omnis qui audivit a patre meo et didicit, venit ad me.
Unde, secundo, ponit iustificationem, cum dicit quos vocavit, hos et iustificavit, scilicet gratiam infundendo.
Supra III, 24: iustificati gratis per gratiam ipsius.
Haec autem iustificatio et si in aliquibus frustretur, quia non perseverant usque ad finem, in praedestinatis tamen
nunquam frustratur.
Unde, tertio, ponit magnificationem, cum subdit hos et magnificavit. Et hoc dupliciter, scilicet uno quidem modo
per profectum virtutis et gratiae; alio autem modo per exaltationem gloriae. Sap. Cap. Ult.: in omnibus, Domine,
magnificasti populum tuum et honorasti.
Ponit autem praeteritum pro futuro, si intelligatur de magnificatione gloriae, vel propter certitudinem futuri, vel
quia quod in quibusdam est futurum, in aliis est completum.
Deinde, cum dicit quid ergo dicemus etc., manifestat maiorem, scilicet quod promotis a Deo nullus potest
nocere.
Et primo ostendit quod non possint pati detrimentum per malum poenae; secundo quod nec per malum culpae,
ibi quis accusabit, etc..
Malum poenae est duplex. Unum quidem consistit in illatione malorum, aliud in subtractione bonorum.
Primo ostendit quod illi, qui promoventur a Deo, non patiuntur detrimentum per conatum alicuius persequentis,
dicens: quid ergo dicemus? quasi dicat: cum tot bona Deus suis electis praestet, quid potest dici contra haec, ut
scilicet praedicta Dei beneficia annullentur? quasi diceret: nihil. Prov. XXI, 30: non est sapientia, et non est
prudentia, et non est consilium contra Dominum.
Vel: quid dicemus? ad haec scilicet aspicientes, oportet nos obstupescere. Habac. 3, secundum aliam litteram:
consideravi opera tua, et expavi. Vel: quid dicemus ad haec? id est, quid poterimus Deo retribuere tot beneficiis
dignum? Ps. Cxv, 3: quid retribuam Domino pro omnibus quae retribuit mihi? et subiungit si Deus pro nobis est,
scilicet praedestinando, vocando, iustificando et magnificando, quis contra nos, scilicet esse poterit efficaciter?
Is. L, 8: stemus simul, quis est adversarius meus? iob XVII, 3: pone me iuxta te, et cuiusvis manus pugnet contra
me.
Secundo ostendit quod sancti Dei non possunt pati detrimentum ex subtractione bonorum, dicens qui etiam
proprio filio non pepercit.
Cum autem supra de multis filiis mentionem fecisset, dicens: accepistis spiritum adoptionis filiorum, ab omnibus
illis hunc filium separat, dicens proprio filio suo, id est non adoptato, ut haeretici mentiuntur, sed naturali et
coaeterno. I Io. Cap. Ult.: ut simus in vero filio eius Iesu Christo, de quo pater dicit Matth. III, 17: hic est filius
meus dilectus.
Quod autem dicit non pepercit, intelligendum est quod eum a poena non exemit. Nam culpa in eo non fuit, cui
parci potuisset. Prov. XIII, 24: qui parcit virgae, odit filium suum.
Non tamen Deus pater filio suo non pepercit, ut ei aliquid accresceret, qui est per omnia Deus perfectus, sed
propter nostram utilitatem eum passioni subiecit. Et hoc est quod subdit sed pro nobis omnibus tradidit illum, id

94

