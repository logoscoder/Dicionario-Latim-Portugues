est, exposuit eum passioni pro expiatione peccatorum nostrorum. Supra IV, 25: traditus est propter delicta nostra.
Is. LIII, 6: Dominus posuit in eo iniquitatem omnium nostrum.
Tradidit eum Deus pater in mortem, eum incarnari et pati statuendo, et humanae eius voluntati inspirando
charitatis affectum, qua passionem spontaneus subiret. Unde ipse seipsum tradidisse dicitur Eph. V, 2: tradidit
semetipsum pro nobis; tradidit etiam Iudas, et Iudaei exterius aliquid operando, ut supra habitum est.
Est autem notandum quod dicit qui etiam proprio, etc., quasi dicat. Non solum alios sanctos pro salute hominum
tribulationi exposuit, secundum illud Osee VI, 5: propter hoc dolavi in prophetis, II Cor. I, 6: cum tribulamur pro
vestra exhortatione et salute, sed etiam proprium filium suum.
In ipso autem filio Dei omnia existunt, sicut in primordiali et praeoperativa causa.
Col. I, 17: ipse est ante omnia, etc.. Unde, eo tradito nobis, omnia sunt data nobis; unde subdit quomodo non
etiam cum illo, scilicet dato nobis, omnia donavit nobis, ut scilicet omnia cedant in bonum nostrum; superiora
quidem, scilicet divinae personae ad fruendum, rationales spiritus ad convivendum, omnia inferiora ad utendum,
non solum prospera sed etiam adversa. I Cor. III, 22 s.: omnia vestra sunt, vos autem Christi, Christus autem Dei.
Unde patet quod, sicut in Psalmo dicitur, nihil deest timentibus eum.
|#7 Lectio 7
Postquam apostolus ostendit quod sancti, quos Deus promovet, nullum detrimentum pati possunt, quasi a malo
poenae, hic ostendit quod nullum detrimentum pati possunt quasi a malo culpae.
Et primo ostendit propositum; secundo excludit quamdam obviationem, ibi Christus Iesus, etc..
Circa primum considerandum est quod aliquis propter culpam laeditur a duobus.
Primo quidem ab accusatione; secundo a iudice condemnante.
Primo ergo ostendit quod nulla accusatio possit esse sanctis Dei nociva: et hoc ratione divinae electionis. Qui
enim aliquem elegit, ex hoc ipso eum approbare videtur.
Sancti autem sunt electi a Deo. Eph. I, 4: elegit nos in ipso ante mundi constitutionem, ut essemus sancti. Qui
autem accusat, improbat eum quem accusat. Non autem valet alicuius accusatio contra Dei approbationem.
Et ideo dicit quis accusabit, scilicet efficaciter, adversus electos, id est adversus quos Deus elegit ut sint sancti?
unde dicitur Apoc. XII, 10: proiectus est accusator fratrum nostrorum.
Secundo ostendit quod nullius accusatio potest esse sanctis nociva.
Et hoc etiam ostendit ex alio Dei beneficio, quo scilicet Deus nos iustificat; quod quidem beneficium praemittit
dicens Deus, scilicet est, qui iustificat, secundum illud quod supra dictum est: quos vocavit, hos et iustificavit. I
Cor. VI, 11: sed iustificati estis.
Condemnatio autem contra iniustos locum habet. Quis est ergo qui condemnet iustificatos a Deo? iob XXXIV,
29: ipso concedente pacem, quis est qui condemnet? deinde, cum dicit Christus Iesus, excludit obviationem.
Posset aliquis timere ne a Christo Iesu aliquis accusaretur et condemnaretur tamquam transgressor mandati ipsius
Christi, sicut et de Moyse Dominus dicit Io. V, 45: est qui accusat vos Moyses, in quo speratis. Et quod etiam ab
ipso condemnaretur, eo quod ipse est constitutus a Deo iudex vivorum et mortuorum, ut dicitur Act. X, 42. Ipse
etiam est immunis a peccato, I Petr. II, 22: qui peccatum non fecit, et ideo idoneus videtur ad accusandum et
condemnandum, secundum illud Io. VIII, 7: qui sine peccato est vestrum, primus in illam lapidem mittat.
Et ideo dicit Christus Iesus, quasi diceret: numquid Christus Iesus accusabit adversus electos Dei vel etiam eos
condemnabit? et ostendit quod non, quia etiam ipse secundum humanitatem suam magna beneficia sanctis
confert sicut et secundum suam divinitatem.
Et ponit quatuor humanitatis ipsius beneficia.
Primo quidem mortem, cum dicit qui mortuus est, scilicet pro nostra salute, I petr. III, 18: Christus semel pro
peccatis nostris mortuus est.
Secundo, resurrectionem, per quam scilicet nos vivificat, et nunc vita spirituali, et tandem vita corporali. Unde
subdit qui et resurrexit, ut supra IV, 25: resurrexit propter iustificationem nostram. Addit autem imo, quia potius
est nunc commemorandus ex virtute resurrectionis, quam ex infirmitate passionis.
II Cor. Cap. Ult.: nam si crucifixus est ex infirmitate nostra, vivit ex virtute Dei.
Tertio, ipsam patris confessionem, cum dicit qui est a dextris Dei, id est in aequalitate Dei patris secundum
naturam divinam, et in potioribus bonis eius secundum naturam humanam. Et hoc etiam est ad gloriam nostram,
quia, ut dicitur Eph. II, 6, consedere nos fecit in caelestibus in Christo Iesu.
Inquantum enim nos membra eius sumus, nos in ipso Deo patri consedemus. Apoc. III, 21: qui vicerit, dabo ei
sedere mecum in throno meo, sicut ego vici et sedi cum patre meo in throno eius.
Quarto, interpellationem eius, cum dicit qui etiam interpellat pro nobis, quasi advocatus noster existens. I Io. II,
1: advocatum habemus apud patrem Iesum Christum.
Ad officium advocati pertinet, non quod accuset vel condemnet, sed magis accusatorem repellat et
condemnationem impediat.
Dicitur autem pro nobis interpellare dupliciter.
Uno modo pro nobis orando, secundum illud Io. XVII, 20: non pro his rogo tantum, scilicet apostolis, sed et pro
his qui credituri sunt per verbum eorum in me.
95

