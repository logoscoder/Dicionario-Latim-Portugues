Primo, quid de Deo cognoverunt; secundo, ostendit a quo huiusmodi cognitionem acceperunt, ibi Deus enim
illis; tertio, ostendit per quem modum, ibi invisibilia enim.
Dicit ergo primo. Recte dico quod veritatem Dei detinuerunt, fuit enim in eis, quantum ad aliquid, vera Dei
cognitio, quia quod notum est Dei, id est quod cognoscibile est de Deo ab homine per rationem, manifestum est
in illis, id est manifestum est eis ex eo quod in illis est, id est ex lumine intrinseco.
Sciendum est ergo quod aliquid circa Deum est omnino ignotum homini in hac vita, scilicet quid est Deus. Unde
et Paulus invenit Athenis aram inscriptam: ignoto Deo. Et hoc ideo quia cognitio hominis incipit ab his quae sunt
ei connaturalia, scilicet sensibilibus creaturis, quae non sunt proportionata ad repraesentandam divinam
essentiam.
Potest tamen homo, ex huiusmodi creaturis, Deum tripliciter cognoscere, ut Dionysius dicit in libro de divinis
nominibus.
Uno quidem modo per causalitatem. Quia enim huiusmodi creaturae sunt defectibiles et mutabiles, necesse est
eas reducere ad aliquod principium immobile et perfectum. Et secundum hoc cognoscitur de Deo an est.
Secundo per viam excellentiae. Non enim reducuntur omnia in primum principium, sicut in propriam causam et
univocam, prout homo hominem generat, sed sicut in causam communem et excedentem. Et ex hoc cognoscitur
quod est super omnia.
Tertio per viam negationis. Quia si est causa excedens, nihil eorum quae sunt in creaturis potest ei competere,
sicut etiam neque corpus caeleste proprie dicitur grave vel leve aut calidum aut frigidum. Et secundum hoc
dicimus Deum immobilem et infinitum et si quid aliud huiusmodi dicitur.
Huiusmodi autem cognitionem habuerunt per lumen rationis inditum. Ps. IV, 6: multi dicunt quis ostendit nobis
bona? signatum est super nos lumen vultus tui Domine.
Deinde cum dicit Deus illis manifestavit, ostendit a quo auctore huiusmodi cognitio eis fuerit manifestata, et dicit
quod Deus illis manifestavit, secundum illud iob XXXV, 11: docet nos super iumenta terrae.
Ubi considerandum est quod unus homo alteri manifestat explicando conceptum suum per aliqua signa exteriora,
puta per vocem vel Scripturam, Deus autem dupliciter aliquid homini manifestat. Uno modo, infundendo lumen
interius, per quod homo cognoscit, Ps. XLII, 3: emitte lucem tuam et veritatem tuam. Alio modo, proponendo
suae sapientiae signa exteriora, scilicet sensibiles creaturas. Eccli. I, 10: effudit illam, scilicet sapientiam, super
omnia opera sua.
Sic ergo Deus illis manifestavit vel interius infundendo lumen, vel exterius proponendo visibiles creaturas, in
quibus, sicut in quodam libro, Dei cognitio legeretur.
Deinde cum dicit invisibilia enim ipsius a creatura mundi, etc., ostendit per quem modum huiusmodi
cognitionem acceperunt.
Ubi, primo considerandum est quae sunt ista, quae de Deo cognoverunt. Et ponit tria.
Primo quidem invisibilia ipsius, per quae intelligitur Dei essentia, quae, sicut dictum est a nobis videri non
potest.
Io. I, 18: Deum nemo vidit unquam, scilicet per essentiam, vita mortali vivens. I tim. I, 17: regi saeculorum
immortali, invisibili.
Dicit autem pluraliter invisibilia quia Dei essentia non est nobis cognita secundum illud quod est, scilicet prout
in se est una.
Sic erit nobis in patria cognita, et tunc erit Dominus unus et nomen eius unum, ut dicitur Zac. Cap. Ult.. Est
autem manifesta nobis per quasdam similitudines in creaturis repertas, quae id quod in Deo unum est,
multipliciter participant, et secundum hoc intellectus noster considerat unitatem divinae essentiae sub ratione
bonitatis, sapientiae, virtutis et huiusmodi, quae in Deo unum sunt.
Haec ergo invisibilia Dei dixit, quia illud unum quod his nominibus, seu rationibus, in Deo respondet, non
videtur a nobis.
Hebr. XI, 3: ut ex invisibilibus invisibilia fierent.
Aliud autem quod de Deo cognoscitur est virtus ipsius, secundum quam res ab eo procedunt, sicut a principio;
Ps. Cxlvi, 5: magnus Dominus et magna virtus eius. Hanc autem virtutem Philosophi perpetuam esse
cognoverunt, unde dicitur sempiterna quoque virtus eius.
Tertium cognitum est quod dicit et divinitas, ad quod pertinet quod cognoverunt Deum sicut ultimum finem, in
quem omnia tendunt.
Divinum enim bonum dicitur bonum commune quod ab omnibus participatur; propter hoc potius dixit
divinitatem, quae participationem significat, quam deitatem, quae significat essentiam Dei. Col. II, 9: et in ipso
habitat omnis plenitudo divinitatis.
Haec autem tria referuntur ad tres modos cognoscendi supradictos. Nam invisibilia Dei cognoscuntur per viam
negationis; sempiterna virtus, per viam causalitatis; divinitas, per viam excellentiae.
Secundo, considerandum est per quod medium illa cognoverunt, quod designatur cum dicit per ea quae facta
sunt.
Sicut enim ars manifestatur per artificis opera, ita et Dei sapientia manifestatur per creaturas. Sap. XIII, 5: a
magnitudine enim speciei et creaturae cognoscibiliter poterit creator horum videri.
17

