unitate fidei procedit, I Cor. I, 10: idipsum dicatis omnes; ut, pro conformitate cordis, honorificetis Deum,
omnium creatorem, idipsum etiam existentem patrem Domini nostri Iesu Christi, per quem nos sibi in filios
adoptavit. I Reg. II, 30: qui honorificaverit me, honorificabo eum. Mal. I, 6: si ego pater, ubi est honor meus?
deinde, cum dicit propter quod suscipite invicem, manifestat primam partem admonitionis, in qua dixerat quod
firmiores debent imbecillitatem infirmorum sustinere.
Et circa hoc duo facit.
Primo resumit admonitionem; secundo inducit rationem exemplo Christi, ibi sicut et Christus, etc.; tertio
subiungit rationem, ibi Deus autem spei, etc..
Dicit ergo primo propter quod, id est, quia ea quae scripta sunt ad nostram doctrinam ordinantur, scilicet
exempla Christi et aliorum sanctorum, consequenter, suscipite invicem, secundum charitatis affectum, ut scilicet
unus sustineat ea quae sunt alterius, sicut vult se sustineri quantum charitas permittit: et unus alium etiam
suscipiat ad adiuvandum et promovendum. Supra XIV, 1: infirmum in fide suscipite.
Deinde, cum dicit sicut et Christus suscepit vos, etc., assignat rationem exemplo Christi.
Et, primo, ponit eius exemplum, dicens sicut et Christus suscepit vos, scilicet in sua protectione et cura. Is. XLII,
1: ecce servus meus, suscipiam eum. Lc. I, 54: suscepit Israel puerum suum, recordatus misericordiae suae. Et
hoc in honorem Dei, in quem omnia referebat. Io. VIII, 49: honorifico patrem meum, et vos inhonorastis me.
Ex quo datur intelligi, quod nos invicem debemus suscipere in his quae pertinent ad honorem Dei.
Secundo, ibi dico enim Christum, etc., manifestat quod dixerat. Et primo quidem quantum ad Iudaeos; secundo,
quantum ad gentiles, ibi gentes autem, etc..
Dicit ergo primo: dictum est quod Christus vos suscepit, qui estis congregati in unitate fidei ex Iudaeis et
gentibus.
Et hoc patet quantum ad utrosque.
Dico, ergo, Christum ministrum fuisse circumcisionis.
Est enim ipse auctor fidei quantum ad omnes, secundum illud Hebr. XII, 2: aspicientes in auctorem fidei, etc..
Sed in propria persona non exhibuit seipsum nisi Iudaeis, secundum illud Matth. XV, 24: non sum missus nisi ad
oves quae perierunt domus Israel. Is. XLII, 2: non audietur vox eius foris. Et hoc quidem propter veritatem Dei,
ut scilicet veritas Dei promittentis comprobaretur.
Supra III, 4: est autem Deus verax. Unde subdit ad confirmandas promissiones patrum, id est, ut per hoc
implerentur promissiones patribus factae. Lc. I, 69: erexit cornu salutis nobis in domo David pueri sui; sicut
locutus est per os sanctorum.
II Cor. I, 20: quotquot sunt promissiones Dei, in illo est.
Deinde, cum dicit gentes autem, etc., ostendit etiam gentes susceptas a Christo.
Et primo proponit quod intendit; secundo confirmat per auctoritatem, ibi sicut scriptum est, etc..
Dicit ergo: ita dictum est quod Christus suscepit Iudaeos propter veritatem Dei, ut promissiones patrum
implerentur, gentibus autem non erant promissiones factae.
Unde hoc non habet locum quantum ad gentiles, sed sunt propter misericordiam suscepti. Et hoc est quod dicit
gentes autem debent honorare Deum super misericordia eis exhibita per Christum, quia licet eis personaliter non
praedicaverit, ad eos tamen discipulos suos misit, qui in gentibus ministerium exercuerunt, sicut ipse exercuerat
in Iudaeis, secundum illud Matth. Cap. Ult.: euntes docete omnes gentes. Et de hac misericordia dicitur in Ps.
XXXII, 5: misericordia Domini plena est terra. Lc. I, 50: misericordia eius a progenie in progenies timentibus
eum, etc..
Sic ergo apostolus conversionem Iudaeorum attribuit veritati divinae, conversionem gentilium divinae
misericordiae. Contra quod videtur esse quod dicitur in Ps. XXIV, 10: universae viae Domini misericordia et
veritas.
Sed dicendum est quod per hoc quod ascribit vocationem Iudaeorum divinae veritati, non excludit
misericordiam, quia et apostolus ex Iudaeis natus dicit I Tim. I, 13: misericordiam consecutus sum. Et hoc ipsum
misericordiae fuit quod Deus patribus promissiones facit de posterorum salute. Similiter etiam per hoc quod
vocationem gentium ascribit divinae misericordiae, non excludit totaliter divinam veritatem, quia hoc ipsum ad
divinam veritatem pertinebat, quod propositum suum de salvatione gentium implevit, quod dicit apostolus ad
Eph. III, 9 esse sacramentum absconditum a saeculis in Deo.
Sed aliquis modus veritatis, scilicet pro impletione promissorum, consideratur in vocatione Iudaeorum, qui non
consideratur in vocatione gentium, quibus promissiones non sunt factae.
Deinde, cum dicit sicut scriptum est, etc., confirmat quod dixerat de conversione gentium, per auctoritatem.
Licet enim gentibus non fuerit repromissa vocatio ad fidem Christi, non tamen ex improviso accidit, sed fuit
praenuntiata vaticiniis prophetarum.
Inducit autem quatuor auctoritates, quarum prima continet gratiarum actiones Christi ad patrem, pro conversione
gentium per ipsum facta. Unde dicit sicut scriptum est, in Ps. XVII, 50 ex persona Christi: constitues me in caput
gentium, et ab insurgentibus in me Iudaeis exaltabis me. O Deus pater, ego Christus confitebor tibi, confessione
gratiarum actionis, in gentibus, id est pro gentium conversione per me facta, et cantabo nova quadam mentis

157

