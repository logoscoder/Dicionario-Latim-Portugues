Deinde cum dicit nam velle, etc., manifestat quod dixerat. Et primo ex hominis facultate; secundo, ex hominis
actione, quae facultatem demonstrat, ibi non enim quod volo, etc..
Facultas autem hominis primo describitur quantum ad voluntatem, quae videtur in hominis esse potestate. Unde
dicit nam velle adiacet mihi, id est propinquum est mihi, quasi sub mea potestate existens.
Nihil enim est tam in hominis voluntate constitutum, quam hominis voluntas, ut Augustinus dicit.
Secundo ponit facultatem hominis, vel potius difficultatem, quantum ad consummationem effectus, cum subdit
perficere autem bonum non invenio, scilicet in mea potestate existens, secundum illud Prov. XVI, 1: hominis est
praeparare animum; et iterum: cor hominis disponit viam suam, sed Domini est dirigere gressus eius.
Hoc autem verbum patrocinari videtur pelagianis, qui dicebant quod initium boni operis est ex nobis in quantum
bonum volumus. Et hoc est quod videtur apostolus dicere: perficere autem bonum non invenio.
Sed hunc sensum excludit apostolus phil. II, 13 dicens: Deus est qui operatur in nobis velle et perficere.
Quod ergo dicit velle adiacet mihi, scilicet per gratiam iam reparato, est ex operatione divinae gratiae, per quam
quidem gratiam non solum volo bonum, sed etiam aliquid boni facio, quia repugno concupiscentiae et contra
eam ago ductus spiritu, sed non invenio in mea potestate quomodo istud bonum perficiam, ut scilicet totaliter
concupiscentiam excludam. Et per hoc manifestatur, quod bonum gratiae non habitat in carne, quia si in carne
habitaret, sicut habeo facultatem volendi bonum per gratiam habitantem in mente, ita haberem facultatem
perficiendi bonum per gratiam habitantem in carne.
Si vero referatur ad hominem sub peccato constitutum, sic exponi poterit, ut velle accipiatur pro voluntate
incompleta, quae ex instinctu naturae in quibuscumque peccantibus est ad bonum. Sed illud velle adiacet homini,
id est iuxta hominem iacet, quasi infirmum, nisi gratia voluntati tribuat efficaciam ad perficiendum.
Deinde cum dicit non enim quod volo, etc., manifestat quod dixerat ex actione hominis, quae est signum et
effectus facultatis humanae. Ex hoc enim apparet, quod homo non invenit perficere bonum, quia non agit bonum
quod vult, sed facit malum quod non vult, et hoc quidem supra expositum est.
Deinde cum dicit si autem quod nolo, etc., concludit illud quod supra proposuerat, dicens si autem quod nolo
illud facio, non ego operor illud, sed quod habitat in me peccatum; et hoc etiam supra expositum est.
Sed notandum est quod ex uno et eodem medio, scilicet quod nolo illud facio, apostolus duo concludit quae
supra posuerat, scilicet legis bonitatem, cum dicit: si autem quod nolo illud facio, consentio legi Dei quoniam
bona est, et iterum dominium peccati in homine, cum dicit hic si autem quod nolo illud facio, non ego operor
illud, sed quod habitat in me peccatum. Quarum duarum conclusionum prima pertinet ad hoc quod dixerat lex
spiritualis est, secunda ad hoc quod dixerat ego autem carnalis sum, venumdatus sub peccato. Sed primam
conclusionem, quae est de bonitate legis, elicit ex illo medio, ratione eius quod dicit nolo, quia eius ratio non vult
illud quod lex prohibet, et ex hoc patet legem esse bonam.
Sed ex parte eius quod dicit illud facio, concludit in homine dominari peccatum, quod contra voluntatem rationis
operatur.
|#4 Lectio 4
Postquam apostolus ostendit legem esse bonam ex eo quod rationi concordat, hic infert duas conclusiones
secundum duo quae posuerat; secunda ponitur, ibi video autem aliam legem, etc..
Circa primum duo facit.
Primo infert conclusionem ex dictis; secundo ponit signum ad maiorem manifestationem, ibi condelector, etc..
Duo autem supra posuerat. Primum quidem quod lex spiritualis est, quo iam probato, concludit sic: invenio
igitur, scilicet per experimentum, legem Moysi consonam esse mihi volenti facere bonum, id est rationi meae,
per quam bonum approbo et malum detestor, dum et ipsa lex bonum mandat et malum prohibet. Deut. XXX, 14:
iuxta te est verbum valde in ore tuo et in corde tuo ut facias illud.
Et hoc modo necessarium fuit quod, id est quia malum, id est peccatum vel fomes peccati, mihi adiacet, id est
iuxta rationem meam iacet, quasi carnem meam inhabitans.
Mich. VIII, 5: ab ea quae dormit in sinu tuo, custodi claustra oris tui, id est a carne.
Deinde cum dicit condelector enim, etc., ponit signum per quod ostenditur quod lex rationi consentiat.
Nullus enim delectatur nisi in eo quod est sibi conveniens. Homo autem secundum rationem delectatur in lege
Dei; ergo lex Dei est conveniens rationi. Et hoc est quod dicit condelector legi Dei secundum interiorem
hominem, id est secundum rationem et mentem, quae interior homo dicitur, non quod anima sit effigiata
secundum formam hominis, ut tertullianus posuit, vel quod ipsa sola sit homo, ut Plato posuit, quod homo est
anima utens corpore; sed quia id quod est principalius in homine dicitur homo, ut supra dictum est.
Est autem in homine principalius, secundum apparentiam quidem, id quod est exterius, scilicet corpus sic
effigiatum, quod dicitur homo exterior; secundum veritatem autem id quod est intrinsecum, scilicet mens vel
ratio, quae hic dicitur homo interior. Ps. Cxviii, 103: quam dulcia faucibus meis eloquia tua. I Mach. XII, 9:
habentes solatio libros sanctos, qui in manibus nostris sunt.
Deinde cum dicit video autem, etc., ponit aliam conclusionem quae respondet ei quod supra posuerat dicens ego
autem carnalis sum, etc..

78

