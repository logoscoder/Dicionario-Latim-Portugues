Ex quo patet quod Daemones non sunt secundum hanc rationem proximi nobis, nec sub hoc praecepto eorum
dilectio nobis iniungitur, quia sunt totaliter a dilectione Dei exclusi et non sunt computandi in numero
proximorum, sed in numero hostium.
Quod autem dicit sicut teipsum, non est referendum ad aequalitatem dilectionis, ut scilicet aliquis teneatur
diligere proximum aequaliter sibi: hoc enim esset contra ordinem charitatis, quo quilibet plus tenetur suam, quam
aliorum salutem curare.
Cant. II, 4: ordinavit in me charitatem. Sed est referendum ad similitudinem dilectionis, ut scilicet similiter
diligamus proximum sicut nosipsos.
Et hoc tripliciter. Primo quidem quantum ad finem dilectionis, ut scilicet nos et proximum diligamus propter
Deum. Secundo quantum ad formam dilectionis, ut scilicet sicut aliquis seipsum diligit, quasi sibi volens bonum,
ita aliquis proximum diligat, quasi ei bona volens. Qui autem diligit proximum ad hoc solum ut eius utilitate vel
dilectione potiatur, non vult bonum proximo, sed ex proximo vult sibi bonum. Quo quidem modo homo amare
dicitur res irrationales, puta vinum vel aquam, ut scilicet eis utatur. Tertio quantum ad effectum dilectionis, ut
scilicet aliquis necessitati proximi subveniat, sicut sibi, et quod nihil illicitum, propter amorem proximi,
committat sicut nec propter suum amorem.
Deinde, cum dicit dilectio proximi, etc., manifestat propositum medio syllogismi per hunc modum: qui diligit
proximum, nullum malum operatur ad ipsum. Sed ad hoc tendit omne legis praeceptum, ut abstineatur a malo.
Qui ergo diligit proximum, legem implevit. Quod autem dilectio proximi malum non operetur, habetur I Cor.
XIII, 4: charitas non agit perperam, etc..
Quocumque autem modo accipiatur hic malum, vel pro malo transgressionis, vel etiam omissionis, poterit hoc
referri non solum ad praecepta negativa sed etiam ad affirmativa.
Inquantum vero dilectio proximi includit dilectionem Dei, intelligitur quod dilectio proximi excludit malum, non
solum quod est contra proximum, sed etiam quod est contra Deum. Et sic includuntur etiam praecepta tabulae
primae.
Ultimo autem infert conclusionem principaliter intentam, dicens plenitudo ergo legis est dilectio, id est, per
dilectionem lex impletur et perficitur. Eccli. XXIV, 16: in plenitudine sanctorum detentio mea. Col. III, 14:
charitatem habete, quod est vinculum perfectionis.
|#3 Lectio 3
Postquam apostolus ostendit quomodo homo debet se Deo exhibere pium, convenienter eius donis utendo, et
proximo iuste ei debita reddendo, hic ostendit quomodo in seipso debeat honestatem conservare.
Et circa hoc duo facit.
Primo proponit temporis congruitatem; secundo exhortatur ad honestatem operum, ibi abiiciamus ergo, etc..
Circa primum tria facit.
Primo ponit temporis congruitatem; secundo assignat rationem, ibi nunc enim propior est, etc.; tertio adhibet
similitudinem, ibi nox praecessit, etc..
Dicit ergo primo: dictum est quae debetis observare et hoc, non solum propter ea quae dicta sunt, sed etiam
scientes hoc tempus, id est per hoc quod debetis considerare huius temporis conditionem, quia ut dicitur Eccle.
VIII, 6: omni negotio tempus est et opportunitas. Ier. VIII, 7: milvus in caelo cognovit tempus suum, turtur, et
hirundo, et ciconia custodierunt tempus adventus sui, populus autem meus, etc..
Ad quid autem congruum sit hoc tempus ostendit, subdens quia hora est iam nos de somno surgere. Quod
quidem intelligendum est non de somno naturae, qui quandoque dicitur mors, secundum illud I Thess. IV, 12:
nolumus vos ignorare de dormientibus, quandoque autem est quies animalium virtutum, secundum illud Io. XI,
12: si dormit, salvus erit. Nec enim intelligendum est de somno gratiae, qui quandoque dicitur quies aeternae
gloriae, secundum illud Ps. IV, 9: in pace in idipsum, etc., quandoque autem est quies contemplationis etiam in
hac vita. Cant. V, 2: ego dormio, et cor meum vigilat. Sed intelligitur de somno culpae, secundum illud Eph. V,
14: exurge, qui dormis, et exurge a mortuis, etc., vel etiam negligentiae, secundum illud prov. VI, 9: usquequo,
piger, dormies? tempus ergo est surgendi a somno culpae per poenitentiam Ps. Cxxvi, 2: surgite, postquam
sederitis, etc., a somno vero negligentiae per sollicitudinem bene operandi Is. XXI, 5: surgite, principes, accipite
clypeum.
Eccli. XXXII, 15: hora surgendi non te tristet.
Deinde, cum dicit nunc enim, etc., assignat rationem eius quod dixerat, dicens nunc enim propior est salus
nostra, quam cum credidimus. Quod quidem secundum intentionem apostoli intelligitur de salute vitae aeternae,
de qua dicitur Is. LI, 8: salus autem mea in sempiternum erit.
Ad hanc autem salutem homo ordinatur, primo quidem, per fidem. Mc. Cap. Ult.: qui crediderit et baptizatus
fuerit, salvus erit.
Sed semper magis ac magis homo accedit ad eam per bona opera et charitatis augmentum.
Unde dicitur Iac. IV, 8: appropinquate Deo, et appropinquabit vobis.
Hoc est ergo quod apostolus dicit: ideo hora est iam nos de somno surgere, nunc enim, quando scilicet per opera
bona et per charitatis augmentum profecimus, propior, id est propinquior, est, scilicet nobis, nostra salus, scilicet
143

