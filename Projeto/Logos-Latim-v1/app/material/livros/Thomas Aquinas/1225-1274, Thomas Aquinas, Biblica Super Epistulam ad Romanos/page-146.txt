Secundo exponit quomodo debeamus induere arma lucis, dicens sed induimini Dominum Iesum Christum, in
quo scilicet abundantissime fuerunt omnes virtutes, secundum illud Is. IV, 1: apprehendent septem mulieres
virum unum.
Induimus autem Iesum Christum, primo quidem, per sacramenti susceptionem. Gal. III, 27: quicumque in
Christo baptizati estis, Christum induistis.
Secundo, per imitationem. Col. III, 9: expoliantes vos veterem hominem cum actibus suis, et induentes novum,
etc.. Et Eph. IV, 24: induite novum hominem, qui secundum Deum creatus est in iustitia, etc.. Dicitur autem
induere Christum qui Christum imitatur, quia, sicut homo continetur vestimento et sub eius colore videtur, ita in
eo, qui Christum imitatur, opera Christi apparent. Per hoc ergo induimur arma lucis, quando induimur Christum.
Tertio exponit quod dixerat sicut in die honeste ambulemus, per hoc quod subdit et carnis curam ne feceritis in
desideriis.
In hoc enim pulchritudo honestatis consistit ut homo non carnem spiritui sed spiritum praeferat carni. Supra VIII,
12: debitores sumus non carni, ut secundum carnem vivamus.
Sed notandum quod non dicit simpliciter carnis curam ne feceritis, quia quilibet tenetur ut carnis curam gerat ad
sustentandam naturam, secundum illud Eph. V, 29: nemo umquam carnem suam odio habuit, sed nutrit et fovet,
etc.. Sed addit in desideriis, ut scilicet inordinata carnis desideria, id est concupiscentias, non sequamur. Unde
dicitur Gal. V, 16: spiritu ambulate, et desideria carnis non perficietis.
|+14 Capitulus 14
|#1 Lectio 1
Postquam apostolus ostendit quomodo aliquis debeat perfectus fieri, hic ostendit quomodo perfecti debeant se
habere ad imperfectos. Et primo ostendit quod non debeant eos scandalizare vel iudicare; secundo ostendit quod
debent eos sustentare, cap. XV ibi debemus autem nos firmiores, etc..
Circa primum duo facit.
Primo prohibet inordinata iudicia; secundo prohibet infirmorum scandala, ibi sed hoc iudicate magis, etc..
Circa primum tria facit.
Primo proponit admonitionem; secundo exponit eam, ibi alius enim etc.; tertio rationem assignat, ibi Deus enim
illum etc..
Circa primum considerandum est quod in primitiva ecclesia aliqui ex Iudaeis conversi ad Christum, credebant
legalia cum evangelio esse servanda, ut patet Act. XV, 1 s.. Et hos apostolus vocat infirmos in fide Christi, quasi
nondum perfecte credentes quod fides Christi sufficiat ad salutem. Perfectos autem vel firmos in fide vocat eos
qui fidem Christi sine legalibus credebant esse servandam.
De utrisque tamen erant aliqui Romae inter fideles Christi.
Alloquitur ergo apostolus perfectos in fide, dicens: dictum est quod sic debetis induere Dominum Iesum
Christum, assumite autem, id est affectu charitatis vobis coniungite ad supportandum, infirmum in fide, sicut
expositum est, de quo potest intelligi illud sap. IX, 5: infirmus homo et exigui temporis, et minor ad intellectum
iudicii et legum. Infra XV, 7: suscipite invicem, sicut et Christus suscepit vos. Eccli. XXIX, 12: propter
mandatum assume pauperem. Et hoc non in disceptationibus cogitationum, id est non disceptando propter hoc
quod unus contra alium cogitat, dum scilicet illi qui legalia servabant, iudicabant tamquam transgressores eos qui
non servabant. Et illi qui non servabant, contemnebant tamquam errantes et ignorantes qui servabant. Supra II,
15: cogitationum invicem accusantium aut defendentium, etc..
Deinde, cum dicit alius enim, etc., exponit quod dixerat. Et primo ostendit qui sunt infirmi in fide; secundo
ostendit qualiter sint disceptationes cogitationum vitandae, ibi is qui manducat, etc..
Circa primum considerandum est quod inter caeteras legales observantias una erat discretio ciborum propter
aliquos cibos in lege prohibitos, ut patet Lev. XI, 2 ss.; et hac quidem observantia quotidie erat utendum vel non
utendum. Et ideo de hoc mentionem fecit specialiter apostolus, dicens alius enim, inter vos, qui scilicet est
perfectus in fide, credit se posse licite manducare omnia, eo quod non reputat se astrictum ad legales
observantias.
Matth. XV, 11: quod intrat in os non coinquinat hominem. I Tim. IV, 4: omnis creatura Dei bona est, et nihil
reiiciendum, quod cum gratiarum actione accipitur, etc..
In veteri autem lege prohibebantur aliqui cibi, non quia naturaliter essent immundi. Sicut enim in verbis hoc
nomen stultus significat aliquod malum, quamvis hoc nomen sit bonum, ita in rebus quoddam animal bonum est
secundum naturam, sed significatione est malum, sicut porcus, qui significat immunditiam. Et ideo prohibitus est
antiquis esus illarum carnium, ut significaretur in eorum vitatione vitatio immunditiae.
Tota enim illius veteris populi vita figuralis erat, ut Augustinus dicit in libro contra faustum. Veniente autem
Christo qui est veritas, cessaverunt figurae.
Subdit autem quantum ad infirmum qui autem infirmus est, olus manducet, quasi dicat: illis cibis utatur quibus
non occurrit aliquod immundum in lege prohibitum.

146

