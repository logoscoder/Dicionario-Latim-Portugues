Nunc autem eius interpellatio pro nobis est voluntas ipsius de nostra salute. Io. XVII, 24: volo ut ubi sum ego, et
illi sint mecum.
Alio modo interpellat pro nobis humanitatem pro nobis assumptam et mysteria in ea celebrata conspectui paterno
repraesentando.
Hebr. IX, 24: introivit in ipsum caelum, ut appareat nunc vultui Dei pro nobis.
Deinde cum dicit quis ergo nos separabit, etc., infert conclusionem ex dictis.
Et quia haec conclusio quasi incredibilis videtur inexpertis, proponit eam per modum quaestionis; unde tria facit.
Primo proponit quaestionem; secundo ostendit necessitatem quaestionis propositae, ibi sicut scriptum est, etc.;
tertio ponit solutionem, ibi in his omnibus, etc..
Potest autem haec quaestio ex praemissis duplici ratione concludi.
Primo quidem sic: tot beneficia sunt nobis divinitus collata, et tam efficacia, ut nullus contra ea possit. Omnia
autem praedicta beneficia ad hoc tendunt, ut nos simus in charitate radicati et fundati, ut dicitur eph. III, 17. Quis
ergo nos separabit a charitate Christi? qua scilicet Christum diligimus et proximum, secundum quod ipse
praecepit, Io. XIII, 34: mandatum novum do vobis, etc..
Alio modo sic: dictum est, quod magna beneficia Deus sanctis suis confert, ex quorum consideratione adeo
charitas Christi in cordibus nostris fervet, quod nihil eam extinguere potest. Cant. Cap. Ult.: aquae multae non
potuerunt extinguere charitatem.
Proponit autem mala, per quorum passionem aliquis cogi posset, ut charitatem Christi desereret.
Et primo ponit ea quae pertinent ad vitam; secundo, id quod pertinet ad mortem.
Circa vero ea quae in vita imminent sustinenda, primo ponit mala praesentia; secundo, futura.
Circa praesentia vero primo ponit ea quae pertinent ad tolerantiam malorum; secundo, ea quae pertinent ad
defectum bonorum.
Mala autem perpessa considerari possunt dupliciter.
Uno modo secundum quod sunt in patiente, qui dupliciter ab eis affligitur, scilicet exterius secundum corpus. Et
ad hoc pertinet tribulatio. Dicitur enim a tribulis, quae sunt herbae pungitivae. Gen. III, 18: spinas et tribulos
germinabit tibi. Unde aliquis tribulari dicitur, cum exterius pungitur. Nec tamen propter hoc iusti vincuntur. Ps.
XXXIII, 19: multae tribulationes iustorum, et de his omnibus liberabit eos Dominus. Affligitur etiam homo ab
eis per interiorem anxietatem cordis, dum scilicet aliquis non videt quo divertat, vel quomodo evadat. Et
quantum ad hoc subdit an angustia? Dan. XIII, 22: angustiae mihi sunt undique, et quid eligam ignoro.
Alio modo huiusmodi mala considerari possunt secundum quod sunt in agente. Et quantum ad hoc subdit an
persecutio? quamvis enim persecutio ad hoc proprie pertinere videatur, quod aliquis alium persequitur
effugando, secundum illud Matth. X, 23: si vos persecuti fuerint in una civitate, fugite in aliam, tamen
communiter persecutio accipi potest pro inflictione cuiuslibet nocumenti.
Ps. Cxviii, 157: multi qui persequuntur me et tribulant me.
Deinde ponit mala quae pertinent ad subtractionem bonorum, quae sunt necessaria vitae, scilicet cibus et
vestimenta, secundum illud I Tim. VI, 8: habentes alimenta et quibus tegamur, his contenti simus. Ad
subtractionem autem cibi pertinet fames, unde subdit an fames? ad subtractionem autem vestitus pertinet nuditas.
Unde subdit an nuditas? I Cor. IV, 11: usque in hanc horam esurimus, et sitimus, et nudi sumus.
Quantum ad mala futura subdit an periculum, scilicet imminens in futurum? II Cor. XI, 26: periculis fluminum,
periculis latronum.
Quantum autem ad mortem subdit an gladius? Hebr. XI, 37: in occisione gladii mortui sunt.
Deinde cum dicit sicut scriptum est, etc., ostendit huius quaestionis necessitatem per hoc quod dicit, quod sanctis
omnia ista imminebant patienda propter Christi charitatem.
Et inducit verba Psalmistae, quasi in persona martyrum proposita, in quibus, primo, ponit causam passionis.
Martyrem enim non facit poena, sed causa, ut dicit Augustinus.
Unde dicit propter te. Matth. X, 39: qui perdiderit animam suam, id est vitam, propter me, inveniet eam. I Petr.
IV, 15 s.: nemo vestrum patiatur ut fur, aut homicida; si autem ut christianus, non erubescat. Patitur etiam
propter Christum, non solum qui patitur propter fidem Christi, sed etiam qui patitur pro quocumque iustitiae
opere, pro amore Christi. Matth. V, 10: beati qui persecutionem patiuntur propter iustitiam.
Secundo ponit gravitatem passionis, cum dicit mortificamur, id est morti tradimur.
Esth. VII, 4: traditi sumus ego et populus meus, ut conteramur et pereamus.
Tertio continuitatem persecutionis, cum dicit tota die, id est, per totum tempus vitae.
II Cor. IV, 11: semper nos qui vivimus, in mortem tradimur propter Iesum.
Quarto promptitudinem persequentium ad occidendum, cum dicit aestimati sumus ut oves occisionis, id est
deputatae ut occidantur in macello, quae cum studio occiduntur.
Ita et sancti ex proposito et cum studio occidebantur.
Io. XVI, 2: venit hora, ut omnis qui interficit vos, arbitretur obsequium se praestare Deo. Zac. XI, 4: pasce
pecora occisionis, quae qui possidebant, occidebantur.
Deinde cum dicit sed in his omnibus, solvit quaestionem.

96

