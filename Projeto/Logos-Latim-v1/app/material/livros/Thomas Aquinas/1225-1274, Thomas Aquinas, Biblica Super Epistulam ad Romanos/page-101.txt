Quasi dicat: non omnes qui nati sunt carnaliter ab Abraham pertinent ad illud semen, cui facta est repromissio,
secundum illud Gal. III, 16: Abrahae dictae sunt promissiones et semini eius, sed illi qui similes sunt Isaac.
Deinde, cum dicit id est, non qui filii, etc., exponit auctoritatem inductam secundum quod facit ad propositum.
Ad cuius evidentiam accipiendum est quod apostolus dicit Gal. IV, 22 s.: Abraham duos filios habuit, unum de
ancilla, et unum de libera: sed qui de ancilla, scilicet Ismael, secundum carnem natus est, quia scilicet secundum
legem et consuetudinem carnis ex iuvencula natus est; qui autem ex libera, scilicet Isaac, per repromissionem, et
non secundum carnem, id est non secundum carnis legem et consuetudinem, quia natus est ex sterili et vetula, ut
habetur Gen. XVIII, 10, quamvis sit natus secundum carnem, id est secundum substantiam carnis quam accepit a
parentibus.
Ex quo apostolus hic accipit quod illi non adoptantur in filios Dei, qui sunt filii carnis, id est ex hoc ipso quod
secundum carnem progeniti sunt ab Abraham, sed illi aestimantur in semine, quibus facta est repromissio, qui
sunt filii promissionis, id est illi qui ex gratia promissionis divinae facti sunt filii Abrahae secundum imitationem
fidei, secundum illud Matth. III, 9: potens est Deus de lapidibus his suscitare filios Abrahae. Sicut etiam Ismael,
secundum carnem natus, non est computatus in semine, sed Isaac per repromissionem natus.
Tertio, ibi promissionis enim, etc., probat convenientem fuisse suam expositionem, qua per Isaac significari dixit
eos qui sunt filii repromissionis, quia scilicet Isaac per promissionem natus est.
Unde dicit promissionis enim, hoc verbum est quod Angelus, imo Dominus in Angelo, dixit ad Abraham Gen.
XVIII, 10: secundum hoc tempus veniam, quo significatur tempus gratiae. Gal. IV, 4: cum venit plenitudo
temporis, misit Deus filium suum. Et erit Sarae filius, scilicet per gratiam repromissionis. Unde et Gal. IV, 5
dicitur: ut adoptionem filiorum reciperemus.
Deinde, cum dicit non solum autem illa, etc., manifestat propositum quantum ad Iacob. Et primo ponit quod
intendit; secundo manifestat propositum, ibi cum enim nondum nati, etc..
Dicit ergo primo: non solum illa, scilicet Sara, habuit filium de quo facta est promissio, sed et Rebecca habens in
utero duos filios, quorum unus pertinebat ad promissionem, alius ad carnem solum, et hoc ex uno concubitu
Isaac patris nostri. Dicitur enim Gen. XXV, 21 ss. Quod Isaac rogavit pro uxore sua eo quod sterilis esset, et
dedit Dominus conceptum Rebeccae, sed collidebantur in ventre eius parvuli.
Et est notandum quod hoc apostolus inducit contra Iudaeos, qui reputabant se Dei iustitiam adepturos propter
merita patrum, contra quos dicit de viris iustis Ez. XIV, 16, quod filium et filiam non liberabunt, sed ipsi in
iustitia sua liberabuntur. Unde et ioannes Iudaeis dicebat Matth. III, 9: ne coeperitis dicere: patrem habemus
Abraham, etc.. Contra horum opinionem ergo primo induxerat quod de filiis Abrahae unus erat electus, et alius
reprobatus.
Possent autem hoc adscribere vel diversitati matrum, quia Ismael natus est de ancilla et Isaac de libera; vel
diversitati meritorum patris, quia Ismaelem genuit incircumcisus.
Ut igitur omne subterfugium excludatur, inducit exempla, ubi unus eligitur et alius reprobatur eorum, qui non
solum ab uno patre sed etiam ab una matre sunt geniti et eodem tempore, imo ex uno concubitu.
Deinde, cum dicit cum nondum, etc., ostendit propositum, et primo per auctoritatem Gen. XXV, 24; secundo per
auctoritatem prophetae, ibi sicut scriptum est, etc..
Circa primum tria facit. Primo designat tempus promissionis, et dicit quod per repromissionem est unus filiorum
Rebeccae alii praelatus, cum nondum nati fuissent.
Et sicut per superiora exclusit opinionem Iudaeorum de meritis patris confidentium, ita etiam per hoc excludit
errorem Manichaeorum, qui diversitatem eorum quae hominibus accidunt, nativitati adscribunt, ut scilicet
uniuscuiusque vita et mors disponatur secundum constellationem sub qua natus est, contra quod dicitur Ier. X, 2:
a signis caeli nolite metuere quae gentes timent.
Subdit autem aut aliquid egissent boni aut mali, ubi excluditur error pelagianorum, qui dicunt secundum merita
praecedentia gratiam dari, cum tamen scriptum sit Tit. III, 5: non ex operibus iustitiae quae fecimus nos, sed
secundum suam misericordiam salvos nos fecit.
Utrumque autem horum ostenditur falsum per hoc quod ante nativitatem et ante opera unus filiorum Rebeccae
alteri est praelatus.
Excluditur per hoc etiam error Origenis, qui posuit animas hominum simul cum Angelis esse creatas et quod pro
meritis eorum, quae ibi egerunt bene vel male, diversitatem vitae sortiuntur, secundum quem non posset esse
verum quod hic dicitur: cum nondum aliquid mali vel boni egissent. Contra hoc autem est quod dicitur iob
XXXVIII, 7: ubi eras, cum me laudarent astra matutina, et iubilarent omnes filii Dei? posset enim secundum
Origenis errorem responderi: eram inter ipsos Dei filios iubilantes.
Secundo ostendit quid accipi posset ex ipsa promissione, quia unus geminorum in utero existentium alteri est
praelatus, dicens ut propositum Dei, scilicet volentis unum prae alio magnificare, maneret, id est firmum esset, et
hoc non secundum merita sed secundum electionem, id est inquantum ipse Deus spontanea voluntate unum alteri
praelegit, non quia sanctus erat, sed ut sanctus esset, secundum illud Eph. I, 4: elegit nos in ipso ante mundi
constitutionem, ut essemus sancti. Hoc autem est propositum praedestinationis, de quo ibidem dicitur:
praedestinati secundum propositum voluntatis eius.

101

