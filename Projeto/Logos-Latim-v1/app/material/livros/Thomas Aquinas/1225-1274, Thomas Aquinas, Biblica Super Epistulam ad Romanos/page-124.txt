Dicuntur autem gentiles ad fidem conversi intrare, quasi ex exterioribus et visibilibus rebus quae venerabantur,
in spirituali et voluntate divina. Ps. Xcix, 2: introite in conspectu eius in exultatione.
Et est notandum quod hoc adverbium donec potest designare causam excaecationis Iudaeorum. Propter hoc enim
permisit Deus eos excaecari, ut plenitudo gentium intraret, sicut patet ex supradictis.
Potest etiam designare terminum, quia videlicet usque tunc caecitas Iudaeorum durabit, quousque plenitudo
gentium ad fidem intrabit. Et huic concordat quod infra subdit de futuro remedio Iudaeorum, cum dicit et tunc,
scilicet cum plenitudo gentium intraverit, omnis Israel salvus fiet, non particulariter sicut modo, sed universaliter
omnes.
Os. I, 7: salvabo eos in Domino Deo suo.
Mich. Cap. Ult.: revertetur et miserebitur nostri.
Deinde cum dicit sicut scriptum est, etc., probat quod dixerat de futura salute Iudaeorum. Et primo probat hoc
per auctoritatem; secundo per rationem, ibi secundum evangelium meum, etc..
Dicit ergo primo: dico quod omnis Israel salvus fiet, sicut scriptum est Is. LVI, 20 ubi nostra littera sic habet:
veniet ex sion redemptor, et eis qui redeunt ad Iacob, hoc foedus meum cum eis, dicit Dominus. Sed apostolus
hoc inducit secundum litteram LXX et tangit tria verba hic posita.
Primo salvatoris adventum, cum dicit veniet, Deus scilicet humanatus ad salvandum nos, ex sion, id est ex
populo Iudaeorum, qui significatur per sion, quae erat arx ierusalem, quae est metropolis Iudaeae. Unde dicitur
zachariae IX, 9: exulta satis, filia sion, iubila, filia ierusalem, ecce rex tuus venit tibi, etc.. Io. IV, 22: salus ex
Iudaeis est.
Vel dicit, ex sion eum venire, non quia sit ibi natus sed quia inde doctrina eius exivit in universum mundum, per
hoc quod apostoli in coenaculo sion spiritum sanctum receperunt.
Is. II, 3: de sion exibit lex.
Secundo ponit salutem per Christum Iudaeis oblatam, dicens qui eripiat, et avertat impietatem a Iacob. Et potest
ereptio referri ad liberationem a poena. Ps. Cxiv, 8: eripiet animam meam de morte.
Quod vero dicit avertet impietatem a Iacob, potest referri ad liberationem a culpa. Ps. XIII, 7: avertet Dominus
captivitatem plebi suae.
Vel utrumque refertur ad liberationem a culpa sed dicit qui eripiat, propter paucos, qui nunc difficulter quasi cum
quadam violentia convertuntur. Amos III 12: quomodo si eruat pastor de ore leonis duo crura, aut extremum
auriculae, sic eruentur filii Israel.
Dicit autem avertet impietatem a Iacob, ad ostendendum facilitatem conversionis Iudaeorum in fine mundi.
Mich. Cap. Ult.: quis Deus similis tui, qui aufers iniquitatem, et transfers peccatum reliquiarum haereditatis
tuae? tertio ostendit modum salutis, cum dicit et hoc testamentum, scilicet novum, erit illis a me cum abstulero
peccata eorum. Vetus enim testamentum peccata non auferebat, quia, ut dicitur Hebr. X, 4: impossibile est
sanguine taurorum et hircorum auferri peccata. Et ideo propter imperfectionem veteris testamenti promittitur eis
novum testamentum. Ier. XXXI, 31: feriam domui Israel, et domui Iuda foedus novum.
Quod quidem habebit efficaciam ad remissionem peccati per sanguinem Christi. Matth. XXVI, 28: hic sanguis
meus novi testamenti, qui pro multis effundetur in remissionem peccatorum. Mich. Cap. Ult.: deponet iniquitates
nostras, et proiiciet in profundum maris omnia peccata nostra.
Deinde, cum dicit secundum evangelium meum, etc., probat propositum per rationem. Et primo inducit
probationem; secundo removet obiectionem, ibi sine poenitentia enim.
Dicit ergo primo quod eorum peccata auferentur et quod postquam peccata habent, manifestum est quod sunt
inimici Christi. Secundum evangelium quidem inimici, id est quantum ad doctrinam evangelii pertinet, quam
impugnant, propter vos, id est ad utilitatem vestri cedit, ut supra dictum est. Unde dicitur Lc. XIX, 27:
verumtamen inimicos meos illos qui noluerunt me regnare super se, adducite huc, et interficite ante me. Io. XV,
24: nunc autem et viderunt, et oderunt me, et patrem meum.
Vel secundum evangelium dicit, quod eorum inimicitia ad utilitatem evangelii pertinet, cuius praedicatio,
occasione talis inimicitiae, ubique diffunditur. Col. I, 5 s.: in verbo veritatis evangelii, quod pervenit ad vos, sicut
et in universo mundo est, fructificat et crescit.
Sed sunt charissimi Deo propter patres, et hoc secundum electionem, quia scilicet ob gratiam patrum eorum
semen elegit.
Deut. IV, 37: dilexit patres tuos, et elegit semen eorum post eos.
Quod non est sic intelligendum quasi merita praestita patribus fuerint causa aeternae electionis filiorum sed quia
Deus ab aeterno elegit gratis et patres et filios, hoc tamen ordine ut filii propter patres consequerentur salutem,
non quasi merita patrum sufficerent ad filiorum salutem, sed per quamdam abundantiam divinae gratiae et
misericordiae hoc dicit, quae intantum patribus est exhibita, ut propter promissiones eis factas, etiam filii
salvarentur.
Vel intelligendum est secundum electionem, id est quantum ad electos ex illo populo, sicut supra dictum est,
electio consecuta est. Si autem sunt Domino charissimi, rationabile est quod a Deo salventur, secundum illud Is.
Lxiv, 4: oculus non vidit, Deus, absque te quae praeparasti, etc..
Deinde cum dicit sine poenitentia enim sunt, etc., excludit obviationem.
124

