Determinat etiam de quibus erit iudicium, cum dicit occulta hominum, de quibus nunc homines iudicare non
possunt. I Cor. IV, 5: illuminabit abscondita tenebrarum.
Ostendit etiam doctrinam ex qua habetur fides de hoc iudicio, cum dicit secundum evangelium meum, id est a
me praedicatum.
Matth. XII, 36: omne verbum otiosum, etc..
Dicit autem evangelium meum, quamvis non possit dicere baptismum suum et sit utriusque minister, quia in
baptismo nihil operatur industria hominis, sed in evangelio praedicando industria praedicatoris operatur, Eph. III,
4: prout potestis legentes intelligere prudentiam meam in ministerio.
Postea ponit cui datum est iudicium, cum subdit per Iesum Christum, qui scilicet est constitutus a Deo iudex
vivorum et mortuorum, ut dicitur Act. X, 42, et Io. V, 21 s.: pater omne iudicium dedit filio, qui scilicet in
iudicio apparebit bonis et malis: sed bonis secundum gloriam divinitatis, Is. XXXIII, 17: regem in decore suo
videbunt, malis autem secundum naturam humanitatis, apoc. I, 7: videbit eum omnis caro.
|#4 Lectio 4
Ostenso quod factores legis iustificantur etiam sine hoc quod sint auditores, quod pertinebat ad gentiles, hic
ostendit quod auditores non iustificantur, nisi sint factores, quod pertinet ad Iudaeos.
Primo ergo ostendit praerogativam Iudaeorum quantum ad legis susceptionem; secundo ponit eorum defectum
quantum ad legis transgressionem, ibi qui ergo alium.
Ponit autem eorum praerogativam tripliciter.
Primo, quantum ad gentem cui data est lex; secundo, quantum ad legem, ibi et requiescis in lege; tertio, quantum
ad legis effectum sive factum, ibi et nosti voluntatem eius.
Quantum autem ad gentem dicit si autem tu Iudaeus cognominaris, quod est nomen honorabile, secundum illud
Ps. Cxiii, 2: facta est Iudaea sanctificatio eius. Io. IV, 22: salus ex Iudaeis est.
Dicuntur autem Iudaei non a Iuda Machabaeo, ut quidam dicunt, forte propter hoc quod Iudas Machabaeus
gentem illam in dispersione existentem congregavit et protexit, secundum illud I Mach. III, 2 s.: proeliabatur
proelia Israel cum laetitia, et dilatavit gloriam populo suo. Invenitur enim nomen Iudaeorum ante Iudam
Machabaeum, secundum illud esther VIII, 16: Iudaeis nova lux oriri visa est.
Et ideo dicendum est quod Iudaei denominantur a Iuda patriarcha, Gen. XLIX, 8: Iuda, te laudabunt fratres tui.
Cum enim tempore Roboam decem tribus, ab eius regno se segregantes, vitulum aureum adorarent, in
transmigrationem sunt ductae ab Assyriis, ut habetur I Reg. XVII. Nec de eorum reversione facit mentionem
Scriptura, sed potius terra remansit occupata ab alienigenis, qui postmodum Samaritani sunt dicti. Duae autem
tribus, scilicet Iudae et beniamin, adhaerentes regno Roboam, perseveraverunt in cultu Dei.
Et quamvis in captivitatem Babylonis fuerint ductae, postmodum tamen per Cyrum regem Persarum sunt reducti
in terram suam, ut dicitur I esdrae I. Et quia tribus Iudae maior erat, ab ea gens tota illa denominabatur. Et non
solum illi qui erant ex tribu beniamin, sed etiam de aliis tribubus revertentibus qui se illis adiunxerunt.
Consequenter cum dicit et requiescis in lege, ponit eorum praerogativam quantum ad legem.
Et primo quidem, quantum ad ipsam legem, cum dicit et requiescis in lege, quasi per eam certificatus in
credendis et in agendis.
Dubitans enim intellectu non quiescit, sed utrinque sollicitatur: qui autem sapientiae certitudinem accipit, mente
quiescit. Sap. VIII, 16: intrans in domum meam conquiescam eum illa.
Secundo, quantum ad legislatorem, cum subdit et gloriaris in Deo, id est, in cultu et notitia unius Dei. Ier. IX, 24:
in hoc glorietur qui gloriatur, scire et nosse me. I Cor. I, 31 et II Cor. X, 17: qui gloriatur, in Domino glorietur.
Deinde, cum subdit et nosti, ponit praerogativam eorum quantum ad fructum legis: primo, quantum ad hominem
respectu sui ipsius; secundo, respectu aliorum, ibi confidis.
Ponit autem duplicem fructum.
Primum quidem respondentem gloriae, quam de Deo habebant, cum dicit nosti voluntatem eius, quid scilicet
Deus velit nos facere. Infra XII, 2: ut probetis quae sit voluntas Dei.
Secundum fructum ponit, qui respondet quiescenti in lege Dei, cum dicit et probas utiliora, id est, scis approbare
eligendo non solum mala a bonis, sed etiam meliora a minus bonis. Unde quaerebat quidam, matth. XXII, 36:
quod est mandatum magnum? et hoc instructus per legem. Ps. XXXIII, 12: beatus homo quem tu erudieris,
Domine, et de lege tua docueris eum.
Consequenter ponit fructus per respectum ad alios, qui quidem tripliciter se habent ad notitiam legis.
Quidam enim sunt omnino in legis ignorantia constituti. Uno quidem modo per defectum naturalis ingenii, sicut
et homo corporaliter dicitur caecus per defectum interioris potentiae visivae. Is. LIX, 10: palpavimus ut caeci
parietem. Huiusmodi autem hominibus non potest homo lumen scientiae praebere, ut ipsi per se videre possint
quid sit agendum, sed praebet eis homo ducatum ut caecis, mandando eis quid facere debeant, quamvis
mandatorum rationem non cognoscant, iob XXIX, 15: oculus fui caeco de quibus tamen dicitur Matth. XV, 14:
caeci sunt, et duces caecorum.

32

