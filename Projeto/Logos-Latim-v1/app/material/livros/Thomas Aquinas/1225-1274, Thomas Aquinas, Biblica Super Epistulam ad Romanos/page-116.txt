Non tamen sic fuit impletum tempore apostolorum, quod in omnibus gentibus ecclesia aedificaretur, quod tamen
est implendum ante finem mundi, ut dicit Augustinus in epistola ad Hesychium.
Magis tamen praesenti intentioni apostoli congruit expositio chrysostomi quam Augustini.
Nulla enim ratio esset auferendi excusationem infidelibus per hoc quod in futurum erant audituri. Per hoc tamen
non habetur quod ad singulos homines fama praedicationis apostolicae pervenerit, licet pervenerit ad omnes
gentes.
Numquid ergo illi ad quos non pervenit, utpote si fuerunt nutriti in sylvis, excusationem habent de peccato
infidelitatis? ad hoc dicendum est quod, secundum sententiam Domini, quae habetur Io. XV, 22, illi qui
loquentem Dominum per se vel per eius discipulos non audierunt, excusationem habent de peccato infidelitatis,
non tamen beneficium Dei consequentur, ut scilicet iustificentur ab aliis peccatis, vel quae nascendo
contraxerunt, vel male vivendo addiderunt, et pro his merito damnantur. Si qui tamen eorum fecissent quod in se
est, Dominus eis secundum suam misericordiam providisset, mittendo eis praedicatorem fidei, sicut Petrum
Cornelio, Act. X, 5 s., et Paulum Macedonibus, ut habetur Act. XVI, 9 s.. Sed tamen hoc ipsum quod aliqui
faciunt quod in se est, convertendo se scilicet ad Deum, ex Deo est movente corda ipsorum ad bonum. Thr. V,
21: converte nos, Domine, ad te, et convertemur.
Deinde, cum dicit sed dico: numquid Israel, etc., ostendit eos esse inexcusabiles propter notitiam, quam
habuerunt ex lege et prophetis.
Et primo movet quaestionem, dicens sed dico, adhuc inquirendo, numquid Israel, id est populus Iudaeorum, non
cognovit ea quae pertinent ad mysterium Christi, et ad vocationem gentium, et casum Iudaeorum? plane
cognovit. Infra II, 18: instructus per legem; Ps. Cxlvii, 20: non fecit taliter omni nationi; Bar. IV, 4: beati sumus,
o Israel, quoniam quae placita sunt Deo, manifesta sunt nobis.
Secundo, cum dicit, ibi primus Moyses, solvit quaestionem et ostendit eos cognovisse, primo quidem, per
doctrinam legis, dicens primus Moyses, qui est legislator. Quod non est sic intelligendum per hoc quod inducit
primus, quasi fuerint duo Moyses, quorum primus hoc dixit; sed quia Moyses fuit primus, id est, praecipuus inter
doctores Iudaeorum; Deut. Cap. Ult.: non surrexit ultra propheta in Israel sicut Moyses; vel primus fuit in ordine
talia dicendi, quia ipse primus inter alios hoc dixit.
Ego ad aemulationem vos adducam in non gentem, in gentem insipientem, in iram vos mittam. Ubi littera nostra
sic habet: ego provocabo eos in eo qui non est populus et in gente stulta irritabo eos.
Ubi duplex est distinctio attendenda.
Prima quidem ex parte gentilitatis, quam vocat non gentem, quasi non dignam vocari gentem, eo quod non erat
adunata in cultu unius Dei. Eccli. L, 27: secunda non est gens quam oderim. Eamdem autem gentem vocat
gentem insipientem, et si aliqualiter gens dici posset secundum quod adunatur et gubernatur lege humana, dicitur
tamen insipiens, quasi privata vera sapientia, quae in cognitione et cultu Dei consistit. Eph. IV, 17 s.: sicut et
gentes ambulant in vanitate sensus sui, tenebris obscuratum habentes intellectum, alienati a via Dei. Et sic
refertur ad gentilitatem, secundum statum ante conversionem.
Possunt etiam haec duo attribui gentilitati post conversionem, quae dicitur non gens, id est non gentiliter vivens,
sicut apostolus dicit ibidem: iam non amplius ambuletis sicut et gentes. Dicitur etiam gentilitas conversa gens
insipiens, secundum opinionem infidelium. I Cor. III, 18: si quis inter vos sapiens videtur esse in hoc saeculo,
stultus fiat ut sit sapiens.
Secunda differentia attenditur quantum ad hoc quod, primo, ponit aemulationem, scilicet invidiae, qua Iudaei
invidebant gentilibus conversis, Gal. IV, 17: aemulantur vos non bene. Secundo ponit iram, qua contra eos
irascuntur. Ps. XXXVI, 12: observabit peccator iustum, et stridebit, etc..
Et haec duo congrue coniunguntur, quia ex invidia causatur ira. Unde iob V, 2 dicitur: virum stultum interficit
iracundia, et parvulum occidit invidia.
Dicitur autem Deus in aemulationem inducere et in iram mittere, non quidem in eis causando malitiam sed
subtrahendo gratiam, vel potius faciendo conversionem gentium, unde Iudaei occasionem irae et invidiae
sumunt.
Secundo ostendit eos cognovisse per doctrinam prophetarum, et inducit Isaiam, primo quidem praenuntiantem
conversionem gentium, dicens Isaias autem audet et dicit, id est audacter Iudaeis annuntiat veritatem, quamvis ei
periculum mortis immineret, iob XXXIX, 12: audacter in occursum pergit armatis; et dicit, Is. Lxiv, 1: inventus
sum a gentibus non quaerentibus me, palam apparui his qui me non interrogabant, ubi littera nostra sic habet:
quaesierunt me qui ante non interrogabant, invenerunt qui non inquisierunt me.
In his autem verbis primo designat conversionem gentium, dicens inventus sum a gentibus non quaerentibus me.
Et ideo praeter merita et intentionem gentilium ostenditur fuisse eorum conversio. Infra XV, 9: gentes autem
super misericordia honorare Deum. De hac autem inventione dicitur Matth. XIII, 44: simile est regnum caelorum
thesauro abscondito in agro, quem qui invenit homo abscondit, etc..
Secundo ostendit causam et modum conversionis eorum.
Causam quidem, quia non casu factum est ut invenirent quod non quaerebant sed ex gratia eius qui eis voluit
apparere; quod designatur in hoc quod dicit apparui. Tit. II, 11: apparuit gratia salvatoris nostri Dei omnibus
hominibus.
116

