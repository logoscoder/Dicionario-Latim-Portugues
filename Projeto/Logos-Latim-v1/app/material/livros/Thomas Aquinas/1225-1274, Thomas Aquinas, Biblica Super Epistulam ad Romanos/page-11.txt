Subdit vocati Iesu Christi, secundum illud Os. I, 9: vocabo non populum meum; vel: vocati ut sitis Iesu Christi,
infra VIII, 30: quos praedestinavit hos et vocavit; vel: vocati Iesu Christi, id est dicti a Iesu Christo, christiani,
Act. XI, 26: ita ut cognominarentur primum Antiochiae discipuli christiani.
Consequenter describuntur personae salutatae, et primo, ex loco cum dicit omnibus qui sunt Romae.
Signanter autem omnibus scribit quia omnium salutem cupiebat; I Cor. VII, 7: volo omnes homines esse sicut
meipsum; Act. XXIII, 11, dictum est ei: oportet te et Romae testificari.
Secundo, describuntur personae salutatae ex gratiae dono, ibi dilectis Dei.
Circa quod primo ponitur gratiae origo, quod est Dei dilectio. Deut. XXXIII, 3: dilexit populos, omnes sancti in
manu illius sunt. I Io. IV, 10: non quasi nos dilexerimus Deum, scilicet prius, sed quoniam ipse prior dilexit nos.
Dei enim dilectio non provocatur ex bono creaturae, sicut dilectio humana, sed magis ipsum bonum creaturae
causat, quia diligere est bonum velle dilecto: voluntas autem Dei est causa rerum, secundum illud Ps.: omnia
quaecumque voluit fecit.
Secundo, ponitur vocatio cum subdit vocatis.
Quae quidem est duplex. Una exterior, secundum quam vocavit Petrum et Andream, Matth. IV, 18. Alia autem
est vocatio interior, quae est secundum interiorem inspirationem, Prov. I, 24: vocavi et renuistis.
Tertio, ponit gratiam iustificationis cum dicit sanctis, id est per gratiam et sacramenta gratiae, sanctificatis. I Cor.
VI, 11: sed abluti estis, sed sanctificati estis, ut sitis dilecti a Deo, vocati ad hoc quod sitis sancti.
Deinde ponuntur bona quae eis optat, quae sunt gratia et pax. Quorum unum, scilicet gratia, est primum inter Dei
bona, quia per eam iustificatur impius, infra III, 24: iustificati gratis per gratiam ipsius. Aliud autem, scilicet pax,
est ultimum quod in beatitudine perficitur. Ps.: qui posuit fines tuos pacem.
Tunc enim erit perfecta pax, quando voluntas requiescet in plenitudine omnis boni, consequens immunitatem ab
omni malo. Is. XXXII, 18: sedebit populus meus in pulchritudine pacis.
Et sic per haec duo bona, alia media intelliguntur.
Ostendit etiam consequenter unde sint huiusmodi bona expectanda, cum subdit a Deo patre nostro. Iac. I, 17:
omne datum optimum et omne donum perfectum desursum est, descendens a patre luminum.
Ps. Lxxxiii, 12: gratiam et gloriam dabit Dominus.
Addit autem et Domino Iesu Christo quia, ut dicitur Io. I, 17, gratia et veritas per Iesum Christum facta est. Ipse
etiam dicit, Io. XIV, 7, pacem meam do vobis.
Quod autem dicit Deo patre nostro, potest teneri essentialiter pro tota trinitate, quae dicitur pater, quia nomina
importantia relationem ad creaturam, communia sunt toti trinitati, sicut creator et Dominus.
Addit autem et Domino Iesu Christo, non quod sit alia persona a tribus, sed propter humanam naturam, per cuius
mysterium ad nos dona gratiarum perveniunt. II petr. I, 4: per quem maxima et pretiosa nobis promissa donavit.
Vel potest dici quod hoc quod dicit Deo patre nostro, tenetur pro persona patris, quae secundum proprietatem
dicitur pater Christi, sed secundum appropriationem pater noster. Io. XX, 17: ascendo ad patrem meum et patrem
vestrum.
Tangitur autem persona filii cum dicitur et Domino Iesu Christo. Persona autem spiritus sancti expresse non
ponitur, quia intelligitur in donis eius, quae sunt gratia et pax; vel etiam quia intelligitur in duabus personis patris
et filii, quarum est unio et nexus.
|#5 Lectio 5
Praemissa salutatione, hic apostolus epistolarem tractatum incipit, in quo: primo ostendit affectum suum ad eos
quibus scribebat ut reddat auditores benevolos, secundo, instruit eos de veritate gratiae Christi, ibi virtus enim
Dei est.
Ostendit autem affectum ad eos tripliciter: primo quidem ex gratiarum actione, qua de eorum bonis gratias agit,
secundo ex oratione, quam pro eis ad Deum fundit, ibi testis enim est mihi Deus, tertio ex desiderio visitationis
eorum, ibi obsecrans si quo modo.
Circa primum tria oportet considerare.
Primo quidem gratiarum actionis ordinem, cum dicit primum quidem gratias ago Deo meo.
Necesse enim est ut in omnibus gratiarum actionem praemittamus, secundum illud I Thess. Ultim.: in omnibus
gratias agite. Non enim est dignus beneficium consequi qui de acceptis beneficiis gratias non agit. Sap. XVI, 29:
ingrati spes tamquam hybernalis glacies tabescet, et Eccle. I, 7: ad locum unde exeunt flumina revertuntur, quia
ad principium unde proveniunt beneficia revertuntur, scilicet per gratiarum actiones, ut iterum fluant, scilicet per
iteratam beneficiorum exhibitionem.
In omnibus autem, quae petimus vel agimus, divino beneficio indigemus, et ideo, ante omnia, debet gratiarum
actio praemitti.
Secundo, designat personas tres, quarum una est persona cui fit gratiarum actio, quam designat dicens Deo meo,
scilicet cui debetur gratiarum actio de omnibus bonis, quia ab eo fluunt. Iac. I, 17: omne datum optimum et omne
donum perfectum desursum est, etc.. Et quamvis sit Deus omnium per creationem et gubernationem, secundum
illud, infra X, 12 Dominus omnium, specialiter tamen dicitur esse Deus iustorum tripliciter: primo quidem
secundum specialem curam quam de eis gerit, Ps. XXXIII, 16: oculi Domini super iustos, et alibi dicit: Dominus
11

