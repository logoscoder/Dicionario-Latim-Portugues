Primo ostendit excellentiam divinae sapientiae per comparationem ad intellectum nostrum, dicens: dictum est
quod incomprehensibilia sunt iudicia eius et investigabiles viae eius, quis enim cognovit sensum Domini, per
quem scilicet iudicat et operando procedit; quasi dicat: nullus, nisi eo revelante. Sap. IX: sensum tuum quis scire
poterit, nisi tu dederis sapientiam, et miseris spiritum sanctum tuum de altissimis? et I Cor. II, 11: quae sunt Dei
nemo novit, nisi spiritus Dei, nobis autem revelavit Deus per spiritum suum.
Secundo ostendit excellentiam divinae sapientiae, secundum quod in se habet altitudinem, quae quidem est
altitudo, quae est supremi principii, ad quod duo pertinent: primo quod non sit ab alio; secundo quod alia sint ab
eo, et haec ostendit, ibi quoniam ex ipso.
Quod autem sapientia Dei non dependeat ab altiori principio, ostendit dupliciter.
Primo quidem per hoc quod non est instructa alieno consilio. Unde dicit aut quis consiliarius eius fuit? quasi
diceret: nullus.
Ille enim consilio indiget, qui non plene cognoscit qualiter sit agendum, quod Deo non competit. Iob XXVI, 3:
cui dedisti consilium? forsitan illi qui non habet sapientiam. Ier. XXIII, 18: quis affuit in consilio Domini?
secundo per hoc quod non est adiuta alieno dono. Unde subdit aut quis prior dedit illi, et per hoc retribuetur ei?
quasi prius danti. Quasi dicat: nullus. Non enim potest homo dare Deo, nisi quae a Deo accepit.
Par. Cap. Ult.: tua sunt omnia, et quae de manu tua accepimus, dedimus tibi.
Iob XXXV, 7: porro si iuste egeris, quid donabis ei, aut quid de manu tua accipiet? deinde cum dicit quoniam ex
ipso, etc., ostendit altitudinem Dei, quantum ad hoc quod in ipso sunt omnia.
Et primo ostendit eius causalitatem; secundo eius dignitatem, ibi ipsi honor et gloria; tertio eius perpetuitatem,
ibi in saecula saeculorum, amen.
Dicit ergo primo: recte dixi quod nullus prior dedit illi, quia ex ipso, et per ipsum, et in ipso sunt omnia. Et ita
nihil potest esse nisi a Deo acceptum.
Ad designandum autem Dei causalitatem utitur tribus praepositionibus, quae sunt, ex, per et in.
Haec autem praepositio, ex, denotat principium motus; et hoc tripliciter: primo quidem ipsum principium agens,
vel movens; alio modo, ipsam materiam; tertio modo, ipsum contrarium oppositorum, quod est terminus a quo
incipit motus.
Dicimus enim cultellum fieri ex fabro et ferro et ex infigurato. Universitas autem creaturarum non est facta ex
praeexistenti materia, quia et ipsa materia est effectus Dei. Et secundum hoc omnia creata non dicuntur ex aliquo
esse sed, sicut ex opposito, dicuntur esse ex nullo, quia nihil erant antequam crearentur ut essent. Sap. II, 2: ex
nihilo nati sumus. Ex Deo autem sunt omnia, sicut ex primo agente. I Cor. XI, 12: omnia autem ex Deo.
Notandum tamen quod haec praepositio de, easdem habitudines designare videtur, hoc tamen superaddit, quia
semper designat causam consubstantialem. Dicimus enim cultellum esse de ferro, non autem de artifice; quia
igitur filius procedit a patre ut ei consubstantialis, dicimus filium esse de patre.
Creaturae vero non procedunt a Deo tamquam ei consubstantiales; unde non dicuntur esse de ipso, sed solum ex
ipso.
Haec autem praepositio per, designat causam operationis, sed quia operatio est medium inter faciens et factum,
dupliciter haec praepositio per, potest operationis causam designare.
Uno modo secundum quod operatio exit ab operante: sicut aliquid dicitur per se operari, quod est sibi causa ut
operetur. Hoc autem est uno quidem modo forma, sicut dicimus quod ignis calefacit per calorem. Alio modo
aliquid superius agens, puta si dicamus quod homo generat per virtutem solis, vel potius Dei.
Sic igitur omnia dicuntur dupliciter esse per ipsum. Uno modo, sicut per primum agens, cuius virtute omnia alia
agunt. Prov. VIII, 15: per me reges regnant. Alio modo, inquantum eius sapientia, quae est eius essentia, est
forma per quam Deus omnia fecit, secundum illud Prov. III, 19: Dominus sapientiae fundavit terram.
Alio vero modo haec praepositio per, designat causam operationis, non quidem secundum quod exit ab operante
sed secundum quod terminatur ad opera, sicut dicimus quod faber facit cultellum per martellum, quod non est sic
intelligendum, quod martellus sic cum fabro operetur, sicut in prioribus intelligebatur, sed quia cultellus fit ex
operatione fabri per martellum. Et ideo dicitur quod haec praepositio per, quandoque designat auctoritatem in
recto, sicut cum dicimus: rex operatur per balivum; quod pertinet ad hoc quod nunc dicitur. Quandoque autem in
causali, sicut cum dicitur: balivus per regem operatur; quod pertinet ad praecedentem modum.
Hoc autem modo de quo nunc loquimur, dicuntur omnia esse facta a patre per filium, secundum illud Io. I, 3:
omnia per ipsum facta sunt: non ita quod pater habeat a filio hoc quod facit res, sed potius, quia virtutem faciendi
filius accipit a patre, non tamen instrumentalem, aut diminutam, aut aliam, sed principalem et aequalem, et
eamdem. Io. V, 19: quaecumque pater facit, haec et filius similiter facit.
Unde licet omnia sint facta a patre per filium, non tamen filius est instrumentum vel minister patris.
Haec autem praepositio in, designat etiam triplicem habitudinem causae: uno quidem modo designat materiam,
sicut dicimus animam esse in corpore et formam in materia, hoc autem modo non dicitur quod omnia sint in
Deo, quia ipse non est causa materialis rerum.
Alio modo designat habitudinem causae efficientis, in cuius potestate est effectus suos disponere, et secundum
hoc dicuntur omnia esse in ipso, secundum quod omnia in eius potestate et dispositione consistunt, secundum
illud Ps. Xciv, 4: in manu eius sunt omnes fines terrae. Et Act. XVII, 28: in ipso vivimus, movemur et sumus.
127

