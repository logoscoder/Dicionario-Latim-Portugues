Et quantum ad hoc dicit quoniam et ipsi pleni estis dilectione. Ez. X, 2: imple manum tuam prunis ignis quae
sunt inter cherubim, qui est ignis charitatis.
Secundo requiritur scientia veritatis, eo quod quidam habent zelum Dei in corrigendo, sed non secundum
scientiam, ut supra X, 2 dictum est. Et ideo subdit repleti omni scientia, scilicet humana et divina: et veteris et
novae legis. I Cor. I, 5: in omnibus divites facti estis in illo, in omni verbo et in omni scientia.
Et ex hoc concludit sic ita ut possitis convenienter propter dilectionem et scientiam alterutrum monere. Quia
enim in multis offendimus omnes, ut dicitur Iac. III, 2, oportet ut invicem moneamus; quia, ut dicitur eccli.
XVII, 12, unicuique mandavit Deus de proximo suo.
Deinde, cum dicit audacius, etc., assignat veram causam quare eos admonuerat et correxerat.
Et circa hoc duo facit.
Primo ostendit quod hoc pertinebat ad auctoritatem apostolatus sibi commissam; secundo ostendit qualiter hac
potestate usus fuerit, ibi habeo igitur gloriam, etc..
Dicit ergo audacius autem, id est securius, scripsi vobis, errores et defectus vestros arguendo, quod quidem ad
audaciae praesumptionem posset ascribi propter hoc quod offensionem vestram non timui.
Iob XXXIX, 21: audacter in occursum pergit armatis.
Sed haec praesumptio excusatur ex tribus.
Primo quidem ex conditione eorum quibus scribebat, quia etsi inter Romanos essent aliqui respectu quorum talis
reprehensio audax et praesumptuosa videretur, erant tamen aliqui, qui indigebant dura reprehensione propter
contentionum insolentiam. Tit. I, 13: increpa illos dure. Et hoc est quod dicit ex parte, quasi dicat: non videtur
mea Scriptura esse audax quantum ad omnes vos, sed quantum ad partem aliquam vestrum. Vel potest intelligi
ex parte epistolae, in qua eos reprehendit. Potest intelligi etiam ex parte ecclesiae, quae, scilicet, mecum est.
Secundo excusatur praedicta audacia ex intentione apostoli. Non enim scripsit eis tamquam reputans eos
ignorantes, sed in memoriam eos reducens cognitorum. Et hoc est quod subdit tamquam in memoriam vos
reducens, quasi oblitos eorum quae sciebatis, sicut et Phil. IV, 10 dicitur: occupati autem eratis. Hebr. X, 32:
rememoramini pristinos dies, in quibus illuminati magnum certamen sustinuistis passionum.
Tertio excusatur ex auctoritate apostoli, quae hoc requirebat. Unde subdit per gratiam, scilicet apostolatus mihi
commissi.
I Cor. XV, 10: gratia Dei sum id quod sum.
Huius autem gratiae, primo, describit auctoritatem, cum dicit quae data est mihi a Deo, quasi diceret: non ab
hominibus.
Ad Gal. I, 1: Paulus apostolus non ab hominibus, neque per hominem.
Secundo specificat istam gratiam, cum dicit ut sim minister Christi Iesu in gentibus, id est ut serviam Christo in
gentium conversione. I Cor. IV, 1: sic nos existimet homo ut ministros Christi. Supra XI, 3: quamdiu sum
gentium apostolus, ministerium meum honorificabo.
Tertio ostendit huius gratiae actum, cum dicit sanctificans evangelium Dei, id est sanctum esse ostendens et
verbo veritatis et opere bonae conversationis et miraculorum.
Col. I, 5 s.: in verbo veritatis evangelii quod pervenit ad vos, sicut et in universo mundo est, et fructificat, et
crescit. Prov. VIII, 8: recti sunt sermones mei.
Quarto ponit finem huius gratiae, cum dicit ut fiat oblatio gentium, id est, gentes per meum ministerium
conversae. In quo quasi quoddam sacrificium et oblationem Deo obtuli, secundum illud Phil. II, 17: et si
immolor super sacrificium et obsequium fidei vestrae, gaudeo et congratulor omnibus vobis.
Fiat accepta, scilicet Deo per rectitudinem intentionis. Ps. L, 20: tunc acceptabis sacrificium iustitiae, oblationes
et holocausta; et sanctificata in spiritu sancto, id est per charitatem et alia spiritus sancti dona.
I Cor. VI, 11: sanctificati estis in nomine Domini nostri Iesu Christi, et in spiritu Dei nostri.
Deinde, cum dicit habeo igitur gloriam, etc., ostendit quomodo auctoritate apostolica fuerat usus. Et primo ponit
fructum quem fecit; secundo ostendit huius fructus magnitudinem, ibi ita ut, etc..
Tertio ostendit difficultatem, ibi sic autem praedicavi, etc..
Circa primum tria facit. Primo dat gloriam Deo de fructu quem fecit, dicens igitur, quia talem gratiam accepi et
diligenter executus sum id ad quod mihi haec gratia data est, habeo gloriam, id est meritum dignum gloriae, sicut
fidelis minister.
I Cor. IX, 15: melius est mihi mori, quam ut gloriam meam quis evacuet. Sed hanc gloriam non mihi
principaliter attribuo sed eam habeo in Christo Iesu, id est per Iesum Christum, cuius virtute fructificare potui.
Io. XV, 5: sine me nihil potestis facere. Et quia ipsi omnia tradita sunt a patre, ut dicitur Matth. XI, 27, et pater in
eo manens, ipse facit opera, Io. XIV, 10, ideo ulterius hanc gloriam refert ad patrem, dicens ad Deum, scilicet
patrem. Ps. Cxiii, 9: non nobis, Domine, non nobis, sed nomini tuo da gloriam.
Assignat autem rationem eius quod dixerat, subdens non enim audeo loqui aliquid eorum quae per me non effecit
Christus, quasi dicat: nihil referam de fructu per me facto, quod per me factum non sit. Alioquin gloriam non
haberem apud Deum, et si apud homines. Quae quidem refero non tamquam per me principaliter facta, sed sicut
quae per me Christus fecit. Et ideo hanc gloriam dixi me habere in Christo Iesu. Is. XXVI, 12: omnia opera
nostra operatus es in nobis.
159

