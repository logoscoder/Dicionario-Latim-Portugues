Eph. Cap. Ult.: induite vos armaturam Dei, ut possitis stare adversus insidias diaboli.
Et dicuntur lucis arma, tum quia lumine rationis decorantur et perficiuntur, unde dicitur Prov. IV, 18: iustorum
semita quasi lux splendens procedit, tum quia lucis examen requirunt, Io. III, 21: qui facit veritatem, venit ad
lucem, tum quia per opera virtutum alii illuminantur, Matth. V, 16: sic luceat lux vestra coram hominibus, etc..
Tertio exhortatur ad usum virtutum et profectum, cum dicit sicut in die honeste ambulemus. Haec enim duo
videntur diei congruere. Primo quidem honestas.
Nam in die unusquisque seipsum studet componere, ut coram aliis honestus appareat. In nocte autem non sic.
Unde dicitur I thess. V, 7: qui dormiunt, nocte dormiunt: et qui ebrii sunt, nocte ebrii sunt: nos autem qui diei
sumus, sobrii simus. Unde I Cor. XIV, 40 dicitur: omnia honeste et secundum ordinem fiant in vobis.
Secundo homo in die ambulat, non in nocte.
Unde dicitur Io. XI, 10: qui ambulat in nocte offendit. Et ideo, quia dies est, oportet quod ambulemus, id est de
bono in melius procedamus. Unde dicitur Io. XII, 35: ambulate, dum lucem habetis.
Deinde, cum dicit non in comessationibus, etc., exponit quod dixerat.
Et, primo, exponit quomodo sunt abiicienda opera tenebrarum, quae sunt opera peccatorum, de quibus quaedam
enumerat. Primo ponens ea quae pertinent ad corruptionem concupiscibilis, cuius corruptio est intemperantia,
quae est circa delectationes tactus et circa cibos. Unde, primo, excludit intemperantiam ciborum, cum dicit non
in comessationibus.
Dicuntur comessationes superfluae et nimis accuratae comestiones. Prov. XXIII, 20: noli esse in conviviis
peccatorum, nec in comessationibus eorum qui carnes ad vescendum conferunt. Quod quidem potest esse
peccatum mortale ex hoc quod secundum legem pro hac culpa aliquis damnatur ad mortem. Dicitur enim de filio
protervo Deut. XXI, 22: comessationibus vacat, et luxuriae atque conviviis; lapidibus eum obruet populus, etc..
Dicitur autem aliquis vacare comessationibus atque conviviis, non quidem si comedat magnifice secundum
statum suae dignitatis, sicut dicitur, esther II, 18, quod Assuerus iussit praeparari convivium magnificum propter
coniunctionem esther, iuxta magnificentiam principalem; sed quando aliquis hoc facit praeter decentiam sui
status, et praecipue si ad hoc principalis eius cura existat, sicut illi de quibus dicitur infra ult.: huiusmodi Christo
Domino non serviunt, sed suo ventri; et Phil. III, 9: quorum Deus venter est.
Secundo excludit intemperantiam circa potum, cum subdit et ebrietatibus, quae pertinent ad superfluitatem potus
extra mensuram rationis hominem ponentis.
Eccli. XXXI, 35: vinum in iucunditate creatum, et non in ebrietate.
Et est considerandum quod ebrietas ex suo genere est peccatum mortale, cum scilicet homo ex proposito
inebriatur, quia videtur praeferre delectationem vini integritati rationis.
Unde dicitur Is. V, 22: vae qui potentes estis ad bibendum vinum, et viri fortes ad miscendam ebrietatem. Si vero
aliquis inebrietur praeter intentionem, non ex proposito, puta quia ignorat virtutem vini, vel quia non aestimat se
tanto potu inebriandum, non est peccatum mortale, quia non per se inebriatur sed per accidens, id est praeter
intentionem, quod quidem non potest contingere in his, qui frequenter inebriantur. Et ideo dicit Augustinus in
sermone de Purgatorio, quod ebrietas est peccatum mortale, si assidua fuerit.
Unde signanter hic apostolus in plurali numero dicit: non in comessationibus et ebrietatibus.
Tertio excludit intemperantiam circa corporalem quietem, cum dicit non in cubilibus id est non in superflua
dormitione, quam convenienter post comessationem et ebrietatem prohibet, quia sequitur ex illis.
Et potest esse in hoc peccatum mortale, quando propter quietem corporalem et somnum omittit homo quae facere
debet et inclinatur ad aliqua mala facienda. Mich. II, 1: vae qui cogitatis inutile, et operamini malum in cubilibus
vestris.
Potest etiam quod dicit non in cubilibus vestris, referri ad apparatum luxuriae. Unde dicitur in persona meretricis
Prov. VII, 17: aspersi cubile meum myrrha, etc.. Gen. XLIX, 4: ascendisti cubile patris tui.
Et ideo convenienter, quarto, excludit intemperantiam circa venerea, cum subdit et impudicitiis, id est
quibuscumque venereis actibus, qui dicuntur impudici, quia non cavent id quod est maxime pudore vel
confusione dignum: tum quia omnes delectationes tactus, gulae et luxuriae sunt communes nobis et brutis. Unde
qui eis inordinate insistit, brutalis efficitur. Ps. XXXI, 9: nolite fieri sicut equus et mulus, quibus non est
intellectus, etc.. Tum etiam quia specialiter in actibus venereis ratio hominis totaliter absorbetur a delectatione, ut
non possit homo tunc aliquid intelligere, sicut Aristoteles dicit in libro ethicorum. Unde et Osee IV, 11 dicitur:
fornicatio, et ebrietas, et vinum auferunt Cor. Apoc. IX, 21: non egerunt poenitentiam super immunditia et
fornicatione et impudicitia, quam gesserunt.
Deinde excludit ea quae pertinent ad corruptionem irascibilis, cum dicit non in contentione. Quae quidem, ut
Ambrosius dicit, est impugnatio veritatis cum confidentia clamoris. Potest autem intelligi quod per hoc
prohibetur omnis rixa, non solum verborum, sed et factorum, quae ut plurimum a verbis incipit. Prov. XX, 3:
honor est homini qui separat se a contentionibus.
Solet autem contentio ex invidia generari, et ideo subdit et aemulatione. Unde Iac. III, 16 dicitur: ubi zelus et
contentio, ibi inconstantia et omne opus pravum.

145

