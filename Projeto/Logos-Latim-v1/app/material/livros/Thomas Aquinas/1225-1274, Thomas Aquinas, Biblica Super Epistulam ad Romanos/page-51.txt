Abrahae enim centenario existenti natus est Isaac, ut habetur Gen. XXI, 5. Per annum autem ante fuerat sibi
filius promissus, secundum illud Gen. XVIII, 10: revertens veniam ad te tempore isto, et erit Sarae filius.
Sed videtur quod non fuit corpus eius emortuum quantum ad vim generativam, quia etiam post mortem Sarae
duxit cethuram uxorem, quae genuit ei filios, ut dicitur Gen. XXV, 1.
Dicunt ergo quidam quod mortua erat in eo vis generativa quantum ad hoc, quod ex muliere antiqua generaret,
non quantum ad hoc quod generaret filium ex iuvencula. Solent enim senes ex iuvenculis mulieribus prolem
gignere, non autem ex antiquis, quae sunt minus aptae ad concipiendum. Sed melius dicendum videtur quod
Abrahae miraculose restituta erat vis generandi et quantum ad Saram et quantum ad omnes mulieres.
Secundo ponit difficultatem ex parte uxoris, cum dicit et emortuam vulvam Sarae, scilicet non consideravit ut
discrederet.
Dicit autem emortuam quantum ad actum generandi, tum propter sterilitatem, tum propter senectutem. Iam enim
desierant ei fieri muliebria, ut dicitur Gen. XVIII, 11. Et ideo Is. LI, 2 ubi dicitur: attendite ad Abraham patrem
vestrum et ad Saram quae vos peperit, ut ostenderet utriusque mortificationem et frigiditatem, praemisit dicens:
attendite ad petram unde excisi estis, et ad cavernam laci de qua praecisi estis.
Deinde cum dicit in repromissione etiam Dei, etc., commendat fidem Abrahae quantum ad iteratam
promissionem de seminis exaltatione.
Et primo ponit fidei firmitatem; secundo, firmitatis causam, ibi dans gloriam Deo.
Dicit ergo primo in repromissione etiam Dei, id est, in iterata eius promissione, vel de seminis multitudine quam
promisit, primo quidem Gen. XV, 5, dicens: suspice caelum et numera stellas si potes, et infra XVII, 4: eris pater
multarum gentium, et iterum infra XXII, 17: multiplicabo semen tuum sicut stellas caeli.
Vel intelligendum est in repromissione Dei, id est, in iterata promissione de exaltatione seminis eius, quia cum
dixisset: multiplicabo semen tuum, statim subdit: possidebit semen tuum portas inimicorum tuorum, et
benedicentur in semine tuo omnes gentes terrae.
In hac quidem Dei promissione non haesitavit, id est, non dubitavit diffidentia, scilicet, quod diffideret de
veritate divinae repromissionis.
Iac. I, 6: qui haesitat similis est fluctui maris, etc.. Sed confortatus est fide, id est, fortiter fidei adhaesit. I Petr.
Cap. Ult.: cui resistite fortes in fide.
Consequenter cum dicit dans gloriam Deo, assignat rationem firmitatis fidei eius dicens: confortatus est, inquam,
fide, dans gloriam Deo, in quantum scilicet consideravit omnipotentiam eius. Ps. Cxlvi, 5: magna virtus eius,
etc..
Unde et hic subditur plenissime sciens quia quaecumque promisit Deus, potens est et facere. Sap. XII, 18: subest
tibi enim cum volueris posse.
Ex quo patet quod quicumque non est firmus in fide Dei, quantum est in se divinae gloriae derogat vel quantum
ad eius veritatem, vel quantum ad eius potentiam.
Deinde cum dicit et reputatum est ei, commendat fidem Abrahae quantum ad eius effectum.
Et primo ponit effectum quem in ipso habuit, dicens: ideo, scilicet quia Abraham tam perfecte hoc ipsum
credidit, reputatum est illi ad iustitiam. Mach. II, 52: et reputatum est ei ad iustitiam.
Secundo ostendit effectum, quem fides eius habet etiam in aliis. Et circa hoc tria facit.
Primo ponit similitudinem effectus, dicens non autem scriptum est tantum propter ipsum, quia reputatum est illi
ad iustitiam, ut scilicet reputemus quod soli Abrahae fides ad iustitiam reputata sit, sed, scriptum est, propter nos,
quibus reputabitur, scilicet fides, ad iustitiam. Infra XV, 4: quaecumque scripta sunt, ad nostram doctrinam
scripta sunt.
Sic ergo scriptum est propter eum ut sit nobis in exemplum, et propter nos ut sit nobis in iustificationis spem.
Secundo, ibi credentibus in eum, ostendit similitudinem fidei.
Reputata est enim ad iustitiam fides Abrahae credenti, quod corpus suum emortuum, et emortua vulva Sarae
posset vivificari ad filiorum procreationem. Reputabitur, et nobis, credentibus in eum, qui suscitavit Dominum
nostrum Iesum Christum a mortuis: et in Deum patrem, cui ipse dicit in Ps. XL, 11: tu autem, Domine, miserere
mei et resuscita me. Et quia eadem est virtus patris et filii, ipse etiam in propria virtute surrexit.
Quod autem haec fides iustificet, habetur infra X, 9: si confitearis in ore tuo Dominum Iesum, et in corde tuo
credideris quod Deus illum suscitavit a mortuis, salvus eris.
Tertio, ibi qui traditus est, etc., assignat causam quare fides resurrectionis Christi iustificet, dicens qui, scilicet
Christus, traditus est, scilicet in mortem, a Deo patre, infra VIII, 31: proprio filio suo non pepercit Deus, sed pro
nobis omnibus tradidit illum; et a seipso, Eph. V, 25: tradidit semetipsum pro nobis; et a Iuda, Io. XIX, 11: qui
me tradidit tibi maius peccatum habet; et a Iudaeis, Matth. XX, 19: tradent eum gentibus ad illudendum.
Et resurrexit propter iustificationem nostram, id est, ut nos resurgendo iustificaret.
Infra VI, 4: quomodo Christus resurrexit a mortuis per gloriam patris, ita et nos in novitate vitae ambulemus.
Et quod propter delicta nostra sit traditus in mortem, manifestum videtur ex hoc quod sua morte meruit nobis
deletionem peccatorum, sed resurgendo non meruit, quia in statu resurrectionis non fuit viator, sed
comprehensor.

51

