inquantum per dilectionem operatur, ut dicitur Gal. V, 6, ideo etiam dissentire a recta fide, est contrarium
charitati.
Deinde cum dicit non alta sapientes, etc., excludit impedimenta concordiae, quae quidem sunt duo.
Primum est superbia, ex qua contingit quod dum aliquis inordinate suam excellentiam quaerit et subiectionem
refugit, vult alium subiici et eius excellentiam impedire.
Et ex hoc sequitur discordia. Prov. XIII, 10: inter superbos semper iurgia sunt. Et ideo ad hoc removendum dicit
non sitis alta sapientes, ut scilicet inordinate vestram excellentiam appetatis. Supra XI, 20: noli altum sapere, sed
time. Eccli. III, 22: altiora te ne quaesieris. Sed sitis consentientes humilibus, id est his quae sunt humilia, id est
quae abiecta videntur non recusetis cum oportuerit. Ps. Lxxxiii, 11: elegi abiectus esse in domo Dei mei. I Petr.
Cap. Ult.: humiliamini sub potenti manu Dei, etc..
Secundum impedimentum concordiae est praesumptio sapientiae, vel etiam prudentiae, ex qua contingit quod
aliquis aliorum sententiae non credit. Ad quod removendum dicit nolite esse prudentes apud vosmetipsos, ut
scilicet iudicetis solum id esse prudentiae quod vobis videtur. Is. V, 21: vae qui sapientes estis in oculis vestris,
et coram vobismetipsis prudentes. Supra XI, 25: ut non sitis vobismetipsis sapientes.
Deinde, cum dicit nulli malum pro malo, etc., docet illa quae pertinent ad beneficentiam, excludendo contrarium.
Et primo docet quod non sit alicui malefaciendum ratione vindictae; secundo docet quod non sit alicui
malefaciendum ratione defensionis, ibi non vosmetipsos defendentes.
Circa primum tria facit. Primo prohibet vindictam dicens nulli malum pro malo reddentes, scilicet sitis. Ps. VII,
5: si reddidi retribuentibus mihi mala. I Petr. III, 9: non reddentes malum pro malo.
Sed hoc est intelligendum formaliter, sicut supra dictum est de maledicto: prohibemur enim affectu odii vel
invidiae reddere malum pro malo, ita quod in malo alterius delectemur.
Sed si pro malo culpae quod quis facit, reddat iudex malum poenae secundum iustitiam ad compensandam
malitiam, materialiter quidem infert malum, sed formaliter et per se infert bonum. Unde cum iudex suspendit
latronem pro homicidio, non reddit malum pro malo sed magis bonum pro malo.
Et hoc modo apostolus quemdam pro peccato incestus tradidit Satanae in interitum carnis, ut spiritus salvus
fieret, ut habetur I Cor. V, 5.
Secundo docet quod etiam bona sint proximis exhibenda, dicens providentes, scilicet sitis, bona non tantum
coram Deo, ut scilicet curetis satisfacere conscientiae vestrae coram Deo, sed etiam coram omnibus hominibus,
ut scilicet ea faciatis quae hominibus placeant. I Cor. X, 32 s.: sine offensione estote Iudaeis, et gentibus, et
ecclesiae Dei, sicut et ego per omnia omnibus placeo. II Cor. VIII, 21: providentes bona non solum coram Deo,
sed etiam coram omnibus hominibus.
Hoc tamen contingit et bene et male fieri.
Si enim hoc fiat propter favorem humanum, non bene agitur. Matth. VI, 1: attendite ne iustitiam vestram faciatis
coram hominibus, ut videamini ab eis. Si autem hoc fiat ad gloriam Dei, bene agitur, secundum illud matth. V, 6:
sic luceat lux vestra coram hominibus, ut videant opera vestra bona, et glorificent patrem vestrum qui in caelis
est.
Tertio assignat rationem utriusque dictorum. Ad hoc enim debemus abstinere a retributione malorum, et coram
hominibus bona providere, ut cum hominibus pacem habeamus, et ideo subdit cum omnibus hominibus pacem
habentes, Hebr. Cap. Ult.: pacem sequimini cum omnibus.
Sed hic addit duo, quorum primum est quod dicit si fieri potest. Quandoque enim malitia aliorum impedit ne cum
eis pacem habere possimus, quia scilicet cum eis pax haberi non potest, nisi eorum malitiae consentiatur, quam
quidem pacem constat esse illicitam. Unde Dominus dicit Matth. X, 34: non veni pacem mittere, sed gladium.
Aliud autem addit dicens quod ex vobis est, scilicet et si ipsi contra pacem agant, tamen quod in nobis est facere
nos debemus, ut eorum pacem quaeramus. Ps. Cxix, 7: cum his qui oderunt pacem eram pacificus.
Et alibi: inquire pacem et persequere eam.
Deinde, cum dicit non vosmetipsos defendentes, etc., ostendit quod non sunt mala proximis inferenda per
modum defensionis.
Et primo ponit documentum, dicens non sitis vosmetipsos defendentes, o charissimi, sicut de Christo dicitur Is.
L, 6: dedi corpus meum percutientibus, et genas meas vellentibus.
Et Is. LIII, 7: quasi agnus coram tondente se obmutuit, etc.. Unde et ipse Dominus mandavit Matth. V, 39: si
quis te percusserit in una maxilla, praebe ei etiam alteram.
Sed, sicut Augustinus dicit in libro contra mendacium, ea quae in novo testamento a sanctis facta sunt, valent ad
exempla intelligendarum Scripturarum, quae in praeceptis data sunt. Ipse autem Dominus cum alapa percussus
esset, non ait: ecce altera maxilla; sed: si male locutus sum, testimonium perhibe de malo; si autem bene, quid
me caedis? ubi ostendit praeparationem alterius maxillae in corde esse faciendam. Paratus enim fuit Dominus
non solum in altera caedi pro salute hominis, sed in toto corpore crucifigi.
Et sicut Augustinus dicit ad Marcellinum, tunc quidem hoc mandatum recte fit cum ei creditur profuturum esse
propter quem fit, ad operandam in eo correctionem atque concordiam, etiam si alius exitus consequatur.
Sunt igitur ista praecepta patientiae semper in cordis praeparatione retinenda et ipsa benevolentia, ne reddatur
malum pro malo, semper in voluntate complenda est.
136

