Vanum enim dicitur quod non habet stabilitatem seu firmitatem. Solus autem Deus de se est immutabilis. Mal.
III, 6: ego Deus et non mutor. Et ideo tunc solum mens humana est a vanitate libera quando Deo innititur. Cum
autem, praetermisso Deo, innititur cuicumque creaturae, incurrit vanitatem.
Sap. XIII, 1: vani sunt omnes homines in quibus non subest scientia Dei, etc.; Ps. Xciii, 11: Dominus scit
cogitationes hominum quoniam vanae sunt. In cogitationibus suis evanuerunt, in quantum in seipsis, et non in
Deo, fiduciam habebant, sibi et non Deo bona sua adscribentes, secundum illud Ps. XI, 5: labia nostra, etc..
Secundo ponit ignorantiam subsecutam dicens et obscuratum est; id est, per hoc quod obscuratum est, factum est
cor eorum insipiens, id est lumine sapientiae privatum, per quam homo vere Deum cognoscit.
Sicut enim qui oculos corporales a sole materiali avertit, obscuritatem corporalem incurrit, ita ille qui a Deo
avertitur, de seipso praesumens et non de Deo, spiritualiter obscuratur.
Prov. XI, 2: ubi humilitas, per quam scilicet homo se Deo subiicit, ibi sapientia; ubi superbia, ibi contumelia.
Matth. XI, 25: abscondisti haec a sapientibus, secundum quod scilicet eis videbatur, et revelasti ea parvulis, id
est humilibus. Et de his habetur Eph. IV, 17 s.: gentes ambulant in vanitate sensus sui, tenebris obscuratum
habentes intellectum.
Deinde cum dicit dicentes, exponit quod dixerat.
Et, primo, qualiter in cogitationibus suis evanuerunt, cum dicit dicentes se esse sapientes, stulti facti sunt.
Dicentes, id est sapientiam sibi a seipsis adscribentes. Is. V, 21: vae qui sapientes estis in oculis vestris.
Is. XIX, 11: quomodo dicetis Pharaoni: filius sapientium ego, filius regum antiquorum? etc..
Secundo, exponit quod dixerat et obscuratum est insipiens cor, cum dicit stulti facti sunt, quasi contra divinam
sapientiam agentes.
Ier. X, 14: stultus factus est omnis homo a scientia sua, de qua scilicet praesumebat.
Deinde cum dicit et mutaverunt gloriam, ponit peccatum impietatis gentilium. Et primo quanto ad hoc quod
peccaverunt contra Dei gloriam, secundo quomodo contra veritatem naturae ipsius, ibi qui commutaverunt
veritatem.
Circa primum duo facit: primo ponit impietatis culpam, secundo poenam, ibi propter quod tradidit.
Culpa quidem eorum fuit quod, quantum in ipsis erat, honorem divinum in alium transtulerunt, secundum illud
Ier. II, 11: populus meus mutavit gloriam suam in idolum.
Primo ergo ponit id quod mutaverunt, secundo id in quod mutaverunt, ibi in similitudinem.
Circa primum, tria sunt attendenda ex parte Dei.
Primo, quidem ipsius gloriam, quam tangit dicens et mutaverunt gloriam, quod potest intelligi dupliciter. Uno
modo de gloria qua homo Deum glorificat, ei cultum latriae exhibendo.
I Tim. I, 17: soli Deo honor. Hanc igitur mutaverunt, cum cultum Deo debitum exhibuerunt aliis. Alio modo
potest intelligi de gloria qua Deus in se gloriosus est, quae est incomprehensibilis et infinita. Prov. XXV, 27:
perscrutator maiestatis opprimetur a gloria. Quae quidem gloria, nihil est aliud quam ipsa claritas divinae
naturae; lucem enim inhabitat inaccessibilem, I Tim. Cap. Ult..
Hanc autem mutaverunt, dum eam aliis attribuerunt. Incommunicabile enim nomen lignis et lapidibus
imposuerunt, ut dicitur sap. XIV, 21.
Secundo, notatur incorruptibilitas, cum dicit incorruptibilis. Ipse enim solus perfecte incorruptibilis est, qui est
omnino immutabilis; omnis enim mutatio quaedam corruptio est. Unde dicitur I Tim. Cap. Ult.: solus habet
immortalitatem.
Tertio, notatur naturae sublimitas, cum dicitur Dei, ut enim in Ps. XLVII, 2 dicitur: Deus magnus Dominus.
Ex parte vero eius in quod mutaverunt, tria correspondentia ponuntur. Nam, contra gloriam dicit in similitudinem
imaginis, id est in similitudinem alicuius rei per modum imaginis ab aliquo expressae. Manifestum enim est
quod similitudo imaginis est posterior illa re cuius est imago. Gloria autem, sive claritas Dei, est principium
omnis speciei et formae; et sic dum Dei gloriam in similitudinem imaginis mutaverunt, converterunt primum in
ultimum. Sap. XIV, 15: acerbo luctu dolens pater, cito sibi rapti filii fecit imaginem.
Contra id quod dixerat incorruptibilis, dicit corruptibilis. Ps. XXIX, 10: quae utilitas in sanguine meo dum
descendo in corruptionem? scilicet quod est amplius iam corruptum sive mortuum? Sap. XV, 17: cum sit
mortalis, mortuum fingit, manibus iniquis.
Contra id quod dixit Dei, ponit hominis.
Iob XXXII, 21: non accipiam personam viri et Deum homini non aequabo.
Et, quod est abominabilius, homo gloriam Dei transtulit non solum in hominem, qui est ad imaginem Dei sed
etiam ad ea quae sunt infra hominem, unde subdit et volucrum quantum ad volatilia, et quadrupedum quantum ad
gressibilia, et serpentium quantum ad reptilia. Praetermittit autem pisces tamquam magis ab humana
conversatione seiunctos.
Haec autem omnia sunt a Deo homini supposita. Ps. VIII, 8: omnia subiecisti sub pedibus eius. Ez. VIII, 9:
ingredere et vide abominationes pessimas quas isti faciunt hic. Et ingressus vidi; et ecce omnis similitudo
reptilium et animalium etc..
Est autem notandum quod, sicut dicit Glossa, ab adventu Aeneae consueverunt in Italia imagines hominum coli,
puta iovis, Herculis et similium. Sed tempore caesaris augusti, devicta Aegypto, eorum cultum Romani
19

