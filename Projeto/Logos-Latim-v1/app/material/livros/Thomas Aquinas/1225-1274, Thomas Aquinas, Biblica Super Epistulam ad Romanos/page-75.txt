Deinde cum dicit itaque lex, etc., concludit conclusionem intentam, scilicet quod lex non solum non sit
peccatum, sed ulterius quod sit bona, tamquam faciens cognoscere peccatum et prohibens ipsum.
Et primo concludit quantum ad totam legem, dicens: sicut ex praemissis patet lex quidem est sancta. Ps. XVIII,
8: lex Domini immaculata. I Tim. I, 8: scimus quia bona est lex.
Secundo quantum ad particulare legis mandatum, dicens et mandatum legis est sanctum, quantum ad praecepta
caeremonialia, quibus homines ordinantur ad Dei cultum.
Lev. XX, 7: sancti estote, quia ego sanctus sum. Et iustum quantum ad praecepta iudicialia, quibus homo debito
modo ordinatur ad proximum. Ps. XVIII, 10: iudicia Domini vera, iustificata, etc.. Et bonum, id est honestum,
quantum ad praecepta moralia. Ps. Cxviii, 72: bonum est mihi lex oris tui super millia, etc.. Quia tamen omnia
praecepta ordinant nos in Deum, ideo totam legem sanctam nominavit.
Deinde cum dicit quod ergo bonum est, etc., movet quaestionem quantum ad legis effectum.
Et primo quaestionem, dicens quod ergo bonum est, scilicet in se, factum est mihi mors, id est per se causa
mortis. Quod quidem aliquis poterat falso intelligere ex eo quod supra dictum est: inventum est mihi mandatum,
quod erat ad vitam, hoc esse ad mortem.
Secundo solvit per interemptionem, dicens absit. Non potest id quod est secundum se bonum et vivificum, esse
causa mali et mortis, secundum illud Matth. VII, 18: non potest arbor bona fructus malos facere.
Tertio, ibi sed peccatum, etc., concordat id quod nunc dicitur, cum eo quod supra dictum est. Non enim
mandatum sic invenitur esse ad mortem, quod ipsum mortem operetur sed quia, occasione accepta ab ipso
peccato, mortem operatur.
Et hoc est quod dicit sed peccatum, ut appareat peccatum, id est ex hoc apparet esse peccatum per legis bonum id
est per mandatum legis: quia ex hoc ipsum bonum est, quod facit cognitionem peccati. Et hoc occasionaliter in
quantum manifestat peccatum.
Non autem sic intelligitur peccatum per legem operatum esse mortem, quasi sine lege mors non fuisset. Dictum
est enim supra quod regnavit mors ab Adam usque ad Moysen, scilicet cum lex non esset. Sed intelligitur quod
peccatum per legem operatur mortem, quia damnatio mortis est augmentata lege adveniente.
Et hoc est quod subditur: ita dico quod peccatum operatum est mortem per bonum, ut peccatum fiat peccans, id
est peccare faciens per mandatum legis occasionaliter. Et hoc supra modum quo antea peccabant, vel quia
accessit reatus praevaricationis, vel quia crevit concupiscentia peccati, ut supra dictum est, veniente prohibitione
legis.
Peccatum autem hic intelligitur, sicut supra diximus, vel diabolus vel potius fomes peccati.
|#3 Lectio 3
Postquam apostolus exclusit illa ex quibus lex videbatur esse mala et mali effectus, hic probat legem esse bonam.
Et circa hoc duo facit.
Primo probat bonitatem legis ex ipsa repugnantia, quae in homine invenitur ad bonum, quam lex tollere non
potest; secundo ostendit per quod huiusmodi legis repugnantia tolli potest, ibi infelix, etc..
Circa primum tria facit.
Primo proponit quod intendit; secundo probat propositum, ibi quod enim operor, etc.; tertio infert conclusionem
intentam, ibi invenio igitur, etc..
Circa primum duo facit.
Primo proponit legis bonitatem; secundo, hominis conditionem, ibi ego autem, etc..
Dicit ergo primo. Dictum est quod lex est sancta. Et hoc dicit scimus enim, nos qui sumus in divinis sapientes,
quod lex, scilicet vetus, spiritualis est, scilicet spiritui homines concordans. Ps.: lex Domini immaculata. Vel
spiritualis est, id est a spiritu sancto data, qui digitus Dei dicitur in Scripturis. Lc. XI, 20: si in digito Dei eiicio
Daemonia. Unde dicitur Ex. XXXI, 18: dedit Dominus Moysi duas tabulas lapideas scriptas digito Dei.
Lex tamen nova non solum dicitur lex spiritualis, sed lex spiritus, ut patet infra VIII, 2, quia non solum a spiritu
sancto, est, sed spiritus sanctus eam imprimit cordi quod inhabitat.
Deinde cum dicit ego autem carnalis sum, etc. Ostendit conditionem hominis.
Et potest hoc verbum dupliciter exponi.
Uno quidem modo, ut apostolus loquatur in persona hominis in peccato existentis. Et ita hoc Augustinus exponit
in libro LXXXIII quaestionum. Postea vero in libro contra Iulianum, exponit hoc ut apostolus intelligatur loqui
in persona sua, id est, hominis sub gratia constituti.
Prosequamur ergo declarando qualiter haec verba et sequentia diversimode possunt utroque modo exponi,
quamvis secunda expositio melior sit.
Quod ergo dicitur primo ego autem etc., sic intelligendum est, ut ly ego pro ratione hominis intelligatur, quae est
principale in homine; unde videtur unusquisque homo esse sua ratio vel suus intellectus, sicut civitas videtur esse
rector civitatis, ita ut quod ille facit, civitas facere videatur.
Dicitur autem homo carnalis, quia eius ratio carnalis est, quae dicitur carnalis dupliciter. Uno modo ex eo quod
subditur carni, consentiens his, ad quae caro instigat, secundum illud I Cor. III, 3: cum sit inter vos zelus et
contentio, nonne carnales estis, etc.. Et hoc modo intelligitur de homine nondum per gratiam reparato. Alio modo
75

