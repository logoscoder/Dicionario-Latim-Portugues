Dicit autem inenarrabilibus: aut quia sunt propter rem inenarrabilem, scilicet caelestem gloriam II Cor. XII, 4:
audivit arcana verba quae non licet homini loqui, aut quia ipsi motus cordis sufficienter enarrari non possunt,
secundum quod a spiritu sancto procedunt.
Iob XXXVIII, 37: quis enarrabit caelorum rationem? deinde, cum dicit qui autem scrutatur, etc., ostendit
efficaciam auxilii, quo spiritus sanctus nos adiuvat, dicens qui autem scrutatur corda, id est, Deus cui proprium
est corda scrutari. Ps. VII, 10: scrutans corda et renes Deus.
Dicitur autem Deus scrutari corda, non quod inquirendo occulta cordis cognoscat, sed quia manifeste scit ea quae
in corde latent.
Soph. I, 12: scrutabor ierusalem in lucernis.
Deus, inquam, scrutans corda, scit, id est approbat secundum illud II Tim. II, 19: novit Dominus qui sunt eius,
quid desideret spiritus, id est, quid desiderare nos faciat.
Ps. XXXVII, 9: Domine, ante te omne desiderium meum.
Ideo autem desideria spiritus quae in sanctis facit spiritus sanctus, sunt Deo accepta: quia postulat pro sanctis, id
est postulare eos facit, secundum Deum, id est, quod convenit divino beneplacito Prov. XI, 23: desiderium
iustorum omne bonum, in cuius exemplum Dominus patri dicebat, Matth. XXVI, 39: non sicut ego volo, sed
sicut tu vis.
|#6 Lectio 6
Ostendit supra apostolus quod spiritus sanctus adiuvat nos in infirmitatibus praesentis vitae, quantum ad
impletionem nostrorum desideriorum, hic ostendit qualiter nos iuvat quantum ad exteriores eventus, dirigendo in
bonum nostrum.
Et primo proponit quod intendit; secundo probat propositum, ibi nam quos praescivit, etc.; tertio infert quandam
conclusionem ex dictis, ibi quis ergo separabit nos, etc..
Circa primum duo consideranda occurrunt.
Primo quidem magnitudo beneficii quod nobis a spiritu sancto confertur, ut scilicet omnia nobis cooperentur in
bonum.
Ad cuius evidentiam considerandum est, quod quidquid fit in mundo, etiamsi malum sit, cedit in bonum
universi: quia, ut Augustinus dicit in enchiridion: Deus est adeo bonus, quod nihil mali esse permitteret, nisi
esset adeo potens quod ex quolibet malo posset elicere aliquod bonum.
Non autem semper cedit malum in bonum eius in quo est, quod sicut corruptio unius animalis cedit quidem in
bonum universi, inquantum per corruptionem unius generatur aliud, non tamen in bonum eius quod corrumpitur:
quia bonum universi est a Deo volitum secundum se, et ad ipsum ordinantur omnes partes universi.
Et eadem ratio esse videtur circa ordinem nobilissimarum partium ad alias partes, quia malum aliarum partium
ordinatur in bonum nobilissimarum. Sed quicquid fit circa nobilissimas partes, non ordinatur nisi in bonum
ipsarum, quia de eis propter se cura habetur, de aliis autem propter ipsas: sicut medicus infirmitatem pedis
sustinet, ut curet caput.
Inter omnes autem partes universi excellunt sancti Dei, ad quorum quemlibet pertinet quod dicitur Matth. XXV,
23: super omnia bona sua constituet eum. Et ideo quicquid accidit, vel circa ipsos vel alias res, totum in bonum
eorum cedit: ita quod verificatur quod dicitur Prov. XI, 29: qui stultus est, serviet sapienti, quia scilicet etiam
mala peccatorum in bonum iustorum cedunt. Unde et Deus specialem curam de iustis habere dicitur, secundum
illud Ps. XXXIII, 16: oculi Domini super iustos, inquantum scilicet sic de eis curat, quod nihil mali circa eos
esse permittit, quod non in eorum bonum convertat.
Et hoc quidem manifestum est quantum ad mala poenalia quae patiuntur, unde in Glossa dicitur quod ipsorum
infirmitate exercetur humilitas, afflictione patientia, contradictione sapientia, odio benevolentia; unde I Petr. III,
14: si quid patimini propter iustitiam, beati.
Sed numquid etiam eis peccata cooperantur in bonum? quidam dicunt quod peccata non continentur sub hoc
quod dicit omnia, quia secundum Augustinum, peccatum nihil est, et nihil fiunt homines, cum peccant.
Sed contra hoc est quod in Glossa sequitur: usque adeo talibus Deus omnia cooperatur in bonum, ut si qui horum
deviant et exorbitant, etiam hoc ipsum eis faciat proficere in bonum. Unde et in Ps. XXXVI, 24 dicitur: cum
ceciderit iustus, non collidetur, quia Dominus supponit manum suam.
Sed secundum hoc videtur, quod semper tales in maiori charitate resurgant, quia bonum hominis in charitate
consistit, quam si non habeat apostolus se nihil esse recognoscit I Cor. XIII, 2.
Sed dicendum est, quod bonum hominis non solum consistit in quantitate charitatis, sed praecipue in ipsius
perseverantia usque ad mortem, secundum illud Matth. XXIV, 13: qui perseveraverit usque in finem, hic salvus
erit. Ex hoc autem quod iustus cadit, resurgit cautior et humilior: unde in Glossa subditur, postquam dixerat quod
hoc ipsum faciat eis in bonum proficere, quia sibi humiliores redeunt atque doctiores. Discunt enim cum tremore
se exultare debere: non quasi arrogando sibi tamquam de sua virtute fiduciam permanendi.
Secundo oportet considerare quibus hoc beneficium competat.
Circa quod, primo, attenditur aliquid ex parte hominis, cum dicit diligentibus Deum.
Dei enim dilectio est in nobis per inhabitantem spiritum, ut habitum est supra.
92

