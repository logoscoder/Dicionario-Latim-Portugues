humiliatur, et maiorem consequitur gratiam, secundum illud Ps. XV, 4: multiplicatae sunt infirmitates eorum,
postea acceleraverunt.
Deinde cum dicit ut, sicut regnavit peccatum in mortem, etc. Ostendit effectum gratiae abundantis, qui quidem
est per oppositum respondens effectui peccati.
Ut, scilicet sicut peccatum, introductum per primum hominem, et abundans per legem, regnavit, id est plenum
dominium in homines obtinuit, et hoc quousque duceret eos in mortem temporalem et aeternam, infra VI, 23:
stipendia peccati mors ita et gratia Dei regnet, id est plene dominetur in nobis, per iustitiam, quam scilicet in
nobis facit; supra eodem: iustificati gratis per gratiam ipsius. Et hoc quousque nos ducat in vitam aeternam,
secundum illud infra VI, 23: gratia Dei vita aeterna.
Et hoc totum est per Iesum Christum Dominum nostrum, qui est dator gratiae, secundum illud Io. I, 17: gratia et
veritas per Iesum Christum facta est, et etiam iustitia, I Cor. I, 30: qui factus est nobis iustitia a Deo, et dator
vitae aeternae, Io. X, 28: ego vitam aeternam do eis.
|+6 Capitulus 6
|#1 Lectio 1
Postquam apostolus ostendit quod per gratiam Christi liberamur a peccato praeterito, tam introducto per primum
hominem, quam etiam abundante per legem, hic ostendit quod per gratiam Christi datur nobis facultas ad
resistendum peccatis futuris.
Et circa hoc duo facit.
Primo ponit quaestionem ex praemissis ortam; secundo solvit eam, ibi absit.
Si enim, etc..
Dixerat autem supra, quod ubi abundavit delictum, superabundavit et gratia; quod quidem aliquis posset male
intelligere, quasi abundantia delicti esset causa superabundantiae gratiarum. Et ideo inducit quaestionem dicens:
quid ergo dicemus, numquid permanebimus in peccato, ut gratia abundet? quod quidem oporteret dicere, si
abundantia delicti esset causa gratiae abundantis, et non sola occasio, ut supra dictum est. Unde et supra III, 8,
apostolus dicit: sicut blasphemamur, et sicut aiunt quidam nos dicere, faciamus mala ut eveniant bona.
Ier. XII, 1: bene est omnibus qui praevaricantur et inique agunt.
Deinde cum dicit absit, etc., solvit inductam quaestionem.
Et primo assignat rationem, quare non est nobis permanendum sub peccato; secundo concludit exhortationem
intentam, ibi non ergo regnet, etc..
Circa primum duo facit.
Primo assignat rationem, quare non sit in peccato permanendum; secundo ostendit nobis inesse facultatem, ad
hoc quod non sub peccato maneamus, ibi hoc scientes, etc..
Circa primum ponit talem rationem: si sumus mortui peccato, non debemus vivere in illo; sed mortui sumus
peccato, ergo non debemus vivere in peccato.
Circa hoc ergo quatuor facit.
Primo ponit conditionalem; secundo probat antecedens, ibi an ignoratis, etc.; tertio concludit consequens, ibi ut
quomodo Christus, etc.; quarto probat necessitatem consequentiae, ibi si enim complantati, etc..
Dicit ergo primo absit, scilicet quod hac intentione permanendum sit in peccato, ut gratia abundet, quia, ut dicitur
eccli. XV, 21, nemini mandavit Deus impie agere.
Et huius ratio est: si enim mortui sumus peccato per hoc scilicet quod peccatum est mortificatum in nobis,
quomodo adhuc in illo vivemus? non enim naturalis ordo rerum habet, ut a morte redeatur ad vitam.
Is. XXIV, 14: morientes non vivant, etc..
Cant. V, 3: lavi pedes meos, quomodo inquinabo illos? deinde cum dicit an ignoratis, etc., probat antecedens,
scilicet, quod fideles sunt mortui peccato.
Et primo proponit medium ad propositum ostendendum; secundo manifestat medium inductum, ibi consepulti
enim sumus, etc..
Dicit ergo primo an ignoratis, quasi dicat: quod vobis proponendum est, est adeo manifestum quod illud vobis
ignorare non licet, I Cor. XIV, 38: si quis ignorat, ignorabitur, quia quicumque baptizati sumus in Christo Iesu:
quod intelligitur tripliciter. Uno modo secundum institutionem Iesu Christi, Matth. Cap. Ult.: docete omnes
gentes, baptizantes eos, etc.. Secundo, per invocationem Iesu Christi, act. VIII, 12: in nomine Iesu Christi
baptizabantur viri ac mulieres. Tertio, in Christo Iesu, id est in quadam conformitate ad Christum Iesum, Gal. III,
27: quicumque in Christo Iesu baptizati estis, Christum induistis.
Sicut igitur eius morti configuramur, in similitudinem mortis eius, quasi ipsam mortem Christi in nobis
repraesentantes. II Cor. IV, 10: semper mortificationem Iesu Christi in corpore nostro circumferentes. Gal. Cap.
Ult.: stigmata Iesu in corpore meo porto.
Vel in morte ipsius, id est, per virtutem mortis eius. Apoc. I, 5: lavit nos a peccatis nostris. Unde de latere Christi
pendentis in cruce post mortem fluxit sanguis et aqua, ut dicitur Io. XIX, 34.

64

