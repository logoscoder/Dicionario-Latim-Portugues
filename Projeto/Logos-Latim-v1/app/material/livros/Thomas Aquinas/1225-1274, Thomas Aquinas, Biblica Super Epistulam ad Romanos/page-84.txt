Deinde cum dicit qui autem in carne, etc., adaptat quod dixerat de prudentia carnis, ad homines, quibus prudentia
carnis dominatur, dicens qui autem in carne sunt, id est qui concupiscentias carnis sequuntur per prudentiam
carnis, quamdiu tales sunt Deo placere non possunt, quia, ut in Ps. Cxlvi, 11 dicitur, beneplacitum est Deo super
timentes eum.
Unde illi qui ei non subiiciuntur, non possunt ei placere, quamdiu tales sunt. Possunt autem desinere esse in
carne secundum modum praedictum, et tunc Deo placebunt.
Deinde, cum dicit vos autem, etc., ostendit eos, quibus loquitur, esse immunes a prudentia carnis.
Et circa hoc tria facit. Primo ponit fidelium statum, dicens vos autem non estis in carne. Et sic patet non esse
intelligendum de carnis natura. Romani enim, quibus loquebatur, mortales erant carne induti. Sed carnem accipit
pro vitiis carnis, secundum illud I Cor. XV, 50: caro et sanguis regnum Dei non possidebunt. Unde dicit vos non
estis in carne, id est, non estis in vitiis carnis, quasi secundum carnem viventes, II Cor. X, 3: in carne viventes,
non secundum carnem militamus, sed in spiritu, id est, spiritum sequimini. Apoc. I, 10: fui in spiritu dominica
die.
Secundo apponit conditionem, dicens si tamen spiritus Dei habitat in vobis, scilicet per charitatem I Cor. III, 16:
templum Dei estis, et spiritus Dei habitat in vobis.
Apponit autem hanc conditionem, quia quamvis in baptismo spiritum sanctum receperint, potuisset tamen
contingere, quod per peccatum superveniens spiritum sanctum amisissent, de quo dicitur Sap. I, 5, quod
corripitur a superveniente iniquitate.
Tertio ostendit conditionem hanc oportere in eis exstare, dicens si quis spiritum Christi non habet, hic non est
eius.
Sicut non est membrum corporis quod per spiritum corporis non vivificatur, ita non est membrum Christi, qui
spiritum Christi non habet. I Io. IV, 13: in hoc scimus quoniam manet in nobis, quoniam de spiritu suo dedit
nobis.
Est autem notandum, quod idem est spiritus Christi et Dei patris; sed dicitur Dei patris inquantum a patre
procedit; dicitur spiritus Christi, inquantum procedit a filio.
Unde etiam Dominus ubique attribuit eum simul sibi et patri, sicut Io. XIV, 26: Paracletus spiritus sanctus, quem
mittet pater in nomine meo. Item: cum venerit Paracletus, quem ego mittam vobis a patre, etc..
Deinde cum dicit si autem Christus, etc. Ostendit, quod per gratiam Christi sive per spiritum sanctum liberamur a
poena. Et primo ostendit quod liberamur per spiritum sanctum in futuro a morte corporali; secundo, quod interim
in hac vita adiuvamur a spiritu sancto contra infirmitates praesentis vitae, ibi similiter autem, etc..
Circa primum tria facit.
Primo proponit quod intendit; secundo ex hoc infert quoddam corollarium, ibi ergo, fratres, etc.; tertio probat
propositum, ibi quicumque enim, etc..
Circa primum considerandum est, quod supra mentionem fecerat de spiritu Dei, et de spiritu Christi, quamvis sit
unus et idem spiritus.
Primo ergo ostendit quid consequamur ex spiritu, ex hoc quod est Christi; secundo ostendit quid consequamur ex
eo, inquantum est spiritus Dei patris, ibi quod si spiritus eius, etc..
Dicit ergo: dictum est, quod si quis spiritum Christi non habet, hic non est eius, unde, cum vos sitis Christi,
spiritum Christi habetis, et ipsum Christum in vobis habitantem per fidem, secundum illud eph. III, 17: habitare
Christum per fidem in cordibus vestris. Si autem Christus sic in vobis est, oportet vos Christo esse conformes.
Christus autem sic venit in mundum, ut quantum ad spiritum esset plenus gratia et veritate, et tamen, quantum ad
corpus, habet similitudinem carnis peccati, ut supra dictum est. Unde et hoc oportet esse in vobis, quod corpus
quidem vestrum propter peccatum, quod adhuc manet in carne vestra, mortuum est, id est, necessitati mortis
addictum, sicut Gen. II, 17 dicitur: quacumque die comederitis, morte moriemini, id est necessitati mortis addicti
eritis; spiritus vero vivit, qui iam revocatus est a peccato, secundum illud Eph. IV, 23: renovamini spiritu mentis
vestrae: vivit vita gratiae, propter iustificationem, per quam iustificatur a Deo. Gal. II, 3: quod autem nunc vivo
in carne, in fide vivo filii Dei. Supra I, 17: iustus ex fide vivit.
Deinde, cum dicit quod si spiritus, etc., ostendit quid consequamur in spiritu sancto, inquantum est spiritus
patris, dicens quod si habitat in vobis spiritus eius, scilicet Dei patris, qui suscitavit Iesum Christum a mortuis.
Ps. XL, 11: tu autem, Domine, miserere mei, et resuscita me. Act. III, 15: hunc Deus suscitavit, etc., et tamen
ipse Christus propria virtute resurrexit, quia eadem est virtus patris et filii, consequens est, quod id quod Deus
pater fecit in Christo, faciat etiam in nobis.
Et hoc est quod subdit qui suscitavit Iesum Christum a mortuis, vivificabit et mortalia corpora vestra. Non dicit
mortua, sed mortalia, quia in resurrectione non solum a corporibus vestris auferetur quod sint mortua, id est
necessitatem mortis habentia, sed etiam quod sint mortalia, id est potentia mori, quale fuit corpus Adam ante
peccatum.
Nam post resurrectionem corpora nostra erunt penitus immortalia. Is. XXV, 19: vivent mortui tui, interfecti mei
resurgent, etc.. Os. VI, 3: vivificabit nos post duos dies.
Et hoc propter inhabitantem spiritum eius in nobis, id est in virtute spiritus sancti in nobis habitantis. Ez.
XXXVII, 5: haec dicit Dominus Deus ossibus his: ecce ego intromittam in vobis spiritum, et vivetis.
84

