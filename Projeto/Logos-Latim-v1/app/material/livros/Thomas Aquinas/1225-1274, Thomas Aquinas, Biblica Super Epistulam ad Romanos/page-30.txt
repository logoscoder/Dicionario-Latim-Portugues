fide et lege Dei. Ps. I, 5: non resurgent impii in iudicio, quia scilicet non est locus disceptandi contra eum, qui
totaliter alienus est a Deo. Io. III, 18: qui non credit, iam iudicatus est.
Alii vero, qui lege Dei et fide suscepta peccant, ita peribunt, quod etiam iudicabuntur, quasi quadam
disceptatione cum eis facta.
Unde Ez. XXXIV, 17 dicitur: ecce ego iudico inter pecus et pecus, arietum et hircorum.
Sicut et rex, ut Gregorius dicit, hostes condemnat absque audientia, cives autem cum diligenti audientia.
|#3 Lectio 3
Postquam apostolus confutavit humanum iudicium, quo se gentiles et Iudaei mutuo iudicabant et divinum
iudicium commendavit, hic procedit ad ostendendum ea, quibus Iudaei gloriabantur, eis non sufficere ad salutem
et primo ostendit propositum, secundo solvit ea quae in contrarium dici possent III cap., ibi quid ergo amplius,
etc..
De duobus Iudaei gloriabantur, scilicet de lege et circumcisione, quae non erat ex lege Moysi, sed ex patribus, ut
dicitur Io. VII, 22.
Primo ergo ostendit quod lex audita sive recepta, non sufficiebat ad salutem.
Secundo ostendit idem de circumcisione, ibi circumcisio quidem, etc..
Circa primum duo facit.
Primo proponit quod intendit, secundo manifestat propositum, ibi cum enim gentes.
Circa primum proponit duo, unum excludendo, alterum asserendo.
Excludit enim quod Iudaei opinabantur se per solum legis auditum iustificari. Unde dicit: ita dictum est,
peccantes in lege iudicentur per legem; non enim auditores legis, ex hoc ipso quod legem audiunt, iusti sunt apud
Deum et si apud homines iusti reputantur.
Matth. VII, 26: qui audit verba mea et non facit ea, similis est viro stulto.
Iac. I, 23: si quis auditor est verbi, et non factor, etc..
Secundo astruit quod factores legis sunt iusti, cum dicit sed factores legis iustificabuntur.
Matth. VII, 24: omnis qui audit verba mea et facit ea, assimilabitur viro, etc.. Iac. I, 22: estote factores verbi, et
non auditores tantum et Ps. Cx, 10: intellectus bonus omnibus facientibus eum.
Sed circa secundum videtur esse quod infra III, 20, dicitur: ex operibus legis non iustificabitur omnis caro coram
eo. Non ergo aliqui ex hoc quod opera legis faciunt, iustificantur.
Sed dicendum est quod iustificari tripliciter accipi potest. Uno modo potest accipi quantum ad reputationem, ut
tunc aliquis iustificari dicatur, quando iustus reputatur. Ez. XVI, 51: iustificasti sorores tuas, scilicet per
reputationem. Et secundum hoc potest intelligi factores legis iustificabuntur, id est, iusti apud Deum et homines
reputabuntur.
Secundo, per executionem iustitiae, inquantum scilicet opera iustitiae exequuntur. Lc. XVIII, 14: descendit hic
iustificatus in domum suam, quia scilicet publicamus opus iustitiae fecerat confitendo peccatum. Et hoc modo
verificatur quod hic dicitur factores legis iustificabuntur, scilicet legis iustitiam exequendo.
Tertio modo potest accipi iustificatio quantum ad causam iustitiae, ut scilicet ille dicatur iustificari qui iustitiam
de novo accipit, sicut infra V, 1: iustificati igitur ex fide, etc..
Sic autem non intelligitur hic quod factores legis iustificentur, quasi per opera legis iustitiam acquirant. Hoc
quidem esse non potest neque quantum ad opera caeremonialia, quae gratiam iustificantem non conferebant;
neque etiam quantum ad moralia, ex quibus habitus iustitiae non acquiritur, sed potius per habitum iustitiae
infusum huiusmodi opera facimus.
Deinde cum dicit cum enim gentes, manifestat propositum. Et primo ostendit quod factores legis, etiam si non
sint auditores, iustificantur; secundo, quod auditores legis sine legis observantia non iustificantur, ibi si autem
Iudaeus.
Circa primum tria facit.
Primo proponit dignitatem eorum qui legem absque auditu observant; secundo manifestat quod dixerat, ibi qui,
ostendunt opus legis; tertio probat ibi testimonium reddente illis.
Circa primum tria tangit quantum ad gentiles.
Primo, carentiam legis, dicens cum enim gentes quae legem non habent, scilicet divinam, quam non acceperunt.
Non enim gentibus data est lex, sed Iudaeis, secundum illud Eccli. XXIV, 33: legem mandavit Moyses in
praeceptis iustitiarum, et haereditatem domui Iacob et Israel promissiones. Et Ps. Cxlvii, 20: non fecit taliter
omni nationi.
Deut. XXXIII, 4: legem praecepit nobis Moyses, haereditatem multitudinis Iacob.
Ex quo patet quod gentiles non peccabant non observando caeremonialia legis.
Secundo commendat in eis legis observantiam, cum dicit naturaliter faciunt quae sunt legis, id est, quae lex
mandat, scilicet quantum ad praecepta moralia, quae sunt de dictamine rationis naturalis, sicut et de iob dicitur,
quod erat iustus et rectus ac timens Deum et recedens a malo. Unde ipse dicit: vestigia eius secutus est pes meus,
vias eius custodivi.
Sed quod dicit naturaliter, dubitationem habet.
30

