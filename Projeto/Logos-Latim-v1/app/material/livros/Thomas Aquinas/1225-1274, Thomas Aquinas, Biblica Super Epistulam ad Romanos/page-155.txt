scandalizetur, quia veritas doctrinae non est dimittenda propter scandalum, sicut nec Christus veritatem suae
doctrinae propter scandalum Pharisaeorum dimisit, ut habetur matth. XV, 12 ss..
Sciendum etiam quod licet circa talia oporteat quod homo fidem suam manifestet confessione verborum, non
tamen oportet quod eam manifestet executione operis, sicut si aliquis tenet fide uti matrimonio esse licitum, non
requiritur ab eo quod matrimonio utatur ad fidei suae manifestationem. Et sic etiam non requirebatur ab eis, qui
rectam fidem habebant, quod fidem suam usu ciborum manifestarent.
Poterant enim manifestare verbotenus confitendo.
Deinde cum dicit beatus qui non iudicat, etc., ostendit quomodo ciborum usus efficitur aliquibus immundus, ex
eo quod est contra conscientiam.
Et circa hoc tria facit.
Primo ostendit quid circa hoc sit bonum, ut scilicet de eo quod homo non facit non habeat conscientiam
remordentem. Unde dicit beatus qui non iudicat semetipsum, id est cuius conscientia eum non reprehendit vel
condemnat, in eo quod probat, id est approbat esse faciendum.
Sed hoc est intelligendum, si recta fide approbet esse aliquid faciendum. Si autem falsa opinione approbat
aliquid esse faciendum, puta si arbitratur obsequium se praestare Deo, de eo quod discipulos Christi interficit, ut
dicitur Io. XVI, 2, non excusatur ex eo quod circa hoc non iudicat semetipsum; imo beatior esset si circa hoc
eum conscientia reprehenderet, inquantum per hoc a peccato magis prohiberetur. Sed in his quae sunt licita, est
intelligendum quod hic apostolus dicit. Hoc enim ad gloriam hominis pertinet quod eum sua conscientia non
reprehendat.
II Cor. I, 12: gloria nostra haec est, testimonium conscientiae nostrae. Iob XXVII, 6: neque enim reprehendit me
cor meum in omni vita mea.
Secundo ostendit quid circa hoc sit malum, ut scilicet contra conscientiam agat. Unde dicit qui autem discernit,
id est, qui habet opinionem falsam quod oportuit cibos discernere, si manducaverit, scilicet cibos quos reputat
esse illicitos, damnatus est, ex hoc quod quantum in ipso est, habet voluntatem faciendi quod est illicitum, et sic
delinquit proprio iudicio condemnatus, ut dicitur Tit. III, 11.
Tertio assignat causam eius quod dixerat dicens quia non ex fide; ideo scilicet condemnatus est.
Potest autem hic fides dupliciter accipi: uno modo de fide quae est virtus, alio modo secundum quod fides dicitur
conscientia. Et hae duae acceptiones non differunt nisi secundum differentiam particularis et universalis.
Id enim quod universaliter fide tenemus, puta usum ciborum esse licitum vel illicitum, conscientia applicat ad
opus quod est factum vel faciendum.
Dicitur ergo, ideo eum qui manducat et discernit, esse condemnatum, quia hoc non est ex fide, imo est contra
fidem, id est contra veritatem fidei et contra conscientiam facientis.
Hebr. XI, 6: sine fide impossibile est placere Deo. Et quod haec sit sufficiens causa condemnationis, ostendit
subdens omne autem quod non est ex fide peccatum est. Ex quo videtur quod, sicut dicitur in Glossa omnis vita
infidelium peccatum sit, sicut omnis vita fidelium est meritoria, inquantum ad Dei gloriam ordinatur, secundum
illud I Cor. X, 31: sive manducatis, sive bibitis, sive aliquid aliud facitis, omnia in gloriam Dei facite.
Sed dicendum est quod aliter se habet fidelis ad bonum, et infidelis ad malum.
Nam in homine qui habet fidem formatam nihil est damnationis, ut supra VIII, 1 dictum est. Sed in homine
infideli cum infidelitate est bonum naturae. Et ideo cum aliquis infidelis ex dictamine rationis aliquod bonum
facit, non referendo ad malum finem, non peccat. Non tamen opus eius est meritorium, quia non est gratia
informatum. Et hoc est quod in Glossa dicitur: nihil bonum est sine summo bono, id est, nullum bonum
meritorium est sine gratia Dei, et ubi deest agnitio vitae aeternae et incommutabilis veritatis, quae scilicet est per
fidem, falsa virtus est in optimis moribus, inquantum scilicet non refertur ad finem beatitudinis aeternae.
Cum vero homo infidelis aliquid agit ex eo quod infidelis est, manifestum est quod peccat.
Unde in Glossa cum dicitur: opus omne quod non est ex fide, peccatum est, sic est intelligendum: omne quod est
contra fidem vel contra conscientiam, peccatum est, et si ex genere suo bonum esse videatur, puta si Paganus ad
honorem suorum deorum virginitatem servet, vel eleemosynam det, hoc ipso peccat. Tit. I, 15: coinquinatis et
infidelibus nihil mundum est, sed inquinatae sunt eorum et mens, et conscientia.
|+15 Capitulus 15
|#1 Lectio 1
Supra apostolus docuit quod maiores debent scandala infirmorum vitare, hic docet quod maiores debent etiam
infirmitates minorum sustinere.
Et circa hoc duo facit.
Primo proponit admonitionem; secundo manifestat eam, ibi unusquisque vestrum, etc..
Ista admonitio duo continet, quorum primum pertinet ad exteriorem exhibitionem.
Unde dicit: non solum debemus scandala infirmorum vitare, sed etiam nos qui sumus firmiores in fide, debemus
sustinere imbecillitates infirmorum. Sicut enim in materiali aedificio eliguntur aliqua firmiora ad sustinendum
totum aedificii pondus quod ex fragiliori materia superponitur, sicut sunt fundamenta et columnae; ita etiam in
155

