Subdit autem duplicem effectum incarnationis, quorum primus est remotio peccati, quam ponit dicens de peccato
damnavit peccatum in carne.
Quod quidem potest legi: de peccato, id est, pro peccato commisso in carne Christi, diabolo instigante, ab
occisoribus eius. Damnavit, id est destruxit peccatum, quia cum diabolus innocentem, in quo nihil iuris habebat,
attentavit morti tradere, iustum fuit ut potestatem amitteret. Et ideo per suam passionem et mortem dicitur
peccatum destruxisse.
Col. II, 15: expolians, scilicet in cruce, principatus et potestates.
Sed melius est ut dicatur damnavit peccatum in carne, id est debilitavit fomitem peccati in carne nostra, de
peccato, id est ex virtute passionis suae et mortis, quae dicitur peccatum propter similitudinem peccati, ut dictum
est, vel quia per hoc factus est hostia pro peccato, quae in sacra Scriptura dicitur peccatum. Os. IV, 8: peccata
populi mei comedent. Unde dicit II Cor. V, 21: eum qui non noverat peccatum pro nobis Deus fecit peccatum,
idest hostiam pro peccato. Et ita, satisfaciendo pro peccato nostro, abstulit peccata mundi. Io. I, 29: ecce agnus
Dei, ecce qui tollit peccata mundi.
Secundum effectum ponit consequenter dicens ut iustificatio legis, id est iustitia quam lex promittebat, et quam
ex lege aliqui sperabant, impleretur, id est perficeretur, in nobis, existentibus scilicet in Christo Iesu. Infra IX,
30: gentes quae non sectabantur iustitiam, apprehenderunt iustitiam quae est ex fide. Et II Cor. V, 21, cum
dixisset: eum qui non noverat peccatum Deus pro nobis fecit peccatum, subdit: ut nos efficeremur iustitia Dei in
ipso.
Hoc aliter fieri non poterat quam per Christum et ideo praemisit quod scilicet damnare potest peccatum in carne
et implere iustificationem, quod erat impossibile legi Moysi. Hebr. VII, 19: nihil ad perfectum adduxit lex.
Et hoc quidem erat legi impossibile, non propter defectum legis, sed in quo, id est inquantum, infirmabatur per
carnem, id est propter infirmitatem carnis, quae erat in homine ex corruptione fomitis, ex qua proveniebat quod
etiam lege data, homo a concupiscentia vincebatur. Matth. XXVI, 41: spiritus quidem promptus est, caro autem
infirma.
Et supra VI, 19: humanum dico propter infirmitatem carnis vestrae.
Et ex hoc patet quod necesse fuit Christum incarnari, unde et Gal. II, 21 dicitur: si per legem est iustitia, Christus
gratis mortuus est, id est sine causa. Ideo ergo necessarius fuit Christum incarnari, quia lex iustificare non
poterat.
Deinde, cum dicit qui non secundum carnem, etc., probat propositum quantum ad secundam conditionem,
ostendens quod ad hoc quod aliqui damnationem evadant requiritur quod non secundum carnem ambulent.
Et circa hoc tria facit.
Primo proponit quod intendit; secundo probat propositum, ibi qui enim secundum carnem, etc.; tertio manifestat
quoddam quod in probatione supposuerat, ibi quoniam sapientia, etc..
Dicit ergo primo. Dictum est, quod iustificatio legis impletur in nobis, qui scilicet non solum sumus in Christo
Iesu, sed etiam non ambulamus secundum carnem, sed secundum spiritum, id est, qui non sequimur
concupiscentias carnis, sed instinctum spiritus sancti. Gal. V, 16: spiritu ambulate.
Deinde, cum dicit qui enim secundum carnem, etc., probat quod dixerat.
Et inducit duos syllogismos. Unum quidem ex parte carnis, qui est talis: quicumque sequuntur prudentiam carnis,
ducuntur ad mortem; sed quicumque sunt secundum carnem, sequuntur prudentiam carnis: ergo, quicumque sunt
secundum carnem, ducuntur ad mortem.
Alium syllogismum ponit ex parte spiritus, qui est talis: quicumque sequuntur prudentiam spiritus, consequuntur
vitam et pacem; sed quicumque sunt secundum spiritum, sequuntur prudentiam spiritus: ergo, quicumque sunt
secundum spiritum, sequuntur vitam et pacem.
Et sic patet quod illi, qui non ambulant secundum carnem, sed secundum spiritum, liberantur a lege peccati et
mortis.
Primo, ergo ponit minorem primi syllogismi, dicens qui enim secundum carnem, id est, qui carni subduntur quasi
ei subiecti, Rom. XVI, 18, huiusmodi Domino non serviunt, sed suo ventri, sapiunt ea quae sunt carnis ac si
dicat, habent sapientiam carnis.
Sapere enim quae sunt carnis est approbare et iudicare bona esse quae sunt secundum carnem. Matth. XVI, 23:
non sapis quae Dei sunt, sed quae hominis. Ier. IV, 22: sapientes sunt, ut faciant mala.
Secundo, ponit minorem secundi syllogismi, dicens qui vero sunt secundum spiritum, id est, qui spiritum
sanctum sequuntur, et secundum eum ducuntur secundum illud Gal. V, 18: si spiritu ducimini, non estis sub lege,
sentiunt ea quae sunt spiritus, id est, habent rectum sensum in rebus spiritualibus, secundum illud Sap. I, 1:
sentite de Domino in bonitate.
Et horum ratio est, quia, sicut Philosophus dicit in III ethic., qualis est unusquisque, talis finis videtur ei. Unde
ille cuius est animus informatus per habitum bonum vel malum, existimat de fine secundum exigentiam illius
habitus.
Tertio, ponit maiorem primi syllogismi, dicens nam prudentia carnis, etc..
Ad cuius intellectum oportet scire, quod prudentia est recta ratio agibilium, ut dicit Philosophus VI ethic.. Recta
autem ratio agendorum unum praesupponit, et tria facit.
82

