Anima enim, secundum suum intellectum et rationem, potest distinguere ea quae sunt secundum rem coniuncta.
Potest enim aliquis de pariete albo cogitare et loqui seorsum quidem quantum ad hoc quod est paries, seorsum
autem ex hoc quod est albus. Ita etiam in praedestinatione. Nam praedestinatio potest attribui personae Christi
secundum quod subsistit in humana natura, licet non attribuatur ei secundum quod subsistit in divina.
Unde et apostolus prius filium Dei incarnatum esse praemiserat, et postea ei praedestinationem attribuit, ut
intelligatur praedestinatus esse secundum quod factus est ex semine David secundum carnem. Et sic a filio Dei,
explicando incarnationis mysterium, descendit ad carnem, et a carne, secundum praedestinationem, ascendit ad
filium Dei, ut ostendatur quod neque gloria divinitatis impedivit infirmitatem carnis, neque infirmitas carnis
diminuit maiestatem Dei.
Quaeritur autem in Glossa, primo quidem, utrum Christus, secundum quod homo, sit filius Dei.
Et videtur quod sic. Quia hic est Christus, qui praedestinatus est ut sit, sed secundum quod homo est
praedestinatus ut sit; ergo, secundum quod homo est filius Dei.
Et dicendum quod si ly secundum quod denotat unitatem suppositi: verum est quod secundum quod homo est
filius Dei, quia unum est suppositum Dei et hominis. Si autem designat conditionem naturae vel causam, falsum
est; non enim ex natura humana habet ut sit filius Dei.
In argumento autem est fallacia compositionis et divisionis. Ex eo quod ly secundum quod potest determinare
participium praedestinatus, et sic verum est quod, secundum quod homo, est praedestinatus; vel potest
determinare ipsum esse filium Dei ad quod ordinatur praedestinatio, et sic falsum est. Non enim praedestinatus
est ut secundum quod homo sit filius Dei: et in hoc sensu procedit ratio.
Secundo quaeritur utrum Christus, secundum quod homo, sit persona.
Et dicendum quod si ly secundum quod referatur ad ipsum suppositum hominis, concedendum est quod ipsum
suppositum hominis est persona divina. Si vero designet naturae conditionem vel causam, sic Christus secundum
quod homo non est persona, quia humana natura non causat novam personalitatem in Christo. Adiungitur enim
digniori in cuius personalitatem transit.
Item obiicitur de hoc, quod Glossa dicit, quod qui suscepit et quod suscepit est una persona. Id autem quod
suscepit filius Dei est humana natura, ergo humana natura est persona.
Et dicendum est quod huiusmodi locutiones sunt exponendae, ut sit sensus: quod ille qui suscepit et natura quam
suscepit, uniuntur in una persona.
Quarto quaeritur utrum hoc sit verum: homo est assumptus a verbo.
Et videtur quod sic, secundum illud Ps. Lxiv, 5: beatus quem elegisti et assumpsisti.
Et dicendum est quod cum homo supponat suppositum aeternum, non potest proprie dici quod homo sit
assumptus a verbo.
Non enim assumitur idem a seipso sed exponendum est, sicubi inveniatur, homo assumptus, id est, humana
natura.
Quinto quaeritur utrum haec sit vera: iste homo semper fuit.
Et dicendum est hanc esse veram propter hoc quod homo supponit aeternum suppositum, unde Hebr.Cap. Ultimo
dicitur: Iesus Christus heri et hodie, ipse et in saecula.
Non tamen cum reduplicatione est vera huiusmodi propositio. Non enim ille homo, secundum quod homo est,
semper fuit, sed secundum quod est filius Dei.
Sic igitur patet et de praeordinatione et de virtute filii Dei.
Restat tertium, scilicet de signo, quod tangitur in eo quod subditur secundum spiritum, etc..
Est enim proprium virtutis divinae per collationem spiritus sancti sanctificare homines, Lev. XX, 8: ego
Dominus qui sanctifico vos. Ipse etiam spiritum sanctum solus dare potest secundum illud Is. XLII, 5: haec dicit
Dominus Deus creans caelos, et infra: dans flatum populo qui est super terram et spiritum calcantibus eam. Ex
hoc igitur apparet Christum habere virtutem divinam, quia ipse dat spiritum sanctum, secundum illud: Io. XV,
26: cum venerit Paraclitus quem ego mittam. Eius etiam virtute sanctificamur, secundum illud I Cor. VI, 11: sed
sanctificati estis, sed iustificati estis in nomine Domini nostri Iesu Christi et spiritu Dei nostri.
Dicit ergo quod Christus sit filius Dei in virtute, apparet secundum spiritum sanctificationis, id est secundum
quod dat spiritum sanctificantem, quae quidem sanctificatio incoepit ex resurrectione mortuorum Iesu Christi
Domini nostri, id est ex mortuis secundum illud Io. VII, 30: nondum erat spiritus datus quia nondum Iesus fuerat
glorificatus: quod non est sic intelligendum quod nullus, ante Christi resurrectionem, spiritum sanctificantem
acceperit, sed quia ex illo tempore, quo Christus resurrexit, incoepit copiosius et communius spiritus
sanctificationis dari.
Potest etiam intelligi quod hic designentur duo signa virtutis divinae in Christo.
Primum quidem ex hoc quod dicit secundum spiritum sanctificationis, sive intelligatur secundum sanctificantem
spiritum, sicut dictum est, sive intelligatur secundum hoc quod ipse, per spiritum sanctum, est in utero virginali
conceptus, quod est signum divinae virtutis in ipso, secundum illud lc. I, 35: spiritus sanctus superveniet in te, et
postea sequitur: ideoque et quod ex te nascetur sanctum, vocabitur filius Dei.
Secundum autem signum virtutis divinae est resuscitatio mortuorum, secundum illud Io. V, 21: sicut pater
suscitat mortuos et vivificat, sic et filius.
9

