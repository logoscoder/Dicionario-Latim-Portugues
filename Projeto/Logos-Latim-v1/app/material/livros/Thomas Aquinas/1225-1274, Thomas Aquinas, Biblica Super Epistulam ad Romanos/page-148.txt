homines pertinere. Et sic etiam propter hoc debemus Deo proximorum iudicia relinquere, nisi inquantum vice
ipsius fungimur in iudicando per auctoritatem nobis commissam: circa hoc tria facit.
Primo proponit quod intendit; secundo exemplificat, ibi nam alius iudicat, etc.; tertio probat propositum, ibi qui
sapit diem, etc..
Circa primum duo proponit.
Primo quod quidquid circa hominem accidit, ad Deum pertinet, cum dicit suo Domino stat, scilicet recte agendo
Ps. Cxxi, 2: stantes erant pedes nostri in atriis tuis, ierusalem; aut cadit, scilicet peccando Amos V, 1: domus
Israel cecidit, et non adiiciet ut resurgat.
Ponit autem sub disiunctione stat aut cadit, propter incertitudinem, quia multi videntur cadere qui stant, et e
converso, secundum illud Eccle. VIII, 10: vidi impios sepultos, qui cum adhuc viverent, in loco sancto erant, et
laudabantur in civitate quasi iustorum operum. Loquitur autem hic apostolus secundum similitudinem hominis
servi, ad cuius Dominum pertinet omne quod circa servum agitur.
Nec intelligendum est quod Deo aliquid proficiat vel noceat, si homo stet aut cadat.
Dicitur enim iob XXXV, 6: si peccaveris, quid ei nocebis? porro si iuste egeris, quid ei donabis? sed quantum ad
homines, id quod iuste agimus, ad gloriam Dei spectat.
Matth. V, 16: ut videant opera vestra bona, et glorificent patrem vestrum qui in caelis est.
Quod autem cadimus peccando, est hominibus occasio blasphemandi Deum. Supra II, 24: nomen Dei propter vos
blasphematur inter gentes.
Vel quod dicit suo Domino stat, aut cadit, exponendum est in iudicio Domini sui. I Cor. IV, 4: qui iudicat me,
Dominus est.
Secundo ostendit quod hominis statum iudicare ad Deum pertinet, dicens stabit autem. Quasi dicat: et si aliquis
nunc cadat per peccatum, tamen potest esse quod iterum stabit. Et hoc omnino implebitur, si est praedestinatus.
Ps. XL, 9: numquid qui dormit non adiiciet ut resurgat? Mich. VII, 8: ne laeteris, inimica mea, quia cecidi,
resurgam.
Et propter hoc si videmus aliquem manifeste cadentem, non debemus eum despicere, temerarie iudicando de eo
quod numquam resurget, sed magis debemus praesumere quod iterum stabit, non ex consideratione conditionis
humanae, sed considerando virtutem divinam. Unde cum dicit potens est Deus statuere illum, propter eius
bonitatem praesumere debemus, quod iterum statuet eum, Ez. III, 24: ingressus est in me spiritus, et statuit me
supra pedes meos, sicut et supra dictum est: si non permanserint in incredulitate, inserentur; potens enim est
Deus iterum inserere illos.
Deinde, cum dicit nam alius iudicat, etc., exemplificat quod dictum est.
Et, primo, proponit diversitatem humanae sententiae, dicens: ideo dico quod suo Domino stat, aut cadit, nam
alius iudicat inter diem et diem, id est iudicat inter unum diem et alium, ut scilicet uno die abstineat et non alio.
Quod quidem videtur pertinere ad infirmum in fide, qui reputat adhuc legalia esse observanda. Dicitur enim lev.
XXIII, 27: decimo die mensis septimi dies expiationum erit, affligetisque animas vestras in eo. Et Iudith VIII, 6
dicitur quod Iudith ieiunabat omnibus diebus vitae suae praeter sabbata et Neomenias et festa domus Israel.
Alius autem iudicat omnem diem indifferenter esse observandum quantum ad caeremonialia legis, quae iam
cessaverunt. Unde hoc videtur pertinere ad eum qui est perfectus in fide. Ps. Cxliv, 2: per singulos dies
benedicam tibi.
Potest hoc etiam referri ad abstinentias quae fiunt causa cohibendae libidinis, quibus omni die aliqui vacant, puta
qui perpetuo a carnibus vel vino abstinent vel ieiunant, quidam autem interpositis diebus abstinent et ab
abstinentia cessant, secundum illud eccle. III, 1: omnia tempus habent.
Secundo ostendit haec omnia posse ad Dei gloriam pertinere, dicens unusquisque in sensu suo abundet, id est
suo sensui dimittatur. Abundare enim in sensu suo est sensum suum sequi. Eccli. XV, 14: Deus ab initio
constituit hominem, et reliquit illum in manu consilii sui. Vel in sensu suo, id est secundum sensum suum
studeat abundare ad gloriam Dei, secundum illud I Cor. XIV, 12: ad aedificationem ecclesiae quaerite ut
abundetis.
Sed hoc videtur locum habere in his quae non sunt secundum se mala. In his autem quae sunt secundum se mala,
non est homo suo sensui relinquendus. Quod autem aliquis iudicet diem inter et diem, videtur esse secundum se
malum, secundum primam expositionem.
Dicitur enim Gal. IV, 10 s.: dies observatis, et menses, et tempora, et annos, timeo ne sine causa laboraverim in
vobis. Et loquitur ibi ad litteram de his qui dixerunt dies observandos secundum caeremonias legis.
Sed dicendum, quod apostolus hic loquitur secundum tempus illud in quo, Iudaeis ad fidem conversis, licitum
erat legalia observare, ut dictum est. Sed quantum ad secundam expositionem videtur esse illicitum, quod dicit:
alius iudicat omnem diem. Sunt enim quidam dies in quibus non est licitum ieiunare. Dicit enim Augustinus in
epistola ad casulanum: quisquis diem dominicum ieiunio decernendum esse putarit, non parvo scandalo esset
ecclesiae, nec immerito. Illis enim diebus quibus nihil certi statuit ecclesia vel Scriptura divina, mos populi Dei
et instituta maiorum, pro lege tenenda sunt. Et in decretis dicitur d. 30: si quis presbyter propter publicam
poenitentiam a sacerdote acceptam absque alia necessitate die dominica pro quadam religione ieiunaverit, sicut
Manichaei, anathema sit.
148

