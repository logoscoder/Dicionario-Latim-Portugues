consequitur, hic obiicit contra praemissa; et primo quidem proponit obiectionem, secundo solvit, ibi multum
quidem.
Obiicit ergo primo sic: si ita esset, sicut dictum est, quod non est verus Iudaeus, nec vera circumcisio in
manifesto, sed in occulto cordis, quid ergo amplius est Iudaeo? id est, quid amplius datum est quam caeteris?
videtur quod nihil. Et hoc est inconveniens, cum Dominus dixerit deut. VII, 6: te elegit Dominus Deus tuus, ut
sis ei populus peculiaris. Aut quae utilitas circumcisionis, scilicet exterioris? videtur ex praemissis quod nulla,
quod est inconveniens, cum sit a Deo tradita, qui dicit Is. XLVIII, 17: ego Dominus docens te utilia.
Deinde cum dicit multum quidem, solvit praemissam obiectionem. Et primo quantum ad praerogativam
Iudaismi, secundo quantum ad utilitatem circumcisionis, IV cap. Ibi quid ergo dicemus? circa primum duo facit.
Primo ostendit Iudaeorum praerogativam; secundo excludit eorum gloriam, qua se gentibus superbe
praeferebant, ibi quid ergo? praecellimus.
Circa primum tria facit.
Primo proponit quod intendit; secundo manifestat, ibi primum quidem, tertio excludit obiectionem, ibi quid enim
si quidam.
Dicit ergo primo. Quaesitum est quid amplius sit Iudaeo, est autem ei amplius et quantum ad quantitatem, quae
significatur cum dicit multum, et quantum ad numerum, qui significatur cum dicit per omnem modum.
Habent enim amplius aliquid et in contemplatione divinorum, secundum illud Ps. Lxxv, 1: notus in Iudaea, et
secundum dispositionem temporalium, Ps. Cxlvii, 20: non fecit taliter omni nationi. Habent etiam amplius
quantum ad patres, quantum ad promissiones, et quantum ad prolem. Infra IX, 4: quorum est adoptio filiorum
Dei et gloria, et testamentum.
Et in quolibet eorum non est parva excellentia sed magna et praecipua, quod pertinet ad id quod dicit multum.
Maximum enim bonum hominis est in Dei cognitione, in hoc quod Deo adhaereat et a Deo instruatur, Ps. Xciii,
12: beatus homo quem tu erudieris, Domine.
Deinde, cum dicit primum quidem, etc., manifestat quod dixerat, dicens: primum quidem, id est praecipue
amplius est Iudaeis quia eloquia Dei sunt tradita illis, quasi amicis, Io. XV, 15: vos dixi amicos. Et hoc est
multum, quia eloquia Dei sunt honesta, Ps. XVIII, 10: eloquia Domini vera iustificata in semetipsa, sunt
delectabilia, Ps. Cxviii, 113: quam dulcia faucibus meis eloquia tua, sunt etiam utilia ad non peccandum, Ps.
Eodem: in corde meo abscondi eloquia tua, ut non peccem tibi.
Deinde cum dicit. Quid enim si quidam, excludit obiectionem. Et primo ponit eam; secundo excludit ipsam
ducendo ad inconveniens, ibi numquid incredulitas; tertio ostendit esse inconveniens id ad quod inducitur, ibi est
autem Deus verax.
Posset aliquis praerogativae Iudaeorum derogare, opponendo ingratitudinem eorum, per quam viderentur
dignitatem eloquiorum Dei amisisse. Unde dicit quid autem si quidam illorum non crediderunt; numquid per hoc
excluditur quod nihil amplius sit Iudaeo? secundum illud II Petr. II, 21: melius erat eis non cognoscere viam
iustitiae, quam post cognitam retrorsum converti.
Non crediderunt autem, primo quidem, legislatori.
Ps. Cv, 24: non crediderunt in verbo eius. Secundo non crediderunt prophetis.
Ez. II, 6: increduli et subversores sunt tecum.
Tertio non crediderunt ipsi filio. Io. VIII, 45: si veritatem dico vobis, quare non creditis mihi? deinde cum dicit
numquid incredulitas, excludit dictam obiectionem ducendo ad inconveniens, quia si propter incredulitatem
aliquorum praerogativa Iudaeorum tolleretur, sequeretur quod incredulitas hominis fidem Dei evacuaret, quod
est inconveniens.
Et hoc est quod dicit numquid incredulitas eorum, scilicet qui non crediderunt, evacuavit fidem Dei? quod potest
dupliciter intelligi. Uno modo de fide qua creditur in Deum. Non enim per hoc quod quidam non crediderunt,
evacuatur fides illorum qui crediderunt. Malum enim quorumdam in societate existentium, non evacuat bonum
aliorum. Eccli. XXXIII, 12: ex ipsis benedixit et exaltavit, sanctificavit et ad se applicavit, etc.. Quod est contra
illos, contra quos Augustinus dicit in epistola ad plebem hipponensem: ad quid aliud sedent isti, et quid aliud
tractant, nisi ut cum episcopus, vel clericus, vel monachus, vel sanctimonialis ceciderit, omnes tales esse credant,
sed non omnes posse manifestari? alio modo potest intelligi de fide qua Deus fidelis est implens promissa. Hebr.
X, 23: fidelis enim est qui repromisit. Haec autem fidelitas evacuaretur, si propter quorumdam incredulitatem
accideret quod nihil amplius esset Iudaeo. Promisit enim Deus populum illum multiplicare et magnificare, ut
patet Gen. XXII 16: multiplicabo semen tuum.
Deinde cum dicit absit, est autem, ostendit hoc esse inconveniens, quod fides Dei evacuaretur propter hominum
incredulitatem. Et primo quidem ad hoc inducit rationem; secundo, auctoritatem, ibi sicut scriptum est; tertio,
excludit falsum sensum auctoris, ibi si autem iniquitas.
Ratio autem sumitur ex hoc quod Deus secundum se verax est. Ier. X, 10: Dominus autem Deus verax est; I Io.
Cap. Ult.: hic est verus Deus et vita aeterna.
Et tamen omnis homo est mendax. Ps. Cxv, 10: ego dixi in excessu meo, omnis homo mendax. Unde patet quod
mendacium hominis sive infidelitas veritati non adhaerens, Dei veritatem sive fidem non evacuat.
Ad horum evidentiam sciendum est, quod veritas importat adaequationem rei ad intellectum.
35

