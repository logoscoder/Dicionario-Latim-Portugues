scilicet per vestram sapientiam eum vincetis. Et hoc fiet velociter, scilicet in adventu meo. Lc. X, 19: ecce dedi
vobis potestatem calcandi supra serpentes et scorpiones et omnem virtutem inimici. Mal.
Ult.: calcabitis impios, cum fuerint sicut cinis sub planta pedum vestrorum.
Secundo ponitur oratio ad hoc obtinendum, cum dicit gratia Domini nostri Iesu Christi sit vobiscum, quae
scilicet sufficit ad vos tuendos. II Cor. XII, 9: sufficit tibi gratia mea.
Deinde cum dicit salutat vos, etc., salutat eos ex parte aliorum, dicens salutat vos timotheus adiutor meus, scilicet
in praedicatione evangelii. I Cor. IV, 17: misi ad vos timotheum, qui est filius meus charissimus et fidelis, etc..
Addit autem et Lucius et Iason et sosipater, cognati mei, qui Iudaei erant, scilicet vos salutant.
Erat autem quidam notarius Pauli nomine tertius, cui Paulus concessit ut ex sua persona Romanos salutaret.
Unde subditur ego tertius qui scripsi hanc epistolam, saluto vos in Domino.
Deinde dicit salutat vos caius hospes, cui scribitur ioannis tertia canonica, in qua commendatur de charitate,
quam exhibebat sanctis. Et universa ecclesia, scilicet quae erat in domo eius congregata, vel quae erat in illa
provincia. Deinde dicit salutat vos erastus, arcarius civitatis, qui scilicet custodiebat arcam communem, id est
communes redditus civitatis, et quidam frater, id est, fidelis, nomine quartus.
Deinde salutat eos ex parte sua, dicens gratia Domini nostri Iesu Christi sit cum omnibus vobis. Amen.
Et finit epistolam cum gratiarum actione, dicens ei autem, scilicet Deo qui est trinitas, qui potens est vos
confirmare, I Petr. Cap. Ult.: modicum passos ipse perficiet, confirmabit solidabitque. Et hoc in fide quae est
iuxta evangelium meum id est secundum evangelium quod ego praedico. I Cor. XV, 11: sive ego, sive illi sic
praedicavimus et sic credidistis. Et etiam secundum praedicationem Iesu Christi, qui primo evangelium
praedicavit, secundum illud hebr. II, 3: quae cum initium accepisset enarrari per Dominum. Unde Matth. IV, 23
dicitur, quod circuibat Iesus praedicans evangelium regni.
Subditur autem, in revelatione mysterii, id est, secreti, quod quidem potest referri ad id quod dixerat iuxta
evangelium meum; vel quia in ipso evangelio revelatur secretum incarnationis divinae, secundum illud supra I,
17: iustitia Dei revelatur in eo; vel quia ipsi apostolo est evangelium revelatum.
I Cor. II, 10: nobis autem revelavit Deus per spiritum suum. De hoc autem secreto dicitur Is. XXIV, 16: secretum
meum mihi.
Vel potest melius hoc referri ad hoc quod dixerat confirmare, quasi dicat: Deus potest vos confirmare in
evangelio meo et praedicatione, et hoc secundum revelationem mysterii, id est, secreti, scilicet de conversione
gentium, sicut habetur Eph. III, 8 s.: mihi autem omnium sanctorum minimo data est gratia haec in gentibus,
illuminare omnes quae sit dispensatio sacramenti, etc..
Unde et ipse subdit temporibus aeternis, quia videlicet occultum erat apud homines quod gentes essent
convertendae ad fidem. Vocat autem haec tempora aeterna quasi diu durantia, quia a principio mundi hoc fuit
occultum, sicut et in Ps. Lxxv, 4 dicitur: illuminans tu mirabiliter a montibus aeternis.
Et potest dici quod tempora aeterna dicuntur ipsa aeternitas, de qua dicitur Is. LVII, 15: excelsus et sublimis
habitans aeternitatem, ut sicut simplex Dei essentia per quamdam similitudinem dimensionibus corporalibus
describitur, secundum illud iob XI, 9: longior terra mensura eius et latior mari, ita et simplex eius aeternitas per
tempora aeterna designatur, inquantum omnia tempora continet.
Subdit autem quod, scilicet mysterium, nunc patefactum est, de conversione gentium, per Scripturas
prophetarum, id est, secundum quod prophetae praedixerunt, ut patuit supra XV. Unde ad eph. III, 5 s. Dicitur:
aliis generationibus non est agnitum filiis hominum, sicut nunc manifestum est sanctis apostolis eius et prophetis
in spiritu esse gentes cohaeredes, etc..
Est autem patefactum per operis impletionem ex praecepto Dei. Unde secundum praeceptum aeterni Dei, qui
scilicet aeterno proposito ea quae vult temporaliter facit, quod quidem praeceptum Dei ad obeditionem fidei est
in cunctis gentibus, id est, ut omnes gentes obediant fidei. Supra I, 5: ad obedientiam fidei in omnibus gentibus.
Si autem loquamur de mysterio incarnationis, sic construenda est littera: mysterii, inquam, temporibus aeternis
taciti, quia antea non erat ita manifestum. Quod, inquam, mysterium nunc patefactum est per Scripturas
prophetarum, qui hoc praedixerunt secundum praeceptum aeterni Dei, qui voluit mysterium incarnationis
patefieri, et hoc ad obedientiam fidei in cunctis gentibus. Mysterii, inquam, licet taciti apud homines, tamen
cogniti soli Deo sapienti, quia ipse solus hoc cognovit et quibus hoc voluit revelare, quia, ut dicitur I Cor. II, 11:
quae sunt Dei, nemo novit nisi spiritus Dei. Vel potest intelligi de eo qui solus est sapiens, scilicet per essentiam,
sicut dicitur matth. XIX, 17, et Mc. X, 18: nemo bonus, nisi solus Deus. Nec excluditur per hoc filius, quia
eadem est perfectio totius trinitatis, sicut e converso dicitur: nemo novit patrem nisi filius, Matth. XI, 27. Non
excluditur pater a notitia sui ipsius.
Subdit autem per Iesum Christum; quod non sic intelligendum, quod Deus pater sit sapiens per Iesum Christum;
quia cum Deo sit idem sapere quod esse, sequeretur quod pater esset per filium, quod est inconveniens; sed hoc
referendum est ad hoc quod supra dixerat: nunc patefactum est, scilicet per Iesum Christum.
Cui, Iesu Christo, est honor et gloria, per reverentiam totius creaturae, secundum illud Phil. II, 10: in nomine
Iesu omne genu flectatur.

166

