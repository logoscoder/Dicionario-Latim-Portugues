Per orationem enim in nobis sollicitudo excitatur, fervor accenditur, ad Dei servitium incitamur, gaudium spei in
nobis augetur et auxilium in tribulatione promeremur.
Ps. Cxix, 1: ad Dominum, cum tribularer, clamavi, et exaudivit me.
Deinde, cum dicit necessitatibus sanctorum, etc., determinat de charitate quantum ad speciales quasdam
personas.
Et primo quidem quantum ad indigentes; secundo quantum ad inimicos, ibi benedicite persequentibus vos.
Circa primum duo facit.
Primo inducit ad exhibenda beneficia charitatis indigentibus in universali, cum dicit necessitatibus sanctorum
communicantes.
Ubi tria sunt notanda. Primo quidem quod eleemosynae ex charitate sunt impendendae indigentibus, sive
necessitatem patientibus.
Eph. IV, 28: laboret operando manibus suis quod bonum est, ut habeat unde tribuat necessitatem patienti.
Secundo, quod potius est subveniendum iustis et sanctis quam aliis. Unde dicit necessitatibus sanctorum. Eccli.
XII, 5: da iusto, et non recipias peccatorem. Quod quidem non sic est intelligendum, quin etiam in necessitatibus
sit peccatoribus subveniendum, sed quia non est eis subveniendum ad fomentum peccati. Utilius tamen est
subvenire iustis, quia talis eleemosyna fructuosa est, non solum ex parte dantis sed etiam ex suffragio recipientis.
Lc. XVI, 9: facite vobis amicos de mammona iniquitatis, ut cum defeceritis, recipiant vos in aeterna tabernacula,
scilicet suis suffragiis.
Secundo in speciali admonet ad hospitalitatem, dicens hospitalitatem sectantes, quia scilicet in hoc misericordiae
opere alia misericordiae opera includuntur. Nam hospes non solum domum exhibet ad manendum sed etiam alia
necessaria subministrat.
Hebr. Cap. Ult.: hospitalitatem nolite oblivisci. I Petr. IV, 9: hospitales invicem sine murmuratione.
|#3 Lectio 3
Supra apostolus ostendit qualiter charitas sit exhibenda indigentibus, nunc ostendit qualiter sit exhibenda etiam
inimicis. Et primo ponit admonitionem; secundo probat quod dixit, ibi scriptum est enim, etc..
Circa primum considerandum est, quod ad charitatem tria pertinent. Primo quidem benevolentia, quae consistit
in hoc quod aliquis velit bonum alteri et malum eius nolit; secundo concordia, quae consistit in hoc quod
amicorum sit idem nolle et velle; tertio beneficentia, quae consistit in hoc quod aliquis benefaciat ei quem amat
et eum non laedat.
Primo ergo ponit ea quae pertinent ad benevolentiam; secundo ea quae pertinent ad concordiam, ibi gaudere cum
gaudentibus; tertio ea quae pertinent ad beneficentiam, ibi nulli malum, etc..
Circa primum duo facit.
Primo monet ut benevolentia sit ampla, quae se extendat etiam ad inimicos, cum dicit benedicite persequentibus
vos.
Circa quod notandum est, quod benedicere est bonum dicere. Contingit autem bonum dicere tripliciter. Uno
modo enuntiando, puta cum quis bonum alterius laudat. Eccli. XXXI, 28: splendidum in panibus benedicent
labia multorum et testimonium veritatis illius fidele.
Alio modo imperando, et sic benedicere per auctoritatem, est proprium Dei, cuius imperio bonum ad creaturas
derivatur: ministerium autem pertinet ad ministros Dei, qui nomen Domini super populum invocant.
Num. VI, 22-26: sic benedicetis filiis Israel, et dicetis eis: benedicat tibi Dominus, et custodiat te. Ostendat
Dominus faciem suam tibi, et misereatur tui. Convertat Dominus vultum suum ad te, et det tibi pacem. Et post:
invocabunt nomen meum super filios Israel, et ego benedicam eis.
Tertio benedicit aliquis optando. Ps. Cxxviii, 8: et non dixerunt qui praeteribant, benedictio Domini super vos. Et
secundum hoc benedicere est bonum alicui velle, et quasi bonum pro aliquo precari. Et hoc modo accipitur hic.
Unde in hoc quod dicitur benedicite persequentibus vos, datur intelligi quod etiam ad inimicos et persecutores
debemus esse benevoli, eis bona optando et pro eis orando. Matth. V, 44: diligite inimicos vestros, et orate pro
persequentibus et calumniantibus vos.
Quod autem hic dicitur, quodam quidem modo est in praecepto, quodam autem modo est in consilio. Quod enim
aliquis in generali dilectionis affectum impendat inimicis, non excludendo eos a communi dilectione
proximorum et a communi oratione, quam quis pro fidelibus facit, pertinet ad necessitatem praecepti. Similiter
etiam quod aliquis in articulo necessitatis inimico dilectionis effectum particulariter impendat, pertinet ad
necessitatem praecepti. Unde dicitur ex. XXIII, 4: si occurreris bovi inimici tui, aut asino erranti, reducas eum.
Sed quod aliquis in speciali dilectionis affectum et orationis suffragium, aut qualecumque subventionis
beneficium exhibeat inimico, interdum etiam extra articulum manifestae necessitatis, pertinet ad perfectionem
consiliorum: quia per hoc ostenditur tam perfecta charitas hominis ad Deum quod omne humanum odium
superet. Ille autem qui poenitet et misericordiam petit, iam non est inter inimicos aut persecutores computandus.
Unde ei absque omni difficultate sunt charitatis indicia ostendenda. Eccli. XXVIII, 2: relinque proximo tuo
nocenti te, et tunc deprecanti tibi peccata solventur.

134

