Deinde, cum dicit dico enim per gratiam, etc., docet qualiter donis Dei homo debeat uti. Et primo docet hoc
quantum ad dona quae non sunt omnibus communia, sicut sunt gratiae gratis datae; secundo, quantum ad donum
charitatis, quod est omnibus commune, ibi dilectio sine simulatione, etc..
Circa primum duo facit.
Primo docet in generali, quomodo debeat homo uti gratiis gratis datis; secundo exequitur hoc per partes ibi
habentes autem donationes.
Circa primum duo facit.
Primo proponit documentum; secundo rationem assignat, ibi sicut enim in uno corpore, etc..
Circa primum tria facit.
Primo excludit superfluum, dicens: monui quod reformemini in novitate sensus vestri, quod quidem moderate
facere debetis, dico enim, id est, mando, per gratiam, apostolatus et auctoritate apostolica, quae data est mihi.
Gal. II, 9: cum cognovissent gratiam quae data est mihi inter gentes. Eph. III, 8: mihi omnium sanctorum
minimo data est gratia haec, etc., omnibus qui sunt inter vos, quia omnibus est hoc utile. I Cor. VII, 7: volo
omnes homines esse sicut meipsum.
Hoc, inquam, mando, non plus sapere, quam oportet sapere, id est, nullus praesumat, de sensu aut sapientia sua
confidens supra suam mensuram. Eccle. VII, 17: non plus sapias quam necesse est. Ps. Cxxx, 1: neque ambulavi
in magnis, neque in mirabilibus super me.
Secundo hortatur ad id quod est medium dicens sed sapere ad sobrietatem, scilicet mando vobis ut mensurate
sapiatis secundum gratiam vobis datam. Sobrietas enim mensuram importat. Et quamvis proprie dicatur circa
potum vini, potest tamen accipi circa quamlibet materiam, in qua homo debitam mensuram observat. Tit. II, 12:
sobrie et iuste et pie vivamus in hoc saeculo.
Tertio docet secundum quid accipienda sit mensuram medii, dicens et hoc, inquam, sicut Deus unicuique divisit,
id est distribuit, mensuram fidei, id est mensuram donorum suorum, quae ordinatur ad fidei aedificationem. I
Cor. XII, 7: unicuique datur manifestatio spiritus ad utilitatem.
Dat enim Deus huiusmodi dona, non eadem omnibus, sed diversa diversis distribuit, secundum illud I Cor. XII,
4: divisiones gratiarum sunt. Nec omnibus aequaliter dat sed unicuique secundum certam mensuram.
Eph. IV, 7: unicuique nostrum data est gratia secundum mensuram donationis Christi.
Et ideo apostolus sobrie sapiens secundum hanc mensuram dicebat II Cor. X, 13: non autem in immensum
gloriamur, sed secundum mensuram regulae, qua mensus est nobis Deus. Soli autem Christo datus est spiritus
non ad mensuram, ut dicitur Io. III, 34.
Non solum autem alias gratias gratis datas dat Deus mensurate sed etiam ipsam fidem quae per dilectionem
operatur. Unde Lc. XVII, 5 discipuli Christo dixerunt: Domine, adauge nobis fidem.
|#2 Lectio 2
Praemissa admonitione, hic apostolus rationem assignat sumptam ex similitudine corporis mystici ad corpus
naturale. Et primo in corpore naturali tangit tria. Primo quidem corporis unitatem, cum dicit sicut enim in uno
corpore; secundo, membrorum pluralitatem, cum dicit multa membra habemus: est enim corpus humanum
organicum ex diversitate membrorum constitutum; tertio officiorum diversitatem, cum dicit omnia autem
membra non eumdem actum habent. Frustra enim esset membrorum diversitas, nisi ad diversos actus
ordinarentur.
Deinde aptat haec tria ad corpus Christi mysticum, quod est ecclesia. Eph. I, 22: ipsum dedit caput super omnem
ecclesiam, quae est corpus eius.
Circa quod etiam tria tangit.
Primo quidem fidelium quasi membrorum multitudinem, cum dicit ita multi. Lc. XIV, 16: homo quidam fecit
coenam magnam, et vocavit multos. Is. LIV, 1: multi filii desertae.
Quamvis enim sint pauci per comparationem ad infructuosam multitudinem damnatorum, secundum illud Matth.
VII, 14: arcta est via quae ducit ad vitam, et pauci inveniunt eam, tamen absolute loquendo sunt multi. Apoc.
VII, 9: post haec vidi turbam magnam, quam dinumerare nemo poterat.
Secundo tangit corporis mystici unitatem, cum dicit unum corpus sumus.
Eph. II, 16: ut reconciliet ambos in uno corpore, etc..
Huius autem corporis mystici est unitas spiritualis, per quam fide et affectu charitatis invicem unimur Deo,
secundum illud Eph. IV, 4: unum corpus, et unus spiritus.
Et quia spiritus unitatis a Christo in nos derivatur, supra VIII, 9: si quis spiritum Christi non habet, hic non est
eius ideo subdit in Christo, qui per spiritum suum, quem dat nobis, nos invicem unit et Deo.
Io. XVII, 2 s.: ut sint unum in nobis, sicut et nos unum sumus.
Tertio tangit officiorum diversitatem ad utilitatem communem reductam, dicens singuli autem alter alterius
membra.
Membrum enim quodlibet proprium actum habet et virtutem; inquantum ergo unum membrum sua virtute et actu
alteri prodest, dicitur membrum alterius, sicut pes dicitur membrum oculi, inquantum oculum defert, et oculus

131

