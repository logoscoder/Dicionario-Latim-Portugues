Dicendum est ergo, quod Iudaeorum Deus tantum erat per specialem cultum ab eis Deo exhibitum, unde in Ps.
Lxxv, 2 dicitur: notus in Iudaea Deus; erat tamen Deus omnium per commune regimen universorum, secundum
illud Ps. XLVI, 8: rex omnis terrae Deus.
Secundo, proponit quaestionem ex parte gentilium dicens: nonne et gentium, scilicet est Deus? et respondet
immo et gentium, quas scilicet gubernat et regit, secundum illud Ier. X, 7: quis non timebit te, o rex gentium?
tertio, ibi quoniam quidem, manifestat per signum quod dixerat, quasi dicat: ex hoc manifestum est quod Deus
est non solum Iudaeorum, sed et gentilium, quoniam quidem unus est Deus qui iustificat circumcisionem, idest
Iudaeos, ex fide, ut enim dicitur Gal. V, 6: in Christo Iesu neque circumcisio, neque praeputium.
Quod autem dicit ex fide et per fidem, secundum Glossam est omnino idem; potest tamen aliqua differentia
attendi.
Nam haec praepositio ex, designat aliquando causam remotam; haec praepositio per, propinquam. Iudaei ergo
iustificari dicuntur ex fide, quia fides fuit prima causa ex qua processit circumcisio et caetera sacramenta legalia:
et ita Iudaeos iustificat fides, sicut quaedam causa primaria per quasdam medias causas. Sed gentiles per ipsam
fidem immediate iustificantur.
Deinde cum dicit legem ergo, excludit quamdam obiectionem.
Posset enim aliquis dicere quod praedictam legem destrueret, et ideo quaerit dicens legem ergo destruimus per
fidem, ex hoc scilicet quod dicimus homines iustificari sine operibus legis.
Et respondet absit, secundum illud matth. V, 18: non praeteribit iota unum, aut unus apex, etc.. Subdit autem sed
legem statuimus, id est per fidem legem perficimus et adimplemus, secundum illud Matth. V, 17: non veni
solvere legem, sed adimplere.
Et hoc quantum ad praecepta caeremonialia, quae cum essent figuralia, per hoc statuuntur et adimplentur, quod
veritas significata per ea, in fide Christi exhibetur; et etiam quantum ad moralia, quia fides Christi auxilium
gratiae confert ad implenda moralia praecepta legis, addit etiam quaedam consilia per quae praecepta moralia
tutius et firmius conservantur.
|+4 Capitulus 4
|#1 Lectio 1
Postquam apostolus exclusit Iudaeorum gloriam quam habebant in lege, per eam se gentibus praeferentes, hic
excludit eorum gloriam quantum ad circumcisionem.
Et circa hoc duo facit.
Primo resumit quaestionem quam supra posuerat, dicens quae est utilitas circumcisionis? et quia Abraham
primus mandatum de circumcisione accepit, ut dicitur Gen. XVII, 10, ideo quaestionem iterat in persona ipsius
Abrahae dicens: si ita est quod Deus iustificat praeputium, sicut et circumcisionem, quid ergo dicemus invenisse
utilitatis Abraham patrem nostrum secundum carnem? id est secundum circumcisionem carnalem et secundum
alias observantias carnales? videtur esse inconveniens si dicatur quod nihil utilitatis invenerit, cum dicatur Is.
XLVII, 17: ego Dominus docens te utilia.
Secundo, ibi si enim Abraham, etc., respondet propositae quaestioni.
Et duo facit.
Primo ostendit quod Abraham non hoc invenerit per circumcisionem, et caetera legis opera, quod per eam
iustificaretur, sed magis per fidem.
Secundo commendat fidem ipsius, ibi qui contra spem, etc..
Circa primum duo facit.
Primo ostendit propositum, ratione accepta ex parte divinae acceptationis; secundo, ratione divinae promissionis,
ibi non enim per legem, etc..
Circa primum tria facit.
Primo proponit quamdam conditionalem; secundo probat destructionem consequentis, ibi quid enim dicit
Scriptura, etc..
Tertio, probat ipsam conditionalem, ibi sicut et David, etc..
Circa primum intendit apostolus sic argumentari: si Abraham iustificatus esset ex operibus legis, non haberet
gloriam apud Deum; ergo non ex operibus iustificatus est.
Proponit ergo conditionalem dicens: quaesitum est quid Abraham invenit secundum carnalem circumcisionem, et
manifestum est quod hoc non invenit ut iustificatus sit ex operibus legis, ita scilicet quod eius iustitia in operibus
legis consistat; habet quidem gloriam, scilicet apud homines, qui exteriora facta vident, sed non apud Deum qui
videt in occulto, secundum illud I Reg. XVI, 7: Deus autem intuetur Cor. I Cor. III, 21: nemo vestrum glorietur
in hominibus, etc.. Unde contra quosdam dicitur Io. XII, 43: dilexerunt magis gloriam hominum quam Dei.
Sed contra hoc potest obiici, quia ex consuetudine operum exteriorum generatur interior habitus, secundum
quem etiam cor hominis bene disponitur, ut sit promptum ad bene operandum et in bonis operibus delectetur,
sicut Philosophus docet in II ethicorum.

44

