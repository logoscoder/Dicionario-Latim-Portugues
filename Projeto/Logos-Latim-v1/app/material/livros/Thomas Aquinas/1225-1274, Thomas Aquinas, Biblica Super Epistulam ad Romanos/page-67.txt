Deinde cum dicit ita et vos, etc., infert conclusionem intentam ut conformemur vitae Christi resurgentis, et
quantum ad hoc quod mortuus est peccato, id est mortali vitae, quae habet similitudinem peccati, numquam ad
eam rediturus, et quantum ad hoc quod vivit ad conformitatem Dei.
Et quantum ad primum dicit ita et vos existimate vos quidem mortuos esse peccato, scilicet tamquam ad
peccatum numquam sitis redituri. Is. XXVI, 14: morientes non vivant.
Et quantum ad secundum dicit viventes Deo, id est, ad honorem vel similitudinem Dei, ut scilicet numquam per
peccatum moriamur.
Gal. II, 20: quod autem nunc vivo in carne, in fide vivo filii Dei.
Et ideo subdit in Christo Iesu Domino nostro, id est, per Iesum Christum, per quem et peccatis morimur et Deo
vivimus. Vel: in Christo Iesu, id est, tamquam incorporati Christo Iesu, ut per eius mortem moriamur peccato et
per eius resurrectionem vivamus Deo. Eph. II, 5: convivificavit nos in Christo, cuius gratia salvati estis per
Christum.
|#3 Lectio 3
Postquam apostolus ostendit, quod non est nobis permanendum in peccato, et quod huius rei facultatem
habemus, hic concludit moralem exhortationem.
Et circa hoc tria facit.
Primo proponit admonitionem; secundo rationem assignat, ibi peccatum enim, etc.; tertio movet quaestionem et
solvit, ibi quid ergo? peccabimus, etc..
Circa primum duo facit.
Primo proponit admonitionem; secundo exponit eam, ibi ut obediatis, etc..
Dicit ergo primo. Dictum est quod vetus homo noster simul crucifixus est, ut destruatur corpus peccati, per quod
datur intelligi, quod virtus peccati in tantum diminuta est, ut nobis dominari non possit. Ergo peccatum, de
caetero, non regnet in vestro mortali corpore.
Non autem dicit: non sit peccatum in vestro mortali corpore, quia quamdiu corpus nostrum est mortale, id est
necessitati mortis addictum, non potest esse quin in corpore nostro sit peccatum, id est fomes peccati.
Sed ex quo a Deo liberati sumus a regno peccati debemus conari, quod peccatum in corpore nostro dominium
iam amissum in nobis non recuperet. Et hoc est quod dicit non regnet peccatum in vestro mortali corpore. Et hoc
quidem necessarium est cavere, dum corpus mortale gerimus, quia dicitur Sap. IX, 15: corpus quod corrumpitur
aggravat animam, etc..
Deinde, cum dicit ut obediatis, etc., exponit admonitionem praemissam.
Circa quod considerandum est, quod dupliciter peccatum regnat in homine. Uno modo per interiorem consensum
mentis. Et hoc removendo dicit ut obediatis concupiscentiis eius. Obedire enim per consensum mentis
concupiscentiis peccati est peccatum regnare in nobis. Eccli. XVIII, 30: post concupiscentias tuas non eas.
Secundo modo regnat in nobis peccatum per operis executionem. Et ad hoc excludendum subdit sed neque
exhibeatis membra vestra peccato, id est fomiti peccati, arma iniquitatis, id est instrumenta ad iniquitatem
exequendam. Homo enim cum per membra sua peccatum exequitur, ad iniquitatem exequitur: et hoc ipso
impugnare videtur ad restituendum dominium peccati, quod per consuetudinem peccati in nobis convalescit.
Ez. XXXII, 27: cum armis suis ad inferos descenderunt.
Deinde, cum dicit sed exhibete vos Deo, etc., exhortatur ad contrarium, ut scilicet exhibeamus nos Deo.
Et primo quantum ad interiorem affectum, cum dicit sed exhibeatis vos Deo, ut scilicet mens vestra ei subdatur.
Deut. X, 12: et nunc, Israel, quid Dominus Deus tuus requirit a te, nisi ut timeas Dominum Deum tuum, et
ambules in viis eius? et hoc facere debetis tamquam ex mortuis viventes, id est tamquam reducti ad vitam gratiae
de morte culpae. Nam et ideo iustum est ut qui vivit, iam non sibi vivat, sed ei qui pro omnibus mortuus est, II
Cor. V, 15.
Secundo, quantum ad exteriorem actum, unde dicit: exhibete membra vestra Deo, id est ad eius obsequium, arma
iustitiae, id est instrumenta quaedam ad iustitiam exequendam, quibus scilicet pugnetis contra inimicos Dei. Eph.
Cap. Ult.: induite vos armaturam Dei, ut possitis stare adversus insidias diaboli.
Deinde, cum dicit peccatum enim, etc., assignat rationem admonitionis praedictae.
Posset, enim aliquis seipsum excusare, allegans peccati dominium, per quod assereret se ab observatione
admonitionis praedictae impediri.
Hoc ergo Apost. Primo excludit dicens peccatum enim vobis non dominabitur, scilicet si coeperitis peccato
resistere et vos Deo exhibere, secundum illud Iac. VI, 8: appropinquate Deo, et appropinquabit vobis: resistite
diabolo, et fugiet a vobis. Quasi dicat: ideo potestis praedicta observare, quia non invenitis peccatum in vos
dominari, per quod retrahi possitis; sumus enim liberati a Christo, secundum illud Io. VIII, 36: si filius vos
liberaverit, vere liberi eritis.
Secundo manifestat quod dixerat, dicens non enim estis sub lege, sed sub gratia.
Ubi considerandum est, quod non loquitur hic de lege solum quantum ad caeremonialia, sed etiam quantum ad
moralia, sub qua quidem aliquis dicitur esse dupliciter.

67

