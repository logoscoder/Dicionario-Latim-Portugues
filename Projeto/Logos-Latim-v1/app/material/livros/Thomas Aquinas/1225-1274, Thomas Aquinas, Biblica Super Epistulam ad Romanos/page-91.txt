diutina expectatio bonorum absentium, cum tranquillitate animi, attribuitur patientiae, sed haec maxime ad
longanimitatem pertinent, secundum illud Iac. V, 7: patientes estote, fratres, usque ad adventum Domini.
Utroque autem modo patientia hic accipitur: quia apostoli expectabant aequanimiter gloriam, et cum dilatione et
tribulatione.
Deinde cum dicit similiter autem, etc., ostendit quomodo per spiritum sanctum adiuvamur in defectibus vitae
praesentis. Et primo quantum ad completionem desideriorum; secundo, quantum ad directionem exteriorum
eventuum, ibi scimus autem, etc..
Circa primum duo facit.
Primo proponit quod intendit; secundo manifestat propositum, ibi nam quid oremus, etc..
Dicit ergo primo: dictum est quod per spiritum sanctum vivificabuntur nostra mortalia corpora, quando auferetur
a nobis nostra infirmitas, similiter autem, et in statu huius vitae, in quo adhuc infirmitati subiicimur, spiritus
adiuvat infirmitatem nostram, et si non totaliter eam tollat. Ez. III, 14: spiritus quoque elevavit me, et assumpsit
me: et abii amarus in indignatione spiritus mei, quasi infirmitate nondum totaliter cessante, manus enim Domini
erat mecum confortans me. Et in hoc spiritus me assumpsit.
Matth. XXVI, 41: spiritus quidem promptus est, caro autem infirma.
Deinde cum dicit nam quid oremus, etc., manifestat quod dixerat. Et primo ostendit necessitatem auxilii spiritus,
quod pertinet ad infirmitatem praesentis vitae; secundo ostendit modum auxilii, ibi sed ipse spiritus, etc.; tertio
ostendit efficaciam auxilii, ibi qui autem scrutatur.
Dicit ergo primo: recte dico quod spiritus adiuvat infirmitatem nostram; nam in hoc patimur infirmitatem quod
nescimus quid oremus, sicut oportet. Iob III, 23: viro cuius abscondita est via, et circumdedit eum Deus tenebris.
Et est considerandum quod duo dicit nos apostolus nescire, scilicet quid orando petamus, et modum quo petere
oporteat; sed utrumque videtur esse falsum.
Nam primum scimus quid oremus: quia hoc nos Dominus docuit Matth. VI, 9: sanctificetur nomen tuum, etc..
Sed dicendum quod in generali quidem possumus scire quid convenienter oremus, sed in speciali hoc non
possumus scire.
Primo quidem, quia si desideramus aliquod opus virtutis facere, quod est implere voluntatem Dei, sicut in caelo
et in terra, potest contingere quod illud opus virtutis non est huic vel illi congruum: sicut alicui qui utiliter potest
in actione proficere, non expedit contemplationis quies, et e converso, ut Gregorius dicit in moralibus super illud
iob V, 26: ingrediens in abundantia sepulchrum.
Unde dicitur Prov. XIV, 12: est via quae videtur homini iusta, novissima autem illius ducunt ad mortem.
Secundo aliquis desiderat aliquod temporale bonum ad sustentationem vitae, quod est petere panem
quotidianum, quod tamen sibi vertitur in periculum mortis. Multi enim propter divitias perierunt. Eccle. V, 12:
divitiae conservatae in malum Domini sui.
Tertio aliquis desiderat liberari ab aliqua molestia tentationis, quae tamen est sibi ad custodiam humilitatis: sicut
Paulus petiit amoveri a se stimulum, qui tamen erat ei datus ne eum magnitudo revelationum extolleret, ut dicitur
II Cor. XII, 7.
Similiter etiam videtur quod sciamus sicut nos oportet orare: secundum illud Iac. I, 6: postulet in fide nihil
haesitans.
Et ad hoc dicendum, quod in generali hoc scire possumus, sed speciali motu cordis nostri usquequaque
discernere non possumus, utputa utrum petamus aliquid ex ira, vel ex zelo iustitiae. Unde et Matth. XX, 20,
reprobata est petitio filiorum zebedaei, quia licet viderentur participationem divinae gloriae postulare, tamen ex
quadam vana gloria seu elatione procedebat eorum petitio.
Deinde, cum dicit sed ipse, etc., ponit modum auxilii spiritus sancti, dicens quod ipse spiritus postulat pro nobis
gemitibus inenarrabilibus. Quod quidem videtur suffragari errori Arii et Macedonii, qui posuerunt spiritum
sanctum esse creaturam et minorem patre et filio; postulare enim est minoris, sed si ex eo, quod dicit eum
postulare, intelligamus eum esse passibilem creaturam et patre minorem, consequens est etiam quod ex eo quod
dicit gemitibus postulare, intelligamus eum esse passibilem creaturam beatitudine carentem, quod nullus
umquam haereticus dixit. Nam gemitus ex dolore est qui ad miseriam pertinet.
Et ideo exponendum est postulat, id est postulantes nos facit, sicut et Gen. XXII, 12: nunc cognovi quod timeas
Dominum, id est, cognoscere feci.
Facit autem spiritus sanctus nos postulare, inquantum in nobis recta desideria causat. Nam postulatio est
quaedam desideriorum explicatio. Desideria autem recta ex amore charitatis proveniunt, quam in nobis scilicet
facit. Supra V, 5: charitas Dei diffusa est in cordibus nostris per spiritum sanctum, qui datus est nobis.
Spiritu autem sancto dirigente et instigante cor nostrum, et nostra desideria non possunt esse nisi nobis utilia Is.
XLVIII, 17: ego Dominus docens te utilia; et ideo subdit pro nobis.
Eius autem quod multum desideramus et desideranter petimus, dilationem cum dolore et gemitibus patimur, et
ideo subdit gemitibus, quos scilicet in corde nostro causat, inquantum scilicet nos facit caelestia desiderare, quae
differuntur animae. Iste est gemitus columbae, quem spiritus sanctus in nobis facit. Nah. II, 7: minabantur
gementes ut columbae.

91

