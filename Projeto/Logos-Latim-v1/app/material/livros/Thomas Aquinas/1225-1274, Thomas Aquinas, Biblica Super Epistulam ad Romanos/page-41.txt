Primo proponit habitudinem iustitiae ad legem; secundo assignat causam iustitiae, ibi iustitia autem Dei; tertio
assignat huiusmodi iustitiae communitatem, ibi in omnes, etc..
Ponit autem primo duplicem comparationem seu habitudinem iustitiae ad legem.
Primo quidem quia non est ex lege causata.
Et hoc est quod dicit: dictum est quod olim per opera legis non poterat esse iustitia Dei, vel quia ipse iustus est
adimplens promissa de iustificatione hominum. Infra XV, 8: dico enim Christum ministrum fuisse
circumcisionis propter veritatem Dei.
Vel potius iustitia Dei, qua aliquis iustificatur a Deo, de qua dicitur infra X, 3: ignorantes Dei iustitiam.
Haec, inquam, Dei iustitia, nunc, id est tempore gratiae, manifestata est, tum per Christi doctrinam, tum per eius
miracula, tum etiam per facti evidentiam, inquantum evidens est multos esse divinitus iustificatos.
Et hoc sine lege, scilicet causante iustitiam.
Gal. V, 4: evacuati estis a Christo, qui in lege iustificamini, a gratia excidistis. Is. LVI, 1: prope est salus mea ut
veniat, et iustitia mea ut reveletur.
Et ne aliquis credat hanc iustitiam legi esse contrariam, secundo, ponit aliam habitudinem iustitiae ad legem cum
dicit testificata a lege et prophetis.
Lex quidem Christi iustitiam testificata est praenunciando et praefigurando: Io. V, 46: si crederetis Moysi,
forsitan et mihi crederetis, de me enim ille scripsit, et etiam per effectum, quia, cum ipsa iustificare non posset,
testimonium perhibebat aliunde quaerendam esse iustitiam.
Prophetae autem testificati sunt eam praenunciando.
Act. X, 43: huic omnes prophetae testimonium perhibent.
Consequenter autem assignat causam huius iustitiae, et dicit iustitia autem Dei est per fidem Iesu Christi, id est
quam ipse tradidit. Hebr. XII, 2: aspicientes in auctorem fidei, etc.. Vel etiam quae de ipso habetur.
Infra X, 9: quia si confitearis in ore tuo Dominum Iesum, et in corde tuo credideris quod Deus illum suscitavit a
mortuis, salvus eris.
Dicitur autem iustitia Dei esse per fidem Iesu Christi, non ut quasi per fidem mereamur iustificari, quasi ipsa
fides ex nobis existat et per eam mereamur Dei iustitiam, sicut pelagiani dixerunt, sed quia in ipsa iustificatione
qua iustificamur a Deo, primus motus mentis in Deum est per fidem. Accedentem enim ad Deum oportet
credere, ut dicitur Hebr. XI, 6. Unde et ipsa fides quasi prima pars iustitiae est nobis a Deo. Eph. II, 8: gratia estis
salvati per fidem, etc..
Haec autem fides ex qua est iustitia, non est fides informis, de qua dicitur Iac. II, 26: fides sine operibus mortua
est, sed est fides per charitatem formata, de qua dicitur gal. V, 6: nam in Christo Iesu neque circumcisio aliquid
valet sine fide, per quam in nobis habitat Christus. Eph. III, 17: habitare Christum per fidem in cordibus vestris,
quod sine charitate non fit. I Io. IV, 16: qui manet in charitate, in Deo manet, et Deus in eo. Haec est etiam fides
de qua dicitur Act. XV, 9: fide purificans corda eorum, quae quidem purificatio non fit sine charitate. Prov. X,
12: universa delicta operit charitas.
Et ne aliquis dicere per hanc fidem solos Iudaeos iustificari, tertio, ostendit communitatem huius iustitiae, cum
subdit in omnes, scilicet ista iustitia est in corde, non carnalibus observantiis, de quibus dicitur Hebr. IX, 10,
quod carnales observantiae erant ad iustificationem carnis, usque ad tempus correctionis impositae. Et super
omnes, quia videlicet facultatem humanam ac merita excedit. II Cor. III, 5: non quod sufficientes simus cogitare.
Addit autem qui credunt in eum, quod pertinet ad fidem formatam, per quam homo iustificatur, ut dictum est.
Deinde cum dicit non est enim distinctio, manifestat quod dixerat, et primo quantum ad communitatem iustitiae;
secundo, quantum ad causam eius, ibi iustificati gratis; tertio, quantum ad manifestationem ipsius, ibi ad
ostensionem.
Dicit ergo primo: dictum est, iustificatio Dei est in omnes et super omnes qui credunt in Christum, non enim est,
quantum ad hoc, distinctio inter Iudaeum et gentilem. Col. III, 11: in Christo Iesu non est gentilis et Iudaeus,
scilicet distinctionem aliquam habens, quasi Iudaeus non indigeat iustificari a Deo sicut gentilis. Omnes enim
peccaverunt, sicut supra ostensum est. Is. LIII, 6: omnes nos quasi oves erravimus, et per hoc egent gloria Dei, id
est, iustificatione quae in gloriam Dei cedit. Non autem sibi debet homo hanc gloriam adscribere.
Ps. Cxiii, 1: non nobis, Domine, non nobis, sed nomini tuo da gloriam. Ps. Lxv, 2: date gloriam Deo.
Sic igitur quia omnes peccaverunt, et ex se iustificari non possunt, restat ut per aliam causam iustificentur, quam
consequenter ostendit subdens iustificati.
Ubi primo ostendit, quod huiusmodi iustificatio est sine lege, id est, quod non est ex operibus legis, cum dicit
iustificati gratis, id est, absque merito praecedentium operum. Is. LII, 3: gratis venumdati estis, et sine argento
redimemini. Et hoc per gratiam ipsius, scilicet Dei, cui ex hoc debetur gloria. I Cor. XV, 10: gratia Dei sum id
quod sum.
Secundo ostendit quae sit causa iustificationis. Et primo ponit ipsam causam, cum dicit, per redemptionem ut
enim dicitur Io. VIII, 34: qui facit peccatum, servus est peccati: ex qua quidem servitute homo redimitur si pro
peccato satisfaciat.
Sicut si aliquis ob culpam commissam obnoxius esset regi ad solvendam pecuniam, ille eum redimere diceretur a
noxa, qui pro eo pecuniam solveret. Haec autem noxa ad totum humanum genus pertinebat, quod erat infectum
41

