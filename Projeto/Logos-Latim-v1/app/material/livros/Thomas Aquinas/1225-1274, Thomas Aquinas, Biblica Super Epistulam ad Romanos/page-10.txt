Est ergo sensus quod apparet Christum esse filium Dei in virtute ex resurrectione mortuorum, id est ex hoc quod
mortuos fecit secum resurgere, secundum illud matth. XXVII, 52: multa corpora sanctorum qui dormierant
surrexerunt, et tandem faciet omnes resurgere secundum illud Io. V, 25: omnes qui in monumentis sunt audient
vocem filii Dei, et, qui audierint, vivent.
Vel potest intelligi de spirituali resurrectione mortuorum, quae est a peccatis, secundum illud Eph. V, 14: surge
qui dormis et exurge a mortuis. Dicuntur autem mortui Iesu Christi qui ab ipso resuscitantur, sicut et infirmi
alicuius medici a quo sanantur.
Possunt autem haec duo signa ad duas praecedentes clausulas referri hoc modo: qui factus est ei ex semine David
secundum carnem, et hoc secundum spiritum sanctificationis ex quo, scilicet caro eius, concepta est; qui
praedestinatus est filius Dei in virtute, et haec apparent in resurrectione mortuorum, etc..
Sed prima expositio est melior.
|#4 Lectio 4
Postquam commendavit Christum ab origine et virtute, hic commendat ipsum ex liberalitate, quae ostenditur ex
muneribus quae fidelibus contulit.
Ponitur autem duplex munus.
Unum quidem commune omnibus fidelibus, scilicet gratia per quam reparamur, quam quidem a Deo per
Christum accepimus, unde dicit per quem accepimus, omnes fideles, gratiam. Io. I, 17: gratia et veritas per Iesum
Christum facta est, et infra: per quem accessum habemus in gratiam istam in qua stamus.
Conveniens est enim ut sicut per verbum Dei omnia ista facta sunt, ut habetur Io. I, 3, ita et per ipsum, sicut per
artem omnipotentis Dei, omnia instaurentur: sicut et artifex eadem arte reparat domum qua condidit.
Col. I, 20: per eum placuit Deo reconciliare omnia sive quae in caelo sive quae in terra sunt.
Aliud autem est munus spirituale collatum apostolis quod tangit subdens et apostolatum, quod est praecipuum
inter ecclesiasticos gradus. I Cor. XII, 28: et quosdam quidem posuit Deus in ecclesia primum quidem apostolos.
Apostolus autem idem est quod missus.
Sunt enim a Christo missi quasi eius auctoritatem et vicem gerentes, Io. XX, 21: sicut misit me pater et ego mitto
vos, id est cum plenitudine auctoritatis. Unde ipse Christus apostolus nominatur Hebr. III, 1: considerate
apostolum et pontificem Iesum Christum.
Unde et per ipsum, tamquam principalem apostolum sive missum, alii sunt secundario apostolatum consecuti.
Lc. VI, 13: elegit duodecim quos et apostolos nominavit.
Praemittit autem gratiam apostolatui tum quia non ex meritis sed ex gratia apostolatum sunt consecuti, I Cor.
XV, 9: ego sum minimus apostolorum qui non sum dignus vocari apostolus; gratia autem Dei sum id quod sum;
tum etiam quia apostolatus digne haberi non potest nisi praehabita gratia sanctificante, Eph. IV, 7: unicuique
nostrum data est gratia, etc..
Describit autem hunc apostolatum, primo quidem, ex utilitate cum subdit ad obediendum fidei, quasi diceret: ad
hoc sumus missi ut faciamus homines fidei obedire.
In his obedientia locum habet quae voluntarie facere possumus. His autem quae sunt fidei voluntate consentimus,
non ex rationis necessitate, cum sint supra rationem, nullus enim credit nisi volens, ut dicit Augustinus, et ideo
circa fidem locum habet, infra VI, 17: obedistis ex corde in eam formam doctrinae in quam traditi estis. De hoc
fructu dicitur Io. XV, 16: posui vos ut eatis, etc..
Secundo, describitur ex amplitudine cum subditur in omnibus gentibus, quia non tantum in una gente Iudaeorum,
sed ad instructionem omnium gentium sunt directi.
Matth.Cap. Ultimo: euntes docete omnes gentes.
Specialiter Paulus in omnes gentes apostolatum acceperat, ut ei competere possit quod dicitur Is. XLIX, 6: parum
est ut sis mihi servus ad suscitandum tribus Iacob et faeces Israel convertendas; dedi te in lucem gentium.
Tamen ab eius apostolatu exclusi non erant Iudaei, praesertim qui inter gentes habitabant; infra XI, 13 s.:
quamdiu quidem ego sum gentium apostolus, ministerium meum honorificabo, si quomodo ad aemulandum
provocem carnem meam et salvos faciam aliquos ex ipsis.
Tertio, ex plenitudine potestatis, cum subdit pro nomine eius, scilicet vice et auctoritate ipsius.
Sicut enim Christus in nomine patris venisse dicitur, Io. XX, 21, quasi plenam patris potestatem habens, ita et
apostoli in nomine Christi venisse dicuntur, quasi in persona Christi. II Cor. II, 10: nam et ego quod donavi, si
quid donavi, propter vos in persona Christi.
Vel per hoc describitur ex fine, ut sit sensus: pro nomine eius dilatando, non pro aliquo terreno fructu sibi
quaerendo. Act. IX, 15: vas electionis est mihi iste ut portet nomen meum, etc., unde ad hoc fideles hortabatur
dicens: omnia in nomine Iesu Christi agite.
Quarto ex potestate super illos quibus scribebat qui praedicto apostolatui erant subiecti unde subdit in quibus, id
est inter quas gentes, nostro apostolatui subiectas, estis et vos, scilicet Romani, quamvis sublimes.
Is. XXVI, 5 s.: civitatem sublimem humiliabit, conculcabit eam pes pauperis, scilicet Christi, gressus egenorum,
id est apostolorum, specialiter Petri et Pauli, II Cor. X, 14: usque ad vos pervenimus in evangelio Christi.

10

