Agenda sunt autem et multa etiam cum invitis benigna quadam asperitate plectendis.
Secundo assignat rationem, cum dicit sed date locum irae, id est divino iudicio.
Quasi diceret: committatis vos Deo, qui suo iudicio potest vos defendere et vindicare, secundum illud I Petr.
Cap. Ult.: omnem sollicitudinem vestram proiicientes in eum, quoniam ipsi cura est de vobis.
Sed haec intelligenda sunt in casu in quo nobis non adest facultas aliter faciendi secundum iustitiam; sed quia, ut
dicitur Deut. I, 17: Domini est iudicium, cum aliquis auctoritate iudicis, vel vindictam quaerit ad comprimendam
malitiam et non propter odium, vel etiam cum auctoritate alicuius superioris suam defensionem procurat,
intelligitur locum dare irae, id est divino iudicio, cuius ministri sunt principes, ut dicitur infra XIII, 4. Unde
etiam Paulus procuravit se per armatos defendi contra insidias Iudaeorum, ut patet Act. XXIII, 12 ss..
Deinde, cum dicit sicut scriptum est, etc., probat quod dixerat. Et primo per auctoritatem; secundo per rationem,
ibi noli vinci a malo, etc..
Circa primum duo facit. Primo probat quod dictum est de prohibitione vindictae, dicens dictum est: date locum
irae, id est divino iudicio, scriptum est enim, Deut. XXXII, 35, mihi vindictam, scilicet servate, et ego retribuam,
dicit Dominus.
Nostra littera sic habet: mea est ultio, et ego retribuam eis in tempore. Ps. Xciii, 1: Deus ultionum Dominus.
Nahum I, 2: Deus aemulator et ulciscens Dominus.
Secundo probat per auctoritatem, quod dictum est de benevolentia exhibenda inimicis.
In qua quidem auctoritate, primo, ponit documentum ut subveniamus inimicis in articulo necessitatis, quia hoc
est de necessitate praecepti, ut supra dictum est. Et hoc est quod dicit sed, si esurierit inimicus tuus, ciba illum; si
sitit, potum da illi. Matth. V, 44: benefacite his qui oderunt vos.
Secundo rationem assignat, dicens hoc enim faciens, carbones ignis congeres super caput eius. Quod quidem uno
modo potest intelligi in malum, ut sit sensus: si tu ei benefacias, bonum tuum vertetur ei in malum, quia ex hoc
incurret combustionem ignis aeterni per suam ingratitudinem. Sed iste sensus repugnat charitati, contra quam
ageret, qui alicui subveniret ut ei proveniret in malum.
Et ideo est exponendum in bonum, ut sit sensus hoc enim faciens id est, in necessitate ei subveniens, carbones
ignis, id est amorem charitatis de qua dicitur Cant. VIII, 6: lampades eius, ut lampades ignis atque flammarum
congeres, id est, congregabis, super caput, id est, super mentem eius.
Quia, ut Augustinus dicit in libro de catechizandis rudibus, nulla est maior provocatio ad amandum, quam
praevenire amando. Nimis enim durus animus qui dilectionem: et si nolebat impendere, nolit rependere.
Deinde, cum dicit noli vinci a malo, etc., probat quod dixit per rationem.
Naturale est enim homini ut velit adversarium vincere et non vinci ab eo. Illud autem ab aliquo vincitur, quod ad
illud trahitur, sicut aqua vincitur ab igne quando trahitur ad calorem ignis. Si ergo bonus aliquis homo, propter
malum quod sibi ab aliquo infertur, trahatur ad hoc quod ei male faciat, bonus a malo vincitur. Si autem e
contrario propter beneficium quod bonus persecutori exhibet, eum ad suum amorem trahat, bonus malum vincit.
Dicit ergo noli vinci a malo, scilicet eius qui te persequitur, ut tu eum persequaris, sed in bono tuo vince malum
illius, ut scilicet ei benefaciendo, eum a malo trahas.
I Io. Cap. Ult.: haec est victoria quae vincit mundum, fides nostra. Ier. XV, 19: ipsi convertentur ad te, et tu non
converteris ad eos.
|+13 Capitulus 13
|#1 Lectio 1
Postquam apostolus ostendit qualiter se debeat homo exhibere Deo, utendo donis gratiae eius hic ostendit
quomodo debeat se exhibere proximo: et primo quantum ad superiores; secundo quantum ad omnes, ibi nemini
quicquam debeatis, etc..
Circa primum duo facit.
Primo inducit homines ad subiectionem quam debent superioribus; secundo ad exhibendum subiectionis signum,
ibi ideo et tributa praestatis, etc..
Circa primum tria facit.
Primo proponit documentum; secundo rationem assignat, ibi non enim est potestas, etc.; tertio infert
conclusionem intentam, ibi ideoque, etc..
Circa primum considerandum est quod quidam fideles in primitiva ecclesia dicebant terrenis potestatibus se
subiici non debere propter libertatem, quam consecuti erant a Christo, secundum illud Io. VIII, 36: si filius vos
liberaverit, vere liberi eritis. Sed libertas per Christum concessa, est libertas spiritus qua liberamur a peccato et
morte, sicut supra VIII, 2 dictum est: lex spiritus in Christo Iesu liberavit me a lege peccati et mortis. Caro autem
adhuc remanet servituti obnoxia, sicut supra dictum est. Et ideo tunc nulli subiectioni homo, per Christum
liberatus, erit obnoxius, nec spirituali scilicet, nec carnali. Unde dicitur I Cor. XV, 24: cum tradiderit Christus
regnum Deo patri, et evacuaverit omnem principatum et potestatem.
Interim autem dum corruptibilem carnem gerimus, oportet nos dominis carnalibus subiacere.

137

