|#4 Lectio 4
Postquam apostolus ostendit originem peccati et mortis, sive ingressum utriusque in mundum, hic manifestat
quod dixerat.
Et primo manifestat ipsum dictum; secundo manifestat similitudinem quam innuebat dicens, ibi propterea sicut,
etc.; tertio exponit similitudinem, ibi qui est forma futuri, etc..
Dixerat autem quod peccatum et mors in omnes transierunt, et hoc quidem, secundum expositionem Augustini,
manifestare intendit per hoc quod etiam sub lege peccatum remansit, quasi lege illud excludere non valente.
Circa quod duo facit.
Primo manifestat propositum quantum ad peccatum; secundo, quantum ad mortem, ibi sed regnavit, etc..
Circa primum duo facit.
Primo ostendit peccatum fuisse etiam sub lege; secundo quid circa peccatum lex facit, ibi peccatum autem, etc..
Dicit ergo primo: dictum est quod omnes peccaverunt in Adam, quia nec etiam lex peccatum abstulit. Usque ad
legem, id est etiam sub lege, ut ly usque teneatur inclusive, peccatum erat in mundo, quod quidem potest intelligi
de lege naturae et de lege Moysi: similiter et de peccato actuali et de peccato originali.
Peccatum enim originale erat in parvulo usque ad legem naturae, id est usque ad usum rationis per quem homo
huiusmodi leges advertit.
Ps. L, 6: in peccatis concepit me mater mea. Nec tamen cessat hoc peccatum lege naturali adveniente in homine,
sed magis excrescit per additionem peccati actualis, quia, ut dicitur Eccle. VII, 21: non est homo iustus in terra
qui faciat bonum, etc..
Sed si intelligamus de lege Moysi, tunc quod dicitur peccatum fuisse in mundo usque ad legem, potest intelligi
non solum de originali, sed etiam de actuali; quia et ante legem et sub lege peccatum utrumque permansit, Prov.
XX, 9: quis potest dicere: mundum est cor meum? quamvis autem lex peccatum non auferret, peccati tamen
cognitionem fecit, quod antea non cognoscebatur.
Unde subdit peccatum autem non imputabatur.
Quod quidem planum est, si intelligatur de lege naturali. Quamvis enim peccatum originale sit in parvulo ante
legem naturalem, et reputetur ei a Deo, non tamen imputatur ei apud homines.
Si autem intelligatur de lege Moysi, planum est quantum ad aliqua peccata actualia, quod non imputabantur ante
legem, sicut illa quae specialiter sunt per legem prohibita, quae homines peccata non reputabant, sicut quod
dicitur Exod. XX, 17: non concupisces, etc.. Imputabantur tamen quaedam peccata prout erant contra legem
naturae. Unde et Gen. XXXIX, 11 s. Joseph legitur in carcerem missus propter adulterium sibi impositum.
Consequenter agit de morte, dicens: quamvis peccata ante legem non imputarentur, tamen mors, scilicet
spiritualiter, id est peccatum vel aeterna damnatio, de qua dicitur in Ps. XXXIII, 21: mors peccatorum pessima,
regnavit, id est potestatem suam exercuit in homines, ducendo eos in damnationem, ab Adam, per quem
peccatum intravit in mundum, usque ad Moysen, sub quo data est lex, Io. I, 17: lex per Moysen data est.
Non solum in eos qui peccaverunt actualiter, sed etiam in eos qui non peccaverunt in similitudinem
praevaricationis Adae, qui actualiter peccavit. Os. VI, 7: ipsi autem sicut Adam transgressi sunt pactum, ibi
praevaricati sunt in me, quia etiam pueri damnationem incurrebant.
Potest etiam et sub hoc sensu intelligi de morte corporali, per quam manifestatur peccatum fuisse etiam cum non
imputabatur, quasi dicat peccatum autem non imputabatur, ante legem, sed ex hoc deprehenditur fuisse quia
regnavit mors, scilicet corporalis, primo quidem aliquas passiones inducendo, puta famem, et sitim et
aegritudinem, et tandem totaliter dissolvendo, etiam in eos, qui non peccaverunt in similitudinem
praevaricationis Adae, id est in pueros, qui non peccaverunt actualiter: quoniam etiam isti mortem corporalem
antea et postea patiuntur, secundum illud Ps. Lxxxviii, 47: quis est homo qui, etc..
Ambrosius autem aliter ista verba exposuit, scilicet de peccato actuali tantum et de lege Moysi. Et secundum
eum inducuntur haec verba ad manifestandum, quod per primum parentem peccatum in hunc mundum intravit et
in omnes transivit.
Usque enim ad legem, id est, ante legem Moysi, peccatum erat in mundo, scilicet peccatum actuale. Homines
enim multipliciter peccabant contra legem naturae. Unde dicitur Gen. XIII, 13: homines sodomitae pessimi erant.
Peccatum autem non imputabatur cum lex non esset, quod est intelligendum, non quin imputaretur quasi
puniendum apud homines, cum quidam legantur ante legem puniti ab hominibus pro peccatis, ut patet Gen.
XXXIX et XL, sed non imputabatur quasi a Deo puniendum. Tunc enim non credebant homines quod Deus
humana facta vel puniret vel praemiaret, secundum illud iob XXII, 14: circa cardines caeli perambulat, nec
nostra considerat. Sed postea lege divinitus data innotuit quod peccata imputantur a Deo ad poenam, et non
solum ab hominibus.
Et ideo quia homines non credebant se puniendos a Deo pro peccatis, libere et absque fraeno peccabant ubi
humanum iudicium non timebant. Et ideo subdit: sed mors, id est peccatum, regnavit, id est, omnimodam suam
potestatem exercuit, ab Adam usque ad Moysen, exclusive. Nam per Moysen data est lex, quae incepit regnum
peccati diminuere, incutiens timorem divini iudicii, secundum illud Deut. V, 29: quis det eos talem habere

58

