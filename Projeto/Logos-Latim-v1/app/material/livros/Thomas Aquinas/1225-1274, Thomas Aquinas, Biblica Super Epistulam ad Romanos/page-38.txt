Postquam apostolus ostendit praerogativam Iudaeorum supra gentiles quantum ad divina beneficia, hic excludit
eorum inanem gloriam, qua se gentibus ad fidem conversis praeferebant. Et primo proponit quod intendit;
secundo probat propositum, ibi causati enim sumus.
Dicit ergo primo. Ita dictum est: quid amplius est Iudaeo? primum quidem, quia tradita sunt illis eloquia Dei.
Quid igitur, dicemus nos Iudaei ad fidem conversi? numquid praecellimus eos, scilicet gentiles ad fidem
conversos? de quo erat inter eos contentio. Lc. XXII, 24: facta est contentio inter discipulos Iesu quis esset
maior. Et respondens subdit nequaquam.
Sed hoc videtur contra praemissa in quibus dictum est, multum per omnem modum amplius est Iudaeo.
Sed ad hoc respondetur in Glossa quod illud fuit dictum quantum ad esse quod habebant Iudaei tempore legis:
hoc autem nunc dicit apostolus secundum statum gratiae, quia, ut dicitur Col. III, 11: in Christo non est gentilis
et Iudaeus, circumcisio et praeputium, quia scilicet non faciunt differentiam quantum ad statum gratiae.
Sed haec responsio non videtur esse omnino secundum intentionem apostoli, quia infra ostendet quod etiam dum
sub lege erant peccatis subiacebant, sicut et gentiles, vel amplius. Ez. V, 5 s.: ista est ierusalem, in medio
gentium posui eam, et in circuitu eius terras, contempsit iudicia mea ut magis esset impia quam gentes? sic igitur
dicendum est quod supra ostendit praerogativam divinorum beneficiorum, unde non dixit quod Iudaeus esset
excellentior, sed quod aliquid esset Iudaeo amplius donatum; hic autem excludit excellentiam personarum, quia
illi qui divina beneficia acceperunt, non sunt illis debite usi.
Deinde cum dicit causati enim sumus, ostendit propositum, et primo quod Iudaei non excedunt gentiles quantum
ad statum peccati; secundo quod non excedunt quantum ad statum iustitiae, ibi nunc autem sine lege.
Primum ostendit dupliciter.
Primo quidem ex his quae supra dicta sunt; secundo per auctoritatem, ibi sicut scriptum est.
Dicit ergo causati enim sumus, id est causando rationibus ostendimus, Iudaeos atque Graecos, id est gentiles,
omnes sub peccato esse. Is. I, 6: a planta pedis usque ad verticem non est, etc..
Ostendit enim primo quod gentiles veritatem Dei cognitam in impietate et in iniustitia detinebant; secundo, quod
Iudaei lege suscepta per praevaricationem legis Deum inhonorabant.
Deinde cum dicit sicut scriptum est, ostendit propositum per auctoritatem Psalmistae, et primo inducit
auctoritatem, secundo manifestat eam, ibi scimus autem.
Circa primum duo facit.
Primo ponit peccata omissionis; secundo, peccata commissionis, ibi sepulchrum patens.
Peccata autem omissionis tangit dupliciter.
Primo quidem removendo principia bonorum operum; secundo, removendo ipsa bona opera, ibi omnes
declinaverunt.
Sunt autem tria bonorum operum principia, quorum unum pertinet ad ipsam operis rectitudinem et hoc est
iustitia, quam excludit dicens sicut scriptum est, scilicet in Ps. XIII, 3, quia non est iustus quisquam. Mich. VII,
2: periit sanctus de terra, et rectus in hominibus non est.
Quod quidem dupliciter potest intelligi.
Uno modo quod intelligatur: nullus est iustus in se ex seipso, sed ex se quilibet est peccator, ex solo autem Deo
habet iustitiam.
Ex. XXXIV, 6 s.: dominator Domine Deus, misericors et clemens, qui aufers iniquitatem atque peccata,
nullusque apud te per se innocens est.
Alio modo quod nullus est quantum ad omnia iustus, quin aliquod peccatum habeat, secundum illud Prov. XX,
9: quis potest dicere, mundum est cor meum? Eccle. VII, 21: non est homo iustus in terra quia facit bonum, et
non peccet.
Tertio etiam potest intelligi, ut referatur ad populum malorum, inter quos nullus est iustus. Est enim consuetudo
Scripturae, ut quandoque loquatur de toto populo ratione malorum, quandoque ratione bonorum, ut patet Ier.
XXVI, 8 s., ubi dicitur quod cum complesset ieremias loqui omnia quae praeceperat ei Dominus ut loqueretur ad
universum populum, apprehenderunt eum sacerdotes et prophetae, et omnis populus, dicentes, morte moriatur. Et
postea subditur: dixerunt principes et omnis populus, non est viro huic iudicium mortis.
Sed primi duo sensus magis sunt secundum intentionem apostoli. Et hoc idem dicendum est in sequentibus.
Secundum autem principium boni operis est discretio rationis. Et hoc excludit subdens non est intelligens. Ps.:
nescierunt neque intellexerunt, et alibi: noluit intelligere.
Tertium principium est rectitudo intentionis quam excludit subdens non est requirens Deum, intentionem suam
scilicet dirigendo ad ipsum. Os. X, 12: tempus inquirendi Dominum, qui cum venerit docebit iustitiam.
Consequenter excludit ipsa bona opera.
Et primo quidem quantum ad offensionem divinae legis, cum dicit, omnes declinaverunt, scilicet a regula divinae
legis. Is. LVI, 11: omnes in viam suam declinaverunt.
Secundo, quantum ad ostensionem finis; unde subdit simul inutiles facti sunt. Hoc enim inutile dicimus, quod
non sequitur finem suum.
Et ideo cum homines a Deo declinant propter quem facti sunt, redduntur inutiles.
Sap. IV, 3: impiorum multitudo non est utilis.
38

