Dicit autem omnes stabimus, quasi iudicandi, tam boni quam mali, quantum ad remunerationem vel punitionem.
II Cor. V, 10: omnes nos manifestari oportet ante tribunal Christi, ut referat unusquisque propria corporis prout
gessit, sive bonum sive malum.
Sed quantum ad discussionem non omnes stabunt ut iudicandi, sed quidam consedebunt, ut iudices. Matth. XIX,
28: sedebitis super sedes, iudicantes duodecim tribus Israel.
Tertio, ibi scriptum est enim, etc., probat quod dixerat. Et primo inducit auctoritatem; secundo infert
conclusionem, ibi itaque unusquisque, etc..
Dicit ergo primo: dictum est quod omnes stabimus ante tribunal Christi, et hoc patet per auctoritatem sacrae
Scripturae.
Scriptum est enim, Is. XLV, 23, vivo ego, dicit Dominus: quoniam mihi flectetur omne genu, et omnis lingua
confitebitur Deo.
Littera nostra sic habet: in memetipso iuravi, quia mihi curvabitur omne genu et iurabit omnis lingua.
Tria autem in his verbis ponuntur.
Primo quidem iuramentum, quod interdum in verbis Dei ponitur ad ostendendum id, quod dicitur, firmum esse
immutabilitate divini consilii, non autem esse mutabile sicut ea quae praenuntiantur secundum causas inferiores,
ut prophetia comminationis.
Unde dicitur in Ps. Cix, 4: iuravit Dominus, et non poenitebit eum. Homines autem, ut apostolus dicit Hebr. VI,
16: per maiorem sui iurant. Quia vero Deus non habet maiorem in quo maior firmitas consistat veritatis, per
seipsum iurat.
Ipse autem est ipsa vita et fons vitae, secundum illud Deut. XXX, 20: ipse est enim vita tua, et longitudo dierum
tuorum, etc., Ps. XXXV, 10: apud te est fons vitae, etc.; et ideo forma iuramenti Domini est vivo ego, quasi
dicat: iuro per vitam qua ego singulariter vivo.
Secundo praenuntiatur subiectio communis creaturae ad Christum, cum dicitur quoniam mihi, scilicet Christo,
flectetur omne genu. In quo designatur perfecta subiectio rationalis creaturae ad Christum. Solent enim homines
in signum subiectionis maioribus flectere genua. Unde Phil. II, 10 dicitur: in nomine Iesu omne genu flectatur
caelestium, terrestrium et infernorum.
Tertio praenuntiat fidei confessionem qua omnes gloriam Christi confitebuntur.
Unde sequitur et omnis lingua confitebitur Deo, id est confitebitur Christum esse Dominum, secundum illud
Phil. II, 11: omnis lingua confiteatur, quia Dominus noster Iesus Christus in gloria est Dei patris.
Omnis enim lingua intelligi potest expressio cognitionis sive hominum, sive Angelorum, secundum illud I Cor.
XIII, 1: si linguis hominum loquar et Angelorum, etc..
Hoc autem impletur nunc in hac vita, non quantum ad singulos homines sed quantum ad genera singulorum. De
quolibet enim genere hominum nunc aliqui Christo subiiciuntur et ei confitentur per fidem, sed in futuro iudicio
omnes et singuli ei subiicientur: boni quidem voluntarie, mali autem inviti. Unde dicitur Hebr. II, 8: in eo quod
ei omnia subiecit, nihil dimisit non subiectum ei: nunc autem necdum videmus omnia subiecta ei.
Deinde, cum dicit itaque unusquisque, etc., infert conclusionem ex dictis.
Et primo conclusionem intentam ex eo quod immediate dixerat, dicens itaque, ex quo Christo flectitur omne
genu, unusquisque nostrum per se reddet rationem Deo, scilicet ante tribunal Christi. Matth. XII, 36: de omni
verbo otioso quod locuti fuerint homines, reddent Deo rationem in die iudicii. Et XVIII, 23: assimilatum est
regnum caelorum homini regi qui voluit rationem ponere cum servis suis.
Sed videtur quod non quilibet per se rationem reddet, sed unus pro alio.
Hebr. Cap. Ult.: obedite praepositis vestris et subiacete eis. Ipsi enim pervigilant quasi rationem reddituri pro
animabus vestris.
Sed dicendum quod in hoc ipso quod praelati pro aliis rationem reddent, reddent rationem pro suis actibus quos
circa subditos agere debuerunt. Si enim fecerunt quod competebat eorum officio, non eis imputabitur si subditi
pereant. Imputaretur autem eis si negligerent facere quod eorum officium requirebat.
Unde dicitur Ezech. III, 18 s.: si dicente me ad impium, morte morieris, non annuntiaveris ei, ipse in iniquitate
sua morietur, sanguinem autem eius de manu tua requiram.
Si autem tu annuntiaveris impio, et ille non fuerit conversus, ipse quidem in iniquitate sua morietur, tu autem
animam tuam liberasti.
Secundo infert conclusionem principaliter intentam in tota praecedenti parte, dicens non ergo amplius invicem
iudicemus, scilicet temerario iudicio, quod includitur rationibus supradictis. I Cor. IV, 5: nolite ante tempus
iudicare, etc..
|#2 Lectio 2
Postquam apostolus prohibuit humana iudicia, hic prohibet scandalum proximorum, et circa hoc duo facit.
Primo proponit quod intendit; secundo manifestat propositum, ibi si enim propter cibum, etc..
Circa primum proponit tria.

150

