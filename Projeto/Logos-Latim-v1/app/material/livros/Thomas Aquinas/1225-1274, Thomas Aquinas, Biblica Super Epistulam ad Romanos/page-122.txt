21: propter tria movetur terra, et quartum non poterit sustinere. Per servum cum regnaverit, etc.. Et ideo
praemittit abiectum statum, de quo assumpti erant, dicens tu autem gentilis, cum in statu gentilitatis oleaster
esses, id est arbor infructuosa. Ier. XVII, 6: erunt quasi myricae in deserto. Matth. III, 10: omnis arbor quae non
facit fructum bonum, excidetur, etc..
Deinde ponit eorum promotionem.
Et primo quidem quantum ad hoc quod sunt assumpti in dignitatem illius gentis, unde dicit insertus es in illis, id
est loco illorum.
Iob XXXIV, 24: conteret multos et innumerabiles, et stare faciet alios pro eis.
Secundo per hoc quod sunt consociati patriarchis, quos supra radici comparaverat unde dicit et socius radicis
factus es, id est, consociatus es patriarchis et prophetis.
Matth. VIII, 11: multi venient ab oriente, et recumbent cum Abraham, Isaac et Iacob in regno caelorum.
Tertio per comparationem ad gloriam apostolorum, cum dicit et socius pinguedinis olivae factus es. Oliva
quidem dicitur ipsa gens Iudaeorum propter uberes fructus spirituales, quos attulit. Ier. XI, 6: olivam uberem,
pulchram, fructiferam, speciosam vocavit Deus nomen tuum; Ps. LI, 10: ego autem sicut oliva fructifera in domo
Dei. Sicut autem huius olivae radix sunt patriarchae et prophetae, ita etiam pinguedo huius olivae est abundantia
gratiae spiritus sancti, quam prae omnibus apostoli habuerunt, ut Glossa dicit. Unde Iud. IX, 9 oliva dixisse
inducitur: numquid possum deserere pinguedinem meam? Ps. Lxii, 6: sicut adipe et pinguedine repleatur anima
mea. Sic ergo promoti sunt gentiles ad societatem illius populi, scilicet patriarcharum et apostolorum et
prophetarum.
Eph. II, 19 s.: estis cives sanctorum et domestici Dei, superaedificati super fundamentum apostolorum et
prophetarum.
Et licet has occasiones gloriandi habere videaris, gentilis, noli tamen gloriari adversus ramos, id est adversus
Iudaeos. I Cor. V, 6: non est bona gloriatio vestra.
Deinde cum dicit quod si gloriaris, etc., assignat rationem suae admonitionis, dicens, quod si, non obstante hac
admonitione, gloriaris, insultando Iudaeis stantibus vel excisis, hoc consideres, ad repressionem gloriae tuae,
quod tu radicem non portas, sed radix te, id est Iudaea non accepit a gentilitate salutem sed potius e converso.
Io. IV, 22: salus ex Iudaeis est. Unde et Abrahae promissum est Gen. XXII, 18, quod in ipso benedicentur omnes
cognationes terrae.
Deinde cum dicit dicis ergo, etc., excludit obiectionem gentilium. Et primo proponit obiectionem; secundo
excludit eam ex consideratione divini iudicii, ibi bene, etc.; tertio inducit eos in diligentem considerationem
divinorum iudiciorum, ibi vide ergo bonitatem, etc..
Dicit ergo primo: ergo tu gentilis, qui gloriaris contra Iudaeos, forte dicis: fracti sunt rami ut ego inserar, id est ad
hoc Deus permisit Iudaeos a fide excidere, ut ego ad fidem intrarem.
Nullus autem sustinet detrimentum unius rei, nisi propter rem pretiosiorem et magis dilectam, sicut medicus
permittit infirmitatem esse in pede ut sanet oculum. Sic igitur ex hoc ipso videtur gentilitas esse pretiosior et
magis Deo accepta, quam Iudaea. Unde Mal. I, 10 s. Dicitur: non est mihi voluntas in vobis, dicit Dominus Deus,
et munus non accipiam de manu vestra. Ab ortu autem solis usque ad occasum, magnum est nomen meum in
gentibus. Et Is. XLIX, 6: parum est ut sis mihi servus ad suscitandas tribus Iacob.
Dedi te in lucem gentium.
Deinde cum dicit bene, etc., excludit obiectionem.
Et primo assignat causam defectus Iudaeorum et promotionis gentilium, dicens: bene in hoc dicis quod Deus
permisit frangi ramos ut tu inseraris, sed considera causam fractionis ramorum: propter incredulitatem, inquam,
fracti sunt, quia scilicet in Christum credere noluerunt. Ez. II, 6: increduli et subversores sunt tecum. Io. VIII, 46:
si veritatem dico vobis, quare non creditis mihi? tu autem, scilicet gentilis, stas in fide, id est credendo in
Christum, in quo gratiam consecutus es. II Cor. I, 23: nam fide statis.
I Cor. XV, 1: notum facio vobis evangelium, in quo statis, per quod et salvamini.
Secundo inducit admonitionem, dicens noli altum sapere, id est noli de te ultra teipsum praesumere. Infra XII,
16: non alta sapientes, sed humilibus consentientes. Ps. Cxxx, 1: Domine, non est exaltatum cor meum, neque
elati sunt oculi mei. Sed time, ne scilicet etiam tu frangaris per incredulitatem, quod pertinet ad timorem castum.
Prov. XXVIII, 14: beatus homo qui semper est pavidus, qui vero mentis est durae, corruet in malum. Eccli. I, 27:
timor Domini expellit peccatum.
Tertio assignat rationem suae admonitionis, dicens si enim naturalibus ramis, id est Iudaeis, qui ex naturali
origine ex patriarchis descenderunt, non pepercit Deus, quin eos frangi permitteret, time ne forte nec tibi parcat,
quin, scilicet te permittat per incredulitatem excidere. Prov. VI, 34: zelus et furor viri non parcet in die vindictae.
Ier. XIII, 14: non parcam, neque miserebor, ut non dispergam eos.
In hoc ergo consistit solutio apostoli quod cum aliquis videt se gratiam adeptum, alio cadente, non debet extolli
contra cadentem, sed magis timere sibi ipsi, quia ipsa superbia est causa praecipitii et timor est causa custodiae et
cautelae.
Deinde cum dicit vide ergo bonitatem et severitatem, etc., inducit eos in diligentem considerationem divinorum
iudiciorum.
122

