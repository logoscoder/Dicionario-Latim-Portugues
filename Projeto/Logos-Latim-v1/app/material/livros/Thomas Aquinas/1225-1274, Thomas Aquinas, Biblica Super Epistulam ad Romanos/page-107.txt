potestatem, scilicet liberam, figulus luti, qui scilicet operatur in vili materia, ex eadem massa, scilicet vilis
materiae, facere, absque alicuius iniuria, aliud quidem vas in honorem, id est in honorabiles usus, aliud vero in
contumeliam, id est in usus viliores. II Tim. II, 20: in magna enim domo non solum sunt vasa aurea et argentea,
sed etiam lignea et fictilia: et quaedam quidem in honorem, quaedam autem in contumeliam.
Et similiter Deus liberam potestatem habet facere ex eadem corrupta materia humani generis, sicut ex quodam
luto, nulli faciendo iniuriam, quosdam homines praeparatos in gloriam, quosdam autem in miseria derelictos.
Ier. XVIII, 6: sicut lutum in manu figuli, ita in manu mea vos, domus Israel.
Deinde cum dicit quod si volens Deus, etc., solvit primam quaestionem, scilicet quare Deus velit quibusdam
misereri, et quosdam in miseria derelinquere, sive quosdam eligere et quosdam reprobare.
Circa quod considerandum est, quod finis omnium divinorum operum est manifestatio divinae bonitatis. Prov.
XVI, 4: universa propter semetipsum operatus est Dominus. Unde supra I, 20 dictum est quod invisibilia Dei per
ea quae facta sunt intellecta conspiciuntur.
Tanta est autem divinae bonitatis excellentia, quod non potest uno modo nec in una creatura sufficienter
manifestari. Et ideo diversas creaturas condidit, in quibus diversimode manifestatur. Praecipue autem in creaturis
rationalibus, in quibus eius iustitia manifestatur quantum ad illos quos pro eorum meritis punit, misericordia vero
in illis quos ex sua gratia liberat. Et ideo ut utrumque in hominibus manifestaretur, quosdam misericorditer
liberavit, sed non omnes.
Primo ergo ponit rationem reprobationis malorum; secundo ponit rationem electionis bonorum, ibi ut ostenderet
divitias, etc..
Est autem in utrisque triplex differentia attendenda.
Prima quidem secundum finem; secunda, secundum usum; tertia, secundum divinum actum.
Finis autem reprobationis vel obdurationis malorum est manifestatio divinae iustitiae et virtutis. Et quantum ad
hoc dicit quod, id est sed, si Deus volens ostendere iram suam, id est iustitiam vindicativam. Non enim dicitur ira
in Deo secundum affectus commotionem, sed secundum effectus vindictae.
Supra I, 18: revelatur ira Dei, etc.. Addit autem et notam facere potentiam suam, quia Deus contra malos non
solum utitur ira, id est vindicta, puniendo eos sibi subiectos, sed etiam sua potentia subiiciendo sibi. Phil. III, 21:
secundum operationem qua potest etiam sibi subiicere omnia. Ex. XIV, 31: viderant Aegyptios mortuos super
littus maris, et manum magnam quam exercuerat Dominus contra eos.
Usus autem malorum ad quem utitur eis Deus est ira, id est poena. Et ideo vocat eos vasa irae, id est, iustitiae
instrumenta, quibus Deus utitur ad ostendendam iram, id est iustitiam vindicativam. Eph. II, 3: eramus natura
filii irae.
Actus vero quem Deus erga eos exercet, non est quod disponat eos ad malum, quia ipsi de se habent
dispositionem ad malum ex corruptione primi peccati. Unde dicit vasa apta in interitum, id est, in se habentia
aptitudinem ad aeternam damnationem. Gen. VI, 5: videns Deus quod multa malitia hominum esset in terra, et
cuncta cogitatio humani cordis intenta esset ad malum omni tempore. Hoc autem solum Deus circa eos agit,
quod eos permittit agere quae concupiscunt.
Unde signanter dicit sustinuit. Et hoc eius patientiam demonstrat, quod non statim vindictam infert. Unde addit
in multa patientia. Eccli. V, 4: altissimus est patiens redditor.
Deinde ex parte bonorum similiter tria ponit.
Primo quidem finem, cum dicit ut ostenderet divitias gloriae suae. Finis enim electionis et miserationis bonorum
est, ut manifestaret in eis abundantiam bonitatis suae, revocando eos a malo, et ad iustitiam eos trahendo, et
finaliter eos perducendo in gloriam.
Et hoc est quod dicit ut ostenderet divitias gloriae suae, de quibus divitiis supra II, 4: an divitias bonitatis eius
contemnis? Eph. II, 4: Deus autem qui dives est in misericordia.
Signanter autem dicit ut ostenderet divitias gloriae suae, quia ipsa condemnatio et reprobatio malorum, quae est
secundum Dei iustitiam, manifestat et commendat sanctorum gloriam, qui ab ipsa tali miseria liberantur.
Secundo describit usum eorum, cum dicit in vasa misericordiae. Nominat autem bonos vasa misericordiae, quia
utitur eis Deus quasi instrumentis ad suam misericordiam manifestandam. Eccli. XLIV, 10: isti sunt viri
misericordiae.
Tertio ponit actum quem circa eos Deus exercet. Non enim Deus eos solum sustinet, quasi de se aptos existentes
ad bonum, sed eos praeparat et disponit vocando ad gloriam.
Unde dicit quae praeparavit in gloriam.
Ps. Lxiv, 7: praeparans montes in virtute tua.
Est autem constructio defectiva et suspensiva usque huc, ut sit sensus: si volens Deus hoc facere, quibusdam
miseretur et quosdam indurat, quid contra hoc iuste poterit dici? quasi dicat: nihil. Non enim sic quos vult
indurat, ut eos peccare compellat, sed sustinet eos ut secundum suam inclinationem tendant in malum.
|#5 Lectio 5

107

