Et quia tales mali principes, interdum, Deo permittente, bonos affligunt, quod in bonum eorum cedit, secundum
illud supra VIII, 28: diligentibus Deum, etc..
Deinde cum dicit si autem male, etc., ostendit necessitatem praemissi documenti.
Dictum est enim quod benefaciendo non timebis potestatem, si autem malefeceris, time: quia causam timoris
habes. Prov. X, 29: pavor his qui operantur malum.
Sap. XVII, 10: cum sit timida nequitia, data est in omnium condemnationem.
Secundo assignat rationem dicens non enim sine causa gladium portat. Loquitur autem secundum consuetudinem
principum, qui quasi insignia suae potestatis deferebant instrumenta puniendi, puta fasces virgarum ad
verberandum, et secures vel gladios ad occidendum.
Iob XIX, 29: fugite a facie gladii, quoniam ultor iniquitatum est gladius.
Tertio rationem exponit dicens portat, inquam, gladium, quia est minister Dei, vindex, id est vindictam exercens,
in iram, id est, ad exequendam iram Dei, id est iustum iudicium eius, ei qui malum agit, id est, contra
malefactorem. Ez. XVII, 37 ss.: ecce ego congregabo omnes amatores tuos, et iudicabo te in iudiciis
adulterorum, et dabo te in manus eorum, etc.. Prov. XVI, 12: abominabiles regi qui impie agunt, quoniam iustitia
firmatur solium.
Ex quo patet quod non solum est licitum sed etiam meritorium principibus, qui zelo iustitiae vindictam exercent
in malos. Unde dicitur Ez. XXIX, 19 s.: erit merces exercitui illius, et operi quo servivit mihi adversus eam.
Deinde cum dicit ideoque necessitate, etc., infert conclusionem principaliter intentam, dicens: ideoque, propter
praedictas rationes, subditi estote principibus ex necessitate, quia scilicet hoc est ex necessitate salutis, vel
subditi estote voluntarie necessitati, quae vobis imminet potentia principum, ut faciatis de necessitate virtutem;
non solum propter iram, id est vindictam vitandam, quod pertinet ad secundam rationem, sed etiam propter
conscientiam bonam conservandam, quod pertinet ad primam rationem, quia qui potestati resistit Dei ordinationi
resistit. Tit. III, 1: admone illos principibus et potestatibus subditos esse.
Deinde cum dicit ideo enim et tributa praestatis, etc. Inducit homines ad exhibendum suis superioribus signum
subiectionis.
Et primo ponit signum subiectionis; secundo inducit ad eius exhibitionem, ibi reddite ergo, etc..
Circa primum duo facit. Primo ponit subiectionis signum, dicens ideo enim, scilicet quia debetis esse subiecti, et
tributa praestatis, id est, praestare debetis, in signum scilicet subiectionis. Et ideo conquerendo dicitur Thren. I,
1: princeps provinciarum facta est sub tributo. Dicuntur autem tributa, eo quod subditi dominis ea tribuunt.
Secundo assignat rationem, dicens ministri enim Dei sunt, in hoc ipsum, id est, pro ipso, scilicet tributa
recipiendo, servientes, scilicet Deo, et populo.
Quasi dicat: unusquisque de suo ministerio vivere debet, secundum illud I Cor. IX, 7: quis, pascit gregem et de
lacte eius non edit? et ideo cum principes nostri suo regimine Deo ministrent, a populo debent tributa suscipere,
quasi stipendia sui ministerii, non autem ita quod hoc debeant sibi computare pro praemio. Proprium enim
praemium principis est laus et honor, ut Philosophus dicit in V ethic.. Et cum hoc non sufficit, tyrannus fit. Sed
hoc non est intelligendum de laude humana solum vel honore, quia tale praemium esset vanum, sed de laude et
honore divino, qui principibus bene gubernantibus exhibetur. Sap. VI, 22: o reges populi, diligite sapientiam, ut
in perpetuum regnetis.
Huiusmodi autem tributa recipiunt ad sustentationem, laborant autem principes ad omnium pacem. Unde dicitur
I Tim. II, 1 s.: obsecro primum omnium fieri obsecrationes pro regibus, et omnibus qui in sublimitate sunt
constituti, ut quietam ac tranquillam vitam agamus. Baruch I, 11 s.: orate pro vita Nabuchodonosor regis
Babylonis, ut vivamus sub umbra eius.
Ab hoc tamen debito liberi sunt clerici ex privilegio principum, quod quidem aequitatem naturalem habet. Unde
etiam apud gentiles liberi erant a tributis illi qui vacabant rebus divinis. Legitur enim Gen. XLVII, 20-22, quod
ioseph subiecit Pharaoni totam terram Aegypti praeter terram sacerdotum, quae a rege tradita fuerat eis, quibus et
statuta cibaria ex horreis publicis praebebantur.
Et infra dicitur quod in universa terra Aegypti, quinta pars solvitur absque terra sacerdotali, quae libera erat ab
hac conditione.
Hoc autem ideo aequum est, quia sicut reges sollicitudinem habent de bono publico in bonis temporalibus, ita
ministri Dei in spiritualibus, et sic per hoc quod Deo in spiritualibus ministrant, recompensant regi quod pro
eorum pace laborat.
Sed attendendum est: cum tributa dicat regibus esse debita quasi laboris stipendium, dupliciter peccare possunt
principes accipiendo tributa.
Primo quidem si utilitatem populi non procurent sed solum ad diripiendum eorum bona intendant. Unde dicitur
Ez. XXXIV, 3: lac comedebatis et lanis operiebamini, et quod crassum erat, occidebatis, gregem autem meum
non pascebatis.
Alio modo ex eo quod violenter diripiunt supra statutam legem, quae est quasi quoddam pactum inter regem et
populum, et supra populi facultatem. Unde dicitur Mich. III, 1: audite principes Iacob, et duces domus Israel.
Et postea subdit: qui violenter tollitis pelles eorum desuper eis, et carnes eorum desuper ossibus eorum.
Deinde cum dicit reddite ergo, etc., monet ad reddendum praedictum subiectionis signum.
140

