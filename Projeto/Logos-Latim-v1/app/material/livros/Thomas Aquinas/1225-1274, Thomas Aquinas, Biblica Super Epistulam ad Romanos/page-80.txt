|+8 Capitulus 8
|#1 Lectio 1
Postquam apostolus ostendit, quod per gratiam Christi liberamur a peccato et lege, hic ostendit quod per eamdem
gratiam liberamur a damnatione.
Et primo, ostendit quod per gratiam Christi liberamur a damnatione culpae; secundo, quod per eamdem gratiam
liberamur a damnatione poenae, ibi si autem Christus, etc..
Circa primum duo facit.
Primo proponit quod intendit; secundo probat propositum, ibi lex enim spiritus vitae, etc..
Circa primum duo facit. Primo proponit beneficium quod gratia confert, concludens ex praemissis ita: gratia Dei
per Iesum Christum liberavit me de corpore mortis huius, in qua existit nostra redemptio, ergo nunc, ex quo
sumus per gratiam liberati, nihil damnationis est residuum, quia tollitur damnatio et quantum ad culpam et
quantum ad poenam, iob XXXIV, 29: ipso concedente pacem, quis est qui condemnet? secundo ostendit quibus
hoc beneficium concedatur. Et ponit duas conditiones, quae ad hoc requiruntur. Quarum primam ponit dicens iis
qui sunt in Christo Iesu, id est qui sunt ei incorporati per fidem, et dilectionem, et fidei sacramentum. Gal. III,
17: omnes quotquot in Christo baptizati estis, Christum induistis. Io. XV, 4: sicut palmes non potest ferre
fructum, nisi manserit in vite, sic nec vos nisi in me manseritis. Illis vero qui non sunt in Christo Iesu, damnatio
debetur, unde, ibidem subditur: si quis in me non manserit, mittetur foras, sicut palmes, et arescet, et colligent
eum, et in ignem mittent, et ardet.
Secundam conditionem ponit dicens qui non secundum carnem ambulant, id est concupiscentiam carnis non
sequuntur. II Cor. X, 3: in carne ambulantes, non secundum carnem militamus.
Ex his autem verbis aliqui volunt accipere, quod in infidelibus, qui non sunt in Christo Iesu, etiam primi motus
sint peccata mortalia, quamvis eis non consentiant, quod est secundum carnem ambulare. Si enim illi qui non
secundum carnem ambulant, ex hoc non eis damnabile est, quod carne serviunt legi peccati secundum primos
concupiscentiae motus, quia sunt in Christo Iesu, sequitur, a contrario sensu, quod illis, qui non sunt in Christo
Iesu, hoc sit damnabile.
Ad hoc etiam rationem inducunt. Dicunt enim quod necesse est actum damnabilem esse, qui procedit ex habitu
damnabilis peccati.
Peccatum autem originale est damnabile, quia privat hominem aeterna vita, cuius habitus manet in infideli, cui
non est originalis culpa dimissa. Quilibet ergo motus concupiscentiae, ex originali peccato proveniens, est in eis
peccatum damnabile.
Primo autem ostendendum est hanc positionem esse falsam.
Primus enim motus habet quod non sit peccatum mortale ex eo quod rationem non attingit, in qua completur
ratio peccati. Ista autem causa etiam in infidelibus manet; unde in infidelibus primi motus non possunt esse
peccata mortalia.
Praeterea, in eadem specie peccati, gravius peccat fidelis quam infidelis, secundum illud Hebr. X, 29: quanto
magis putatis deteriora mereri supplicia, etc.. Si ergo primi motus in infidelibus essent peccata mortalia, multo
magis in fidelibus.
Secundo respondendum est ad eorum rationes.
Nam primo quidem ex littera apostoli hoc habere non possunt. Non enim dicit apostolus quod hoc solum non sit
damnabile his qui sunt in Christo Iesu quod carne serviunt legi peccati, secundum concupiscentiae motus, sed
quod omnino nihil est eis damnationis. Illis autem, qui non sunt in Christo Iesu, est hoc ipsum damnabile.
Praeterea, si hoc ad primos motus referatur his qui non sunt in Christo Iesu, sunt damnabiles huiusmodi motus
secundum damnationem originalis peccati, quae adhuc in eis manet, a qua sunt liberati hi, qui sunt in Christo
Iesu. Non autem sic quod per huiusmodi motus nova addatur eis damnatio.
Quod etiam secundo obiiciunt non ex necessitate concludit quod intendunt. Non enim verum est, quod actus
quilibet procedens ex habitu peccati damnabilis sit etiam et ipse damnabilis, sed solum quando est actus
perfectus per consensum rationis. Si enim in aliquo sit habitus adulterii, motus concupiscentiae adulterii, qui est
actus imperfectus, non est in eo peccatum mortale, sed solum motus perfectus qui est per consensum rationis.
Et praeterea actus, ex tali habitu procedens, non habet aliam rationem damnationis ab ea, quae est secundum
rationem habitus.
Et secundum hoc primi motus in infidelibus ex eo quod procedunt a peccato originali, non afferunt damnationem
peccati mortalis, sed solum originalis.
Deinde, cum dicit lex, etc., probat quod dixerat. Et primo quantum ad primam conditionem qua dixerat nihil esse
damnationis his qui sunt in Christo Iesu; secundo, quantum ad secundam conditionem, qua dixerat qui non
secundum carnem ambulant, ibi qui non secundum carnem ambulamus, etc..
Circa primum duo facit.
Primo ponit probationem; secundo manifestat quod supposuerat per causam, ibi nam quod impossibile erat legi,
etc..
Circa primum ponit talem rationem.
80

