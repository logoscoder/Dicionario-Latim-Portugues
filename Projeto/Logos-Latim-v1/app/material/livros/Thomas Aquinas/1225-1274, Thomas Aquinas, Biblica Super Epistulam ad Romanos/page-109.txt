Reliquiae salvae fient, id est non omnes, nec maior pars, sed aliqui pauci qui relinquentur ex excidio aliorum.
Mich. VII, 1: factus sum sicut qui colligit in autumno racemos vindemiae. Infra XI, 5: reliquiae secundum
electionem gratiae salvae factae sunt.
Secundo, ibi verbum enim consummans, etc., assignat causam salutis, et, primo, ponit efficaciam evangelici
verbi, dicens verbum enim consummans et abbrevians in aequitate.
Ubi notatur duplex efficacia evangelici verbi.
Prima est, quia consummans, id est, perficiens; ut enim dicitur Hebr. VII, 19: nihil ad perfectum adduxit lex.
Dominus autem dicit, Matth. V, 17: non veni solvere legem, sed adimplere: tum quia figuris legis veritatem
adhibuit, tum quia praecepta legis moralia debito modo exposuit, et occasiones transgrediendi abstulit, et etiam
eis consilia perfectionis adiunxit. Unde et iuveni diviti matth. XIX, 21, qui omnia mandata legis servaverat, dixit:
unum tibi deest, si vis perfectus esse, vade et vende omnia quae habes, etc..
Et propter hoc discipulis suis dicebat matth. V, 49: estote perfecti sicut et pater vester caelestis perfectus est.
Secunda efficacia est abbreviandi, et haec convenienter primae adiungitur, quia quanto aliquod verbum est magis
perfectum, tanto est altius, et per consequens magis simplex et breve. Est autem verbum evangelii abbrevians
verba legis, quia omnia sacrificia figuralia legis in uno vero sacrificio comprehendit, quo Christus obtulit
seipsum pro nobis hostiam, ut dicitur Ephes. V, 2. Omnia vero praecepta legis moralia in duobus praeceptis
charitatis concludit Matth. XXII, 40: in his duobus mandatis universa lex pendet et prophetae.
Unde dicit abbrevians in aequitate, vel quia nihil est praetermissum de multitudine figurarum et praeceptorum
legis, quin sub brevitate evangelii comprehenderetur; vel quia nihil ipsorum remanet observandum quod est
aequum secundum dictamen rationis naturalis Ps. Cxviii, 72: omnia mandata tua aequitas. Subaudiendum est
autem erit ut sit sensus: verbum evangelii erit abbrevians et consummans in aequitate.
Secundo cum dicit quod verbum, etc., assignat rationem praedictae efficaciae, dicens quia Dominus super
terram, existens, id est in terris tamquam homo inhabitans (secundum illud baruch III, 38: post haec in terris
visus est, et cum hominibus conversatus est) faciet verbum breviatum.
Perfectius enim debet esse verbum et maioris virtutis quod ipse Dominus Deus carnem indutus locutus est per
semetipsum, quam verba quae locutus est per prophetas, secundum illud Hebr. I: multifarie multisque modis
olim Deus loquens patribus in prophetis, etc..
Vel aliter: quia Dominus, scilicet Deus pater, faciet super terram verbum breviatum, id est incarnatum, quia filius
Dei exinanivit semetipsum, formam servi accipiens.
Dicitur autem exinanitum vel breviatum, non quia aliquid subtractum sit plenitudini vel magnitudini divinitatis
ipsius, sed quia nostram exilitatem et parvitatem suscepit.
Habetur autem haec auctoritas Is. X, 22, ubi secundum litteram nostram sic dicitur: si fuerit populus tuus Israel
quasi arena maris, reliquiae convertentur ex eo. Consummatio abbreviata inundabit iustitiam. Consummationem
enim et abbreviationem Dominus Deus exercituum faciet in medio omnis terrae.
Deinde cum dicit et sicut praedixit Isaias, etc., inducit auctoritatem pertinentem specialiter ad apostolos, dicens
et sicut praedixit Isaias I, 9: nisi Dominus Sabaoth, id est, exercituum vel virtutum, reliquisset nobis, scilicet ex
sua misericordia, semen, id est, verbum evangelii; Lc. VIII, 11: semen est verbum Dei. Vel, semen, id est
Christum, Gal. III, 16: et semini tuo qui est Christus. Vel, semen, id est, apostolos, Is. VI, 13: semen sanctum erit
id quod steterit in ea. Sicut sodoma facti essemus, et sicut Gomorrha similes fuissemus.
Gravius enim fuit peccatum Iudaeorum quam sodomorum. Thr. IV, 6: maior effecta est iniquitas populi mei
peccato sodomorum.
Et Ez. XVI, 48: non fecit sodoma ipsa et filiae eius sicut fecisti tu et filiae tuae.
Et ideo quod Iudaei non sunt totaliter exterminati sicut sodomitae, est divinae misericordiae imputandum. Thr.
III, 22: misericordiae Domini quia non sumus consumpti.
Deinde cum dicit quid ergo dicemus? infert conclusionem ex dictis.
Et primo quantum ad gentes; secundo, quantum ad Iudaeos, ibi Israel vero, etc..
Circa primum duo facit.
Primo concludit quod intendit, dicens: quid ergo dicemus, ex consideratione praedictorum? hoc, inquam, quod
gentes apprehenderunt, id est, consecutae sunt, iustitiam, scilicet qua vocantur filii. I Cor. VI, 11: et hoc quidem
fuistis, sed iustificati estis. Et hoc quidem ex vocatione divinae electionis, non ex meritis, quod patet per hoc
quod dicit quae non sectabantur iustitiam, secundum illud Ephes. II, 12: eratis in illo tempore sine Christo
alienati a conversatione Israel.
Secundo, exponit quod dixerat. Iustitiam autem quae ex fide est, non eam quae in operibus consistit. Non enim
ad hoc gentes conversae sunt, ut iustitiam legalem observent, sed ut iustificentur per Christi fidem.
Supra III, 22: iustitia autem Dei per fidem Iesu Christi.
Deinde cum dicit Israel vero, etc., inducit conclusionem quantum ad Iudaeos.
Et primo concludit quod intendit, dicens: Israel vero, id est, populus Iudaeorum, sectando legem iustitiae, in
legem iustitiae non pervenit.
Dicitur lex iustitiae lex spiritus vitae, per quam homines iustificantur, ad quam Iudaeorum populus non pervenit:
quam tamen sectabatur observando umbram huius spiritualis legis, quae consistit in observationibus legalibus.
109

