Unde et inter libros propheticos computatur, ut hieron. Dicit in prologo libri regum. Quemadmodum, scilicet ipse
elias, interpellat Deum adversus Israel.
Contra quod videtur esse verbum Samuelis dicentis I Reg. XII, 23: absit hoc peccatum a me in Domino, ut
cessem orare pro vobis. Multo ergo minus est contra populum interpellandum.
Sed intelligendum est quod prophetae contra populum aliquem interpellant tripliciter.
Uno modo conformando voluntatem suam voluntati divinae eis revelatae, sicut et in Ps. LVII, 11 dicitur:
laetabitur iustus, cum viderit vindictam. Alio modo interpellando contra regnum peccati, ut scilicet non homines,
sed peccata hominum destruantur.
Tertio modo ut interpellatio, vel oratio est interpretanda per modum denuntiationis, secundum illud Ier. XVII,
18: confundantur qui me persequuntur, id est confundentur.
Duo autem in hac sua interpellatione contra eos allegat.
Primo quidem impietatem quam commiserant contra cultum Dei, uno quidem modo persequendo ministros eius,
quod tangit dicens Domine, prophetas tuos occiderunt.
III Reg. XVIII, 13: numquid non indicatum est tibi Domino meo quid fecerim, cum interficeret iezabel prophetas
Domini? Act. VII, 52: quem prophetarum non sunt persecuti patres vestri? alio modo quantum ad loca Deo
sanctificata, secundum illud Ps. Lxxiii, 7: incenderunt igni sanctuarium tuum. Et quantum ad hoc dicit: altaria
tua suffoderunt.
Unde notandum est quod, deut. XII, 5, Dominus mandavit dicens: ad locum quem elegerit Dominus Deus vester
de cunctis tribubus vestris, ut ponat nomen suum ibi et habitet in eo, venietis et offeretis in illo loco holocausta et
victimas vestras.
Tamen ante aedificationem templi permittebatur populo, ut in diversis locis altaria construeret ad cultum
divinum; quod quia erat contra legem, aedificato iam templo, ezechias rex piissimus omnia huiusmodi altaria
destrui fecit. Et hoc est quod dicitur IV reg. XVIII, 22: nonne iste est ezechias, qui abstulit excelsa et altaria, et
praecepit Iudae et ierusalem: ante altare hoc adorabitis in ierusalem? quod ergo ezechias fecit ex pietate, hoc
fecit Achab et iezabel ex impietate, volentes cultum Dei totaliter extirpare.
Tertio, allegat contra eos impietatem quam facere intendebant, dicens et relictus sum ego solus, scilicet in cultu
unius Dei; quod quidem dixit elias, eo quod alii non ita aperte manifestabant se esse Dei cultores. Dicitur enim
de eo eccli. XLVIII, 1: surrexit elias propheta quasi ignis, et verbum illius quasi facula ardebat.
Et quaerunt animam meam, scilicet ut auferant eam. Miserat enim iezabel ad eliam, IV Reg. XIX, 2, dicens: haec
mihi faciant dii, et haec addant, nisi hac hora cras posuero animam tuam sicut animam unius ex illis, scilicet
prophetis baal, quos occiderat elias.
Deinde, cum dicit sed quid dicit, etc., ponit divinum responsum, dicens: sed quid dicit Scriptura ibidem, scilicet
dixisse, illi, scilicet eliae, responsum divinum? hoc inquam, quod sequitur: reliqui mihi, id est in cultu meo non
permittendo eos cadere in peccatum, septem millia virorum, ponitur certum pro incerto propter perfectionem
septenarii et miliarii, qui non curvaverunt genua ante baal id est qui cultum Dei non deseruerunt. Is. XLVII, 7:
omnem qui invocat nomen meum, in gloriam meam creavi, etc..
Deinde, cum dicit sic ergo, etc., adaptat quod dixerat ad propositum.
Et primo ponit adaptationem, dicens sic ergo et in hoc tempore, in quo videtur multitudo populi deviasse,
reliquiae, id est multi qui sunt relicti ab illo excidio, salvae fient, vel salvae factae sunt secundum electionem
gratiae Dei, id est secundum gratuitam electionem Dei. Io. XV, 16: non me elegistis, sed ego elegi vos.
Secundo ex hoc infert conclusionem, dicens si autem gratia, salvi facti sunt, iam non ex operibus eorum. Tit. III,
5: non ex operibus iustitiae quae fecimus nos, sed secundum suam misericordiam salvos nos fecit.
Tertio ostendit sequi conclusionem ex praemissis, dicens alioquin, scilicet si gratia est ex operibus, iam non est
gratia, quae dicitur ex eo quod gratis datur. Supra III, 24: iustificati gratis per gratiam ipsius.
Deinde, cum dicit quid ergo, etc., infert conclusionem intentam.
Et, primo ponit eam, dicens quid ergo secundum praemissa dicemus? hoc scilicet, quod Israel, quantum ad
maiorem multitudinem populi, non est consecutus quod quaerebat, scilicet iustitiam. Et hoc modo intelligendum
est quod supra IX, 31 dictum est Israel sectando legem iustitiae, in legem iustitiae non pervenit. Io. VII, 34:
quaeretis me, et non invenietis.
Ita tamen quod electio, id est electi ex Iudaeis, consecuta est iustitiam, Eph. I, 4: elegit nos in ipso, ut essemus
sancti, caeteri vero, id est alia pars populi, excaecati sunt propter suam malitiam. Sap. II, 21: excaecavit eos
malitia eorum.
Secundo, ibi sicut scriptum est, etc., manifestat conclusionem quantum ad ultimam partem. Et primo per
auctoritatem Isaiae; secundo, per auctoritatem David, ibi et David dicit.
Circa primum notandum quod apostolus componit auctoritatem ex duabus.
Legitur enim Is. XIX, 10: miscui vobis spiritum soporis. Et quantum ad hoc dicit dedit Deus illis spiritum
compunctionis, quod pertinet ad perversitatem affectus.
Compunctio enim importat quamdam cordis punctionem sive dolorem. Est ergo quaedam bona compunctio qua
quis dolet de propriis peccatis, secundum illud Ps. LIX, 5: potasti nos vino compunctionis. Est autem et mala
compunctio, scilicet invidiae, qua quis dolet de bonis aliorum.
118

