Sed tibi adulto tunc finaliter prodest, si legem observes, sicut religiosis prodest professio, si regulam observent.
Circumcisio enim erat quasi quaedam professio, obligans homines ad observantiam legis. Gal. V, 3: testificor
omni circumcidenti se, quoniam debitor, etc..
Quod autem apostolus dixit: si circumcidamini, Christus nihil vobis proderit, loquitur quantum ad tempus post
gratiam evangelii divulgatum; hic autem loquitur quantum ad tempus ante passionem Christi, in quo circumcisio
statum habebat.
Secundo, ibi si autem praevaricator, ostendit quomodo circumcisio non prosit, dicens: si tu Iudaee adulte,
praevaricator es legis, circumcisio tua praeputium facta est, id est, non plus valet tibi quam praeputium, quia non
servas quod per circumcisionem profiteris, Ier. IX, 26: omnes gentes praeputium habent, domus autem Israel
incircumcisi sunt corde quinimmo ex hoc sunt magis rei, quia non servant quod promiserunt. Displicet enim
stulta et infidelis promissio, ut dicitur Eccle. V, 3.
Deinde cum dicit si ergo praeputium, comparat circumcisionem ad gentiles, et hoc dupliciter.
Primo quidem quantum ad hoc quod eius fructum habent gentiles observando legem.
Unde dicit: si circumcisio prodest cum observatione legis, non autem sine ea, igitur, si praeputium, id est gentilis
incircumcisus, custodiat iustitias legis, id est iusta praecepta legis, Ps. Cxviii, 86: omnia mandata tua veritas,
nonne praeputium illius in circumcisionem reputabitur? quasi dicat: fructum verae circumcisionis habebit.
Ad hoc enim homo exterius circumciditur in carne, ut scilicet se circumcidat in corde.
Ier. IV, 4: circumcidimini Domino, et auferte praeputia cordium vestrorum.
Secundo, ibi et iudicabit, etc., comparat circumcisionem gentili, eum ostendens propter observantiam legis
Iudaeo praeferri.
Unde dicit et praeputium, id est gentilis incircumcisus, consummans, id est implens mandata legis, ex natura, id
est per naturalem rationem, ut supra dictum est quod naturaliter quae sunt legis faciunt, iudicabit, per
comparationem, te, scilicet Iudaeum circumcisum, qui es praevaricator legis, transgrediendo praecepta eius, per
litteram, id est habentem legem litteris descriptam, et circumcisionem, scilicet carnis. Unde de hoc comparationis
iudicio dicitur Matth. XII, 41: viri Ninivitae, etc..
Deinde, cum dicit non enim qui in manifesto, etc. Assignat rationem dictorum.
Et primo ponit rationem; secundo probat eam, ibi cuius laus.
Circa primum duo facit.
Primo assignat rationem quare circumcisio vel Iudaismus sine legis observatione non prosit; secundo assignat
rationem quare observantia legis prosit sine Iudaismo et circumcisione, ibi sed qui in abscondito.
Dicit ergo quod ideo circumcisio praevaricantis legem sit praeputium et iudicatur a praeputio custodiente legem,
non enim est verus Iudaeus ille qui in manifesto est Iudaeus, secundum carnalem generationem.
Infra IX, 6: non enim omnes qui ex circumcisione sunt Israel, hi sunt Israelitae, sed qui filii sunt promissionis. Et
similiter etiam non est vera circumcisio illa, quae est manifesta in carne. Illa enim est signum, ut dicitur Gen.
XVII, 11: circumcidetis carnem praeputii vestri, ut sit in signum foederis. Non autem est signum verum, nisi ei
respondeat signatum. Unde si quis Iudaeus esset transgressor foederis, non esset eius vera circumcisio, et ideo
reputatur in praeputium.
Deinde, cum dicit sed qui in abscondito, assignat rationem quare praeputium custodientis legem reputetur in
circumcisionem et iudicet circumcisionem carnalem; quia scilicet ille vere est Iudaeus qui est in abscondito, id
est, qui habet in affectu cordis mandata legis, quam Iudaei profitentur.
Matth. VI, 6: pater tuus qui videt in abscondito, etc..
Et similiter circumcisio vera est, quae est cordis in spiritu, id est, per spiritum facta, per quam superfluae
cogitationes a corde praeciduntur.
Vel in spiritu, id est per spiritualem intellectum legis, non litteralem. Phil. III, 3: nos sumus circumcisio, qui
spiritu Deo servimus.
Deinde cum dicit cuius laus etc., probat praemissam rationem.
Manifestum est enim quod in omnibus iudicium divinum praeferendum est humano.
Ea vero quae exterius apparent, sive sit Iudaismus, sive circumcisio, laudantur ab hominibus, sed ea quae sunt in
abscondito laudantur secundum iudicium divinum, quia, ut dicitur I regum XVI, 7: homines vident quae
apparent, Deus autem intuetur cor, etc..
Unde relinquitur quod interior Iudaismus et circumcisio praevalet exteriori. Et hoc est quod dicit cuius, scilicet
interioris circumcisionis, laus non est ex hominibus, sed ex Deo. II Cor. X, 18: non enim qui seipsum
commendat, etc..
|+3 Capitulus 3
|#1 Lectio 1
Postquam apostolus ostendit quod Iudaismus, ad quem pertinet legis susceptio, et circumcisio non sufficiunt ad
salutem sine legis custodia, per quam gentilis, sine exteriori Iudaismo et circumcisione, fructum utriusque

34

