vitam habeant, et abundantius habeant, participando scilicet aeternitatem vitae, quae quidem abundantia hic per
regnum designatur.
Unde dicitur Apoc. XX, 4, quod regnabunt cum Christo annis mille, id est, aeterno tempore.
Minorem autem designat, interponendo abundantiam gratiae Christi et donationis, et iustitiae accipientes, quasi
diceret: ad regnum vitae homines pervenire non possunt, nisi hoc accipiendo. Ita quod gratia Christi referatur ad
dimissionem peccati, quam nulla merita praecedere possunt, et ideo omnino gratiae deputatur; si enim ex
operibus, iam non ex gratia, ut dicitur infra XI, 6.
Quod autem dicitur donationis, referendum est ad dona gratiarum, quibus homines promoventur in bona. Esther
II, 18: largitus est dona iuxta magnificentiam principalem, etc..
Quod autem dicitur iustitiae, referendum est ad rectitudinem operum. I Cor. I, 30: qui factus est nobis a Deo
iustitia.
Deinde cum dicit igitur sicut, etc., infert conclusionem intentam, quae idem continet cum eo quod supra
praemissum est, videlicet quod sicut per unius delictum Adae divinum iudicium processit in omnes homines qui
carnaliter ex eo nascuntur in condemnationem mortis, sic et per unius scilicet iustitiam Christi, divina gratia
processit in omnes homines, in iustificationem vitae, id est, quae ducit ad vitam.
Sed videtur hoc esse falsum. Non enim omnes homines iustificantur per Christum, sicut omnes homines
moriuntur per Adam.
Sed dicendum quod intelligendum est quod, sicut omnes homines qui nascuntur carnaliter ex Adam, incurrunt
condemnationem per eius peccatum, ita omnes qui renascuntur spiritualiter per Christum, adipiscuntur
iustificationem vitae, quia, ut dicitur Io. III, 5, nisi quis renatus fuerit denuo ex aqua et spiritu sancto, non potest
introire in regnum Dei, etc..
Quamvis possit dici quod iustificatio Christi transit in iustificationem omnium hominum, quantum ad
sufficientiam, licet quantum ad efficientiam procedat in solos fideles.
Unde dicitur I Tim. IV, 10: qui est salvator omnium hominum, maxime autem fidelium.
Ex hoc autem quod hic dicitur, accipere debemus, quod sicut nullus moritur, nisi per peccatum Adae, ita nullus
iustificatur, nisi per iustitiam Christi, quae quidem est per fidem ipsius, secundum illud quod supra III, 22 dictum
est: iustitia Dei per fidem Iesu Christi in omnes, qui credunt in eum.
In eum autem crediderunt homines, non solum qui sunt post eius incarnationem, sed etiam qui eius
incarnationem praecesserunt.
Sicut enim nos credimus eum natum et passum, ita ipsi crediderunt nasciturum et passurum.
Unde eadem est fides nostra et eorum.
II Cor. IV, 13: habentes eumdem fidei spiritum, etc..
Sic igitur probatum est quod gratia Christi procedat ad multorum iustificationem ex posteriori, scilicet ex regno
vitae.
Consequenter cum dicit sicut enim, etc., probat idem ex priori.
Causae enim similes sunt suis effectibus.
Inobedientia autem primi parentis, quae habet rationem iniustitiae, constituit peccatores et iniustos. Igitur
obedientia Christi quae habet rationem iustitiae, constituit iustos.
Et hoc est quod supra dictum est, quod gratia procedit in omnes homines in iustificationem.
Sed videtur esse dubium quod dicitur, quod per inobedientiam unius hominis peccatores constituti sunt multi, id
est omnes qui ab eo nascuntur secundum rationem seminalem. Primum enim eius peccatum videtur fuisse
superbia, magis quam inobedientia, secundum illud Eccli. X, 15: initium omnis peccati superbia.
Sed dicendum est quod, sicut ibidem dicitur initium superbiae facit homines apostatare a Deo, quia scilicet prima
pars superbiae consistit in hoc quod homo non vult subiici praeceptis divinis, quod ad inobedientiam pertinet.
Unde primum hominis peccatum fuisse videtur inobedientia, non secundum actum exteriorem, sed secundum
interiorem motum superbiae, quo voluit divino praecepto contraire. Unde eius inobedientiam Dominus arguit
Gen. III, 17: quia audisti vocem uxoris tuae, et comedisti de ligno de quo praeceperam tibi ne comederes, etc..
Obedientia autem Christi hic dicitur secundum quam, praecepto patris obediens, mortem sustinuit pro salute
nostra, secundum illud Phil. II, 8: factus est obediens usque ad mortem, etc..
Nec est contrarium quod alibi dicitur, Christus ex charitate mortuus est, ut patet Eph. V, 2; quia hoc ipsum quod
obedivit, processit ex dilectione quam habuit ad patrem et ad nos.
Et est attendendum quod per obedientiam et inobedientiam probat nos per unum peccatores effici, et per unum
iustificari: quia iustitia legalis, quae est omnis virtus, attenditur in observatione praeceptorum legis, quod pertinet
ad rationem obedientiae.
Iniustitia autem legalis, quae est omnis malitia ut dicitur V ethicorum, attenditur in transgressione mandatorum
legis, quae pertinet ad rationem inobedientiae.
Sic ergo convenienter dicitur quod per obedientiam constituuntur homines iusti, et per inobedientiam peccatores.
|#6 Lectio 6

61

