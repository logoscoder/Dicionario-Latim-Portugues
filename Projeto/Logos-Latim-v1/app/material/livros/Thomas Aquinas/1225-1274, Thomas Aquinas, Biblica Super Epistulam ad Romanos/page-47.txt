Ad hanc ergo obiectionem excludendam primo proponit, quod circumcisio non erat causa iustitiae, sed signum;
secundo ostendit quid ex hoc signo consequatur, ibi ut sit pater, etc.; tertio ostendit modum quo consequatur non
his tantum, etc..
Circa primum duo facit. Primo proponit circumcisionem esse signum. Gen. XVII, 11: circumcidetis carnem
praeputii vestri, ut sit in signum foederis inter me et vos.
Secundo ostendit cuius rei sit signum, dicens, quod sit signaculum iustitiae fidei, id est quae est per fidem, quae,
quidem fides, est in praeputio, id est quam Abraham habuit adhuc incircumcisus existens.
Dicitur autem signaculum dupliciter.
Uno modo quasi expressum signum habens similitudinem rei signatae, secundum illud Ezech. XXVIII, 12: tu
signaculum similitudinis, etc.. Habet autem circumcisio expressam similitudinem cum fide Abrahae, primo
quidem, quantum ad rem creditam. Credidit enim multiplicationem sui seminis, et ideo congruenter accepit
signum in membro generationis.
Secundo, quantum ad effectum huius fidei, quae est remotio culpae, quae signatur per remotionem superfluae
pelliculae.
Alio modo signaculum dicitur signum aliquid occultans quod revelandum est amicis, sicut patet de sigillo; et
secundum hoc dicitur Apoc. V, 9: dignus est agnus qui occisus est accipere librum et aperire signacula eius.
Claudebatur ergo sub signaculo circumcisionis secretum incarnationis Christi ex semine Abrahae.
Consequenter ostendit quid consequatur ex dictis.
Consequitur enim ex hoc quod Abraham in praeputio iustificatus per fidem, postea circumcisionem accepit, ut sit
pater non solum circumcisorum, sed etiam credentium in praeputio.
Et hoc est quod dicit ut sit pater, id est ex praedictis consequitur, quod Abraham sit pater omnium credentium per
praeputium, id est qui sunt in statu praeputii.
Vel Abraham sit pater per praeputium, id est per id quod habuit in praeputio, ut reputetur et illis ad iustitiam, hoc
scilicet quod credunt, sicut reputatum est Abrahae. Et de hac paternitate dicitur Matth. III, 9: potens est Deus de
lapidibus istis, etc.. Et sit pater circumcisionis, id est circumcisorum, qui ex eo originem ducunt. Unde Io. VIII,
39: pater noster Abraham est.
Deinde ostendit per quem modum sit pater etiam incircumcisorum, quia per imitationem. Et hoc est quod dicit ut
sit, inquam, pater non his tantum qui sunt in circumcisione, id est qui sunt circumcisi, sed etiam his qui sectantur
vestigia fidei patris nostri Abrahae, qui est in praeputio, id est, quam Abraham habuit adhuc incircumcisus.
Io. VIII, 39: si filii Abrahae estis, opera eius facite.
Et quia hic de circumcisione fit mentio, oportet circa ipsam tria considerare, scilicet quare sit instituta, quam vim
habuit et quare sit mutata.
Circa primum considerandum quod circumcisio, sicut et aliae legis caeremoniae, est propter duo instituta.
Primo quidem propter cultum divinum, ad quem homines secundum huiusmodi caeremonialia disponebantur.
Et secundum hoc circumcisio habet triplicem institutionis causam, quarum prima est ad significandum fidem et
obedientiam qua Abraham se Deo subiecit, ut scilicet illi qui circumcisionem acciperent Abrahae traditam, fidem
et obedientiam ipsius observarent. Dicitur enim Hebr. IV, 11: fide Abraham circumcisus est; et ideo facta est
circumcisio in membro generationis ad significandum fidem ipsius circa prolem futuram, ut dictum est.
Secunda est ad exprimendum in signo corporali id quod spiritualiter erat faciendum, ut scilicet sicut a membro
generationis, quod principaliter concupiscentiae deservit, abscindebatur superflua pellicula, ita etiam a corde
hominis omnis superflua concupiscentia tolleretur, secundum illud Ier. IV, 4: circumcidimini Domino, et auferte
praeputium cordium vestrorum, etc..
Tertia est ut per hoc signum populus ille Deum colens, ab omnibus aliis populis distingueretur.
Et inde est quod mandavit Dominus circumcidi filios Israel, qui inter alias nationes erant habitaturi, qui prius in
deserto solitarii manentes circumcisi non erant.
Alia autem ratio circumcisionis et omnium caeremonialium accipitur per comparationem ad Christum, ad quem
comparatur, sicut figura ad veritatem et membra ad corpus, secundum illud Col. II, 17: quae sunt umbra
futurorum, corpus autem Christi.
Sic igitur per circumcisionem corporalem significatur circumcisio spiritualis fienda per Christum. Primo quidem
in animam, quantum per ipsum peccatorum reatus et concupiscentiae praescinduntur. Col. II, 11: in quo, Christo,
circumcisi estis circumcisione non manufacta, in expoliatione corporis carnis, sed in circumcisione Domini
nostri Iesu Christi.
Secundo vero quantum ad corpus, quando scilicet etiam in resurrectione ab electorum corporibus omnis
passibilitas et mortalitas auferetur; et ideo circumcisio fiebat octavo die, quia significat octavam aetatem
resurgentium: nam septima est quiescentium in Christo.
Sex autem aetates sunt quibus saeculum currit. Unde et circumcisio facta legitur cultellis petrinis ios. V, 2 et Ex.
IV, 25, ad significandum quod spiritualis circumcisio fienda erat per petram, qui est Christus, ut dicitur I Cor. X,
4. Non tamen hoc generaliter observabatur, quod necesse esset circumcisionem fieri cum petra.

47

