Sed apostolus ostendit hoc esse falsum, ut sic det intelligere quod ly ut ponitur consecutive, quia, scilicet, David
peccante, consecutum est quod divina iustitia manifestetur; non autem causaliter, quasi peccatum hominis
commendet Dei iustitiam.
Quod quidem probat ducendo ad inconveniens.
Et hoc dupliciter.
Primo quidem ex parte iudicii divini, secundo ex parte iudicii humani.
Circa primum tria facit.
Primo ponit sensum falsum; secundo ostendit inconveniens, quod ex hoc sequitur, ibi quid dicemus? numquid
iniquus; tertio ostendit hoc esse inconveniens, ibi absit.
Est considerandum quod supra apostolus duas comparationes fecerat, unam quidem veritatis divinae ad
humanum mendacium, cum dixerat: est autem Deus verax, omnis autem homo mendax. Alia iustitiae Dei ad
peccatum humanum, secundum verba Ps. L, 6, quibus dicit: tibi soli peccavi, ut iustificeris.
Et quantum ad comparationem primam, dicit: si haec verba sunt intelligenda quod iniquitas nostra directe
commendat Dei iustitiam, quid dicemus? id est, non poterimus sustinere inconvenientia quae sequuntur. Non
enim peccatum est Deo necessarium ad eius iustitiam commendandam. Eccli. XV, 22: non concupiscit
multitudinem infidelium filiorum et inutilium.
Exprimit autem inconveniens quod sequitur, dicens numquid Deus qui infert iram, id est vindictam pro peccato,
est iniquus? hoc enim sequitur ex eo quod dictum est.
Si enim peccatum directe ordinaretur ad commendandam iustitiam, non esset dignum poena sed praemio. Et sic
Deus puniens homines pro peccato, esset iniquus, contra illud Deut. XXXII, 4: Deus autem fidelis et absque ulla
iniquitate.
Excludit autem consequenter hoc inconveniens, cum subdit absit, scilicet quod Deus sit iniquus. Secundum
hominem dico, id est, quod haec verba protuli, non ex meo sensu, sed ex hominis errantis sensu protuli, sicut
dicitur I Cor. III, 3: cum sint inter vos zelus et contentio, nonne carnales estis? hoc autem non esse dicendum
ostendit subdens alioquin, scilicet, si Deus est iniquus, quomodo iudicabit hunc mundum, id est, quomodo
conveniet quod ipse sit universalis et supremus mundi iudex? oportet enim, quod est primum et supremum in
quolibet genere esse infallibile: sicut primum movens est immutabile. Unde in Psalmo XCV, 13 dicitur: iudicabit
orbem terrae in aequitate.
Et simile argumentum ponitur iob XXXIV, 12 s., ubi dicitur: vere Deus non condemnat frustra; nec omnipotens
subvertit iudicium; quem constituit alium super terram? etc., scilicet quia si ipse non iuste iudicaret, oporteret
dicere alium esse iudicem mundi.
Deinde cum dicit si enim veritas, ostendit idem per humanum iudicium.
Et circa hoc etiam tria facit.
Primo proponit falsum intellectum praedictorum verborum; secundo ponit inconveniens, quod sequitur, ibi quid
adhuc; tertio ostendit illud esse inconveniens, ibi quorum damnatio.
Exprimit autem falsum sensum secundum illam comparationem, quae est divinae veritatis ad humanum
mendacium, cum dicit si enim in meo mendacio, id est propter meum mendacium, veritas Dei, manifesta scilicet,
abundavit in gloria ipsius, ita quod mendacium hominis directe pertineat ad augmentum gloriae, contra id quod
dicitur iob XIII, 7: numquid Deus indiget vestro mendacio? subdit autem consequenter duo inconvenientia, quae
sequuntur. Quorum unum est quod homo non deberet reputari peccator propter mendacium, ex quo in Dei
gloriam directe ordinatur. Et hoc est quod dicit quid adhuc, id est cur etiam nunc, et ego iudicor, scilicet ab
hominibus, tamquam peccator, pro mendacio. Sap. XVII, 10: cum sit timida nequitia, data est in omnium
condemnationem, quia scilicet peccatores ab omnibus iudicio condemnantur.
Aliud autem inconveniens est, quod locum habeat verbum falsum, quod apostolis imponebatur.
Quia enim praedicabant quod per abundantiam gratiae Christi solvebatur abundantia peccatorum, secundum illud
infra V, 20: ubi abundavit delictum, superabundavit et gratia, blasphemabant apostolos, quasi dicerent quod
homines deberent facere mala ut consequerentur bona, quod sequeretur si mendacium hominis directe
commendaret Dei gratiam et veritatem. Hoc est quod dicit non faciamus mala, peccando scilicet, et mendacium
docendo, ut veniant bona, scilicet ut Dei veritas et iustitia commendetur, sicut blasphemamur, id est, sicut
quidam blasphemando nobis imponunt. Infra I Cor. IV, 5: blasphemamur et obsecramus et sicut quidam aiunt
nos dicere, verba nostra depravando. II Petr. Cap. Ult.: quae indocti et instabiles depravant.
Haec autem excludit subdens quorum condemnatio iusta est, idest eorum qui faciunt mala ut eveniant bona.
Sicut enim non est verum syllogizandum ex falsis, ita non est perveniendum ad bonum finem per mala. Ier. XII,
1: bene est omnibus qui praevaricantur et inique agunt, quod dicitur ex persona impiorum.
Vel quorum, scilicet haec nobis false imponentium, damnatio iusta est. Iuste enim condemnantur perversores
sacrae doctrinae.
Apoc. Cap. Ult.: si quis apposuerit ad haec apponet Deus plagas scriptas in libro isto.
|#2 Lectio 2

37

