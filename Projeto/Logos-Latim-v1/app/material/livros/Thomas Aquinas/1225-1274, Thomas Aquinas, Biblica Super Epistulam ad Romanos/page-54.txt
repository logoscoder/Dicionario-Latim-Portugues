XXIX, 10: quae utilitas in sanguine meo, dum descendo in corruptionem? quasi dicat: nulla, si non sequatur
humani generis salus.
Deinde cum dicit vix enim pro iusto, etc., ostendit praedictae quaestionis difficultatem ex parte eorum, pro
quibus Christus mortuus est, scilicet pro impiis, dicens vix enim quis, id est, aliquis, moritur pro homine iusto
liberando; quin immo, ut dicitur Is. LVII, 1: iustus perit et non est qui recogitet in corde suo, etc.. Ideo dico vix
moritur, nam forsitan quis, id est aliquis rarus ex zelo virtutis, audeat mori pro bono homine.
Rarum enim est propter hoc quod est maximum, ut enim dicitur Io. XV, 13: maiorem hac dilectionem nemo
habet, etc.. Illud autem quod Christus fecit, ut quis moriatur pro impiis et iniustis, nunquam invenitur. Et ideo
merito admirandum est, quare Christus hoc fecerit.
Potest autem et aliter legi, ut pro iusto intelligamus aliquem in virtute exercitatum; per bonum autem, hominem
innocentem.
Et quamvis secundum hoc iustus sit praestantior bono, tamen pro iusto vix aliquis moritur. Cuius ratio est, quia
innocens, qui per bonum intelligitur, magis miserandus videtur propter defectum aetatis vel alicuius huiusmodi.
Iustus autem, quia perfectus est et absque defectu, non habet in se misericordiae malitiam. Quod ergo aliquis
moriatur pro innocente, potest ex compassione misericordiae provenire; sed quod aliquis moriatur pro iusto,
provenit ex zelo virtutis, qui in paucioribus invenitur quam misericordiae passio.
Deinde cum dicit commendat autem, etc., respondet praemissae quaestioni.
Et primo ponit responsionem; secundo ex hoc arguit ad propositum, ibi multo ergo magis, etc.; tertio ostendit
necessitatem consequentiae, ibi si enim cum inimici, etc..
Dicit ergo primo. Quaesitum est quare Christus pro impiis mortuus est; et ad hoc est responsio, quia per hoc
Deus suam charitatem commendat in nobis, id est per hoc ostendit se nos maxime diligere, quoniam si cum
adhuc peccatores essemus, Christus mortuus est pro nobis, et hoc secundum tempus, sicut supra expositum est.
Ipsa autem mors Christi pro nobis charitatem ostendit Dei, quia dedit filium suum, ut pro nobis satisfaciens
moreretur. Io. III, 16: sic Deus dilexit mundum, ut filium suum unigenitum daret, etc.. Et ita sicut charitas Dei
patris ad nos ostenditur per hoc quod spiritum suum dedit nobis, ut supra dictum est, ita et per hoc quod dedit
filium suum, ut hic dicitur.
Sed in hoc quod dicit commendat, immensitatem quamdam divinae charitatis assignat, quae quidem ostenditur,
tum ex ipso facto, quia scilicet dedit filium suum, ut moreretur pro nobis, tum ex parte nostrae conditionis, quia
hoc non fecit provocatus nostris meritis, cum adhuc peccatores essemus.
Eph. II, 4 s.: Deus qui dives est in misericordia propter nimiam charitatem qua dilexit nos, cum essemus mortui
peccatis, convivificavit nos Christo, etc..
Consequenter cum dixit multo ergo magis, etc., concludit propositum ex praemissis, dicens: si Christus pro nobis
mortuus est, cum adhuc peccatores essemus, multo magis vivificati nunc in sanguine ipsius, sicut supra III, 25
habitum est, quem proposuit Deus propitiatorem per fidem, per sanguinem ipsius, salvi erimus ab ira, id est a
vindicta damnationis aeternae, quam propter peccata homines incurrunt. Matth. III, 7: genimina viperarum, quis
demonstravit, etc..
Deinde cum dicit si enim cum inimici, etc., ostendit necessitatem praedictae consequentiae, quae procedit a
minori ad maius affirmando.
Et est ibi observanda duplex comparatio minoris ad maius: una quidem ex parte nostra, alia ex parte Christi. Ex
parte quidem nostra comparat inimicos reconciliatis. Minus enim videtur quod aliquis bene faciat inimicis, quam
iam reconciliatis. Ex parte Christi comparat mortem vitae. Potentior enim vita eius videtur quam mors, quia, ut
dicitur II Cor. Cap. Ult.: mortuus est ex infirmitate, scilicet carnis nostrae, sed vivit ex virtute Dei.
Et ideo dicit: ratione conclusum est, quod multo magis vivificati salvi erimus per ipsum.
Si enim cum inimici essemus, reconciliati sumus Deo, et hoc per mortem filii eius: multo magis iam nos
reconciliati, salvi erimus, et hoc in vita ipsius.
Est autem considerandum, quod homo dicitur inimicus Deo dupliciter. Uno modo, quia contra Deum inimicitiam
exercet, dum eius mandatis renititur. Iob XV, 26: cucurrit adversus Deum erecto collo.
Alio modo per hoc quod Deus homines odio habet, non quidem secundum ipsum quod fecit, quia quantum ad
hoc dicitur sap. XI, 25: dilexisti omnia, et nihil odisti eorum quae fecisti, etc.; sed quantum ad hoc quod in
homine inimicus homo, id est diabolus, fecit, id est quantum ad peccatum.
Sap. XIV, 9: similiter odio sunt Deo impius, etc.. Et Eccli. XII, 7: altissimus odio habet peccatores.
Subtracta inimicitiae causa, scilicet peccato, per Christum, sequitur reconciliatio per ipsum. II Cor. V, 19: Deus
erat in ipso mundum reconcilians sibi. Peccatum autem nostrum sublatum est per mortem filii eius.
Circa quod considerandum est quod mors Christi tripliciter considerari potest.
Uno modo secundum ipsam rationem mortis.
Et sic dicitur Sap. I, 13: Deus mortem non fecit in humana natura, sed est per peccatum inducta. Et ideo mors
Christi, ex communi mortis ratione, non fuit sic Deo accepta, ut per ipsam reconciliaretur, quia Deus non laetatur
in perditione vivorum, ut dicitur Sap. I, 13.
Alio modo potest mors Christi considerari secundum quod est in actione occidentium, quae maxime Deo
displicuit. Unde contra eos Petrus dicit Act. III, 14: vos sanctum et iustum negastis et petistis homicidam, etc..
54

