Tertio modo designat habitudinem causae finalis, secundum quod totum bonum rei et conservatio ipsius consistit
in suo optimo, et secundum hoc dicuntur omnia esse in Deo, sicut in bonitate conservante. Col. I, 17: et omnia in
ipso constant.
Quod autem dicit omnia, est absolute accipiendum pro omnibus, quae habent verum esse; peccata autem non
habent verum esse, sed in quantum sunt peccata, dicuntur per defectum alicuius entis, eo quod malum nihil est
nisi privatio boni.
Et ideo cum dicitur ex ipso, et per ipsum, et in ipso sunt omnia, non est intelligendum de peccatis quia,
secundum Augustinum, peccatum nihil est, et nihil fiunt homines cum peccant. Quicquid tamen entitatis est in
peccato, totum est a Deo.
Sic igitur, secundum praemissa, omnia sunt ex ipso, scilicet Deo, sicut ex prima operatrice potentia. Omnia
autem sunt per ipsum, inquantum omnia facit per suam sapientiam. Omnia sunt in ipso, sicut in bonitate
conservante.
Haec autem tria, scilicet potentia, sapientia et bonitas, communia sunt tribus personis.
Unde hoc quod dicitur ex ipso, et per ipsum, et in ipso, potest attribui cuilibet trium personarum, sed tamen
potentia, quae habet rationem principii, appropriatur patri, qui est principium totius divinitatis; sapientia filio, qui
procedit ut verbum, quod nihil aliud est quam sapientia genita; bonitas appropriatur spiritui sancto, qui procedit
ut amor, cuius obiectum est bonitas.
Et ideo appropriando dicere possumus: ex ipso, scilicet ex patre, per ipsum, scilicet per filium, in ipso, scilicet in
spiritu sancto, omnia sunt.
Deinde cum dicit ipsi honor et gloria, ostendit Dei dignitatem, quae consistit in duobus quae praemissa sunt.
Nam ex eo quod ex ipso et per ipsum, et in ipso sunt omnia, debetur ei honor et reverentia et subiectio a tota
creatura. Mal. I, 6: si ego pater, ubi est honor meus? ex eo vero quod ab alio non accipitur nec consilium, nec
donum, debetur ei gloria, sicut e contrario dicitur homini I Cor. IV, 7: si accepisti, quid gloriaris, quasi non
acceperis? et quia hoc est proprium Dei dicitur Is. XLII, 8: gloriam meam alteri non dabo.
Ultimo ponit eius aeternitatem, cum dicit in saecula saeculorum, quia eius gloria non est transitoria, sicut gloria
hominis, de qua dicitur Is. XL, 6: omnis gloria eius quasi flos agri, sed durat in saecula saeculorum, id est per
omnia saecula succedentia saeculis, prout saeculum dicitur duratio uniuscuiusque rei.
Vel saecula saeculorum dicuntur saecula, id est durationes rerum incorruptibilium, quae continent saecula
corruptibilium rerum, et praecipue ipsa Dei aeternitas, quae tamen pluraliter dici potest, licet in se sit una et
simplex, propter multitudinem et diversitatem contentorum, ut sit sensus: in saecula contentiva saeculorum. Ps.
Cxliv, 13: regnum tuum, regnum omnium saeculorum.
Addit autem ad confirmationem amen, quasi dicat vere, ita est. Et sic accipitur in evangeliis, ubi dicitur amen
dico vobis.
Quandoque tamen accipitur pro fiat.
Unde in Psalterio Hieronymi dicitur dicet omnis populus: amen, amen, ubi nos habemus fiat, fiat.
|+12 Capitulus 12
|#1 Lectio 1
Postquam apostolus ostendit necessitatem virtutum et originem gratiae, hic docet gratiae usum, quod pertinet ad
instructionem moralem.
Et circa hoc duo facit.
Primo ponit doctrinam moralem in generali; secundo specialiter descendit ad quaedam particularia pertinentia ad
eos quibus scribit, circa medium XV cap., ibi certus sum autem, etc..
Circa primum duo facit.
Primo docet usum gratiae, quantum ad hoc quod sit homo perfectus; secundo quantum ad hoc quod perfectus
imperfectum sustineat, XIV cap., ibi infirmum autem, etc..
Circa primum tria facit.
Primo inducit ad perfectionem vitae quantum ad sanctitatem quam homo servat Deo; secundo quantum ad
iustitiam quam quis exhibet proximo, XIII cap., ibi omnis anima, etc.; tertio quantum ad puritatem quam homo
conservat in seipso, circa finem XIII capituli, ibi et hoc scientes, etc..
Circa primum duo facit.
Primo monet ut homo se exhibeat Deo sanctum; secundo docet qualiter aliquis uti debeat donis gratiae Dei,
quibus sanctificatur, ibi dico enim per gratiam, etc..
Circa primum duo facit.
Primo docet qualiter aliquis se debeat exhibere Deo quantum ad corpus; secundo quantum ad animam, ibi et
nolite conformari, etc..
Circa primum duo facit.

128

