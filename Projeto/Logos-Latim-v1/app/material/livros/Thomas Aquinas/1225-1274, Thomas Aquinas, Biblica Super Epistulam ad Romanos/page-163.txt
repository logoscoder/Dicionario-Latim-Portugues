agendum Deo et ad orandum pro ipsis gentibus a quibus recipiunt. Eccli. XXXI, 28: splendidum in panibus
benedicent labia multorum. Tertium pertinet ad ipsos quibus scribebat. Unde subdit ut veniam ad vos in gaudio,
et hoc per voluntatem Dei, contra quam nihil agere volebat. Supra I, 10: obsecrans si quomodo prosperum iter
habeam in voluntate Dei veniendi ad vos.
Et refrigerer vobiscum, id est ut ex vestra praesentia refrigerium tribulationum mearum accipiam.
Deinde cum dicit Deus autem pacis, etc., ostendit quod pro eis orat, dicens: Deus autem, dator pacis, sit cum
omnibus vobis, per hoc scilicet quod vos ad invicem pacem habeatis. II Cor. Cap. Ult.
V. 11: idipsum sapite, et Deus pacis et dilectionis erit vobiscum. Subdit amen, id est fiat. Psalmista: et dicet
omnis populus, fiat, fiat.
|+16 Capitulus 16
|#1 Lectio 1
Postquam apostolus proposuit fidelibus Romanis quibus scribebat quaedam familiaria pertinentia ad suam
personam, hic ponit quaedam familiaria pertinentia ad alios.
Et circa hoc tria facit.
Primo monet quid ad alios debeant facere; secundo ostendit quid alii ad eos agant, ibi salutat vos, etc.; tertio
epistolam finit in gratiarum actione, ibi ei autem qui potens, etc..
Circa primum duo facit.
Primo ostendit quos debeant salutare; secundo ostendit quos debeant vitare, ibi rogo autem vos, fratres.
Circa primum mandat quasdam personas salutari in speciali; secundo ponit in generali modum salutationis, ibi
salutate invicem, etc..
Tertio salutat eos in communi ex parte fidelium, ibi salutant vos, etc..
Circa primum loquitur de quadam muliere Corinthia quae Romam ibat, quam eis recommendat, describens eam,
primo, ex nomine, dicens commendo autem vobis Phoeben, quae licet esset Deo devota, non tamen erat tantae
auctoritatis ut commendatitiis litteris non egeret, sicut ipse de se dicit II Cor. III, 1: aut numquid egemus, sicut
quidam, commendatitiis litteris? secundo describit eam ex fidei religione, dicens sororem nostram. Omnes enim
mulieres fideles, sorores vocantur, sicut et omnes viri fratres. Matth. XXIII, 8: omnes vos fratres estis.
Tertio ex officio pietatis, cum dicit quae est in ministerio ecclesiae, quae est in cenchris, portu Corinthiorum, ubi
aliqui christiani erant congregati, quibus dicta mulier serviebat, sicut et de ipso Christo lc. VIII, 3 dicitur quod
quaedam mulieres ministrabant ei de facultatibus suis. Et de vidua eligenda dicitur I Tim. V, 10: si hospitio
recepit, si pedes sanctorum lavit.
Deinde dicit duo in quibus vult eam commendatam haberi, quorum primum est ut honeste recipiatur. Et hoc est
quod dicit ut suscipiatis eam in Domino, id est propter amorem Dei. Digne sanctis, id est secundum quod
dignum est recipi sanctos, secundum illud Matth. X, 11: qui recipit iustum in nomine iusti, mercedem iusti
recipiet.
Quidam libri habent, digne satis, id est, convenienter; tamen littera non concordat cum Graeco.
Secundum est ut eam sollicite adiuvent.
Unde subdit ut assistatis ei, scilicet consilium et auxilium ferendo in quocumque negotio vestri indiguerit.
Habebat enim forte aliquid expedire in curia caesaris.
Sed contra hoc videtur esse quod dicitur I Thess. IV, 11: vestrum negotium agatis, quasi dicat: non intromittatis
vos de negotiis alienis.
Sed dicendum est quod assistere negotiis alienis contingit dupliciter. Uno modo saeculariter, id est propter
favorem hominum vel lucra, et hoc non convenit servis Dei. II tim. II, 4: nemo militans Deo implicat se negotiis
saecularibus.
Alio modo assistit aliquis negotiis alienis ex pietate, puta in auxilium indigentium et miserorum et hoc est
religiosum, secundum illud Iac. I, 27: religio munda et immaculata apud Deum et patrem haec est: visitare
pupillos et viduas in tribulatione eorum. Et hoc modo apostolus hic loquitur.
Ultimo autem ostendit apostolus meritum eius, quare hoc sibi debeatur, dicens etenim ipsa quoque multis astitit
et mihi ipsi. Is. III, 10: dicite iusto quoniam bene, retributio enim manuum eius fiet ei.
Matth. V, 7: beati misericordes, quoniam ipsi misericordiam consequentur.
Deinde mandat salutari quasdam alias personas sibi coniunctas, dicens salutate priscam et aquilam, qui erat vir
priscae, sed mulierem praeponit, forte propter maiorem fidei devotionem, adiutores meos in Christo Iesu, id est
in fide Christi praedicanda.
Apud enim eos Corinthi hospitabatur, ut habetur Act. XVIII, 2 s..
Qui pro anima mea suas cervices supposuerunt, id est seipsos mortis periculo exposuerunt pro vita mea
conservanda, quod est indicium maximae charitatis.
Io. XV, 13: maiorem hac dilectionem nemo habet, ut animam suam ponat quis pro amicis suis.
Hoc autem videtur factum fuisse Corinthi, ubi Paulus persecutionem est passus, sicut habetur Act. XVIII, 6. Vel
forte melius dicendum est quod alii se periculo pro apostolo exposuerunt. Nam illud quod legitur Act. XVIII, 2,
163

