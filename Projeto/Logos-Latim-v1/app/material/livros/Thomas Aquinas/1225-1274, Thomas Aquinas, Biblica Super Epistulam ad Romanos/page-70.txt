Adstruit autem effectum confusibilem, dicens in quibus, scilicet peccatis, id est de quibus nunc, scilicet in statu
poenitentiae, erubescitis, propter eorum turpitudinem.
Ier. XXXI, 19: postquam ostendisti mihi, percussi femur meum confusione, et erubui.
Is. I, 29: erubescitis super hortis, scilicet voluptatis, quos elegeratis.
Deinde cum dicit nam finis, etc., ponit finem peccati, dicens nam finis illorum, scilicet peccatorum, mors est.
Quae quidem et si non sit finis operantis peccatum, quia peccando non intendit mortem incurrere, est tamen finis
ipsorum peccatorum, quia de se nata sunt mortem inducere temporalem quia cum anima a se Deum separat,
dignum est ut ab ea corpus suum separetur, et aeternam, quia cum aliquis ad tempus vult separari a Deo, propter
concupiscentiam peccati, dignum est ut ab eo aeternaliter separetur, quod est mors aeterna. Supra I, 32: qui talia
agunt, digni sunt morte.
Deinde cum dicit nunc vero, etc., ostendit qualitatem status iustitiae. Et primo ponit conditionem status iustitiae;
secundo, effectum, ibi habetis fructum vestrum, etc.; tertio ponit finem, ibi finem vero, etc..
Circa primum considerandum est, quod sicut quando aliquis a peccato inclinatur ad malum, est liber a iustitia; ita
cum aliquis ex habitu iustitiae et gratiae inclinatur ad bonum, est liber a peccato; ut scilicet ab eo non superetur
usque ad consensum.
Unde dicit nunc vero, scilicet in statu iustitiae, liberati a peccato. Io. VIII, 36: si filius vos liberaverit, tunc vere
liberi eritis.
Similiter, e contra, sicut in statu peccati est aliquis servus peccati, cui obedit, ita in statu iustitiae est aliquis
servus Dei voluntarie obediens, secundum illud Ps. Xcix, 2: servite Domino in laetitia. Et hoc est quod subdit
servi autem facti Deo. Ps. Cxv, 16: o Domine, quia ego servus tuus, etc..
Haec autem vera est libertas, et optima servitus; quia per iustitiam homo inclinatur ad id quod convenit ipsi,
quod est proprium hominis, et avertitur ab eo quod convenit concupiscentiae, quod est maxime bestiale.
Deinde cum dicit habetis fructum, etc., ponit effectum iustitiae, dicens habetis fructum vestrum in
sanctificatione, id est, ipsa sanctificatio, hoc est executio sanctitatis per bona opera, est fructus vester, in
quantum scilicet hoc spiritualiter et sancte vos delectat. Eccli. XXIV, 23: flores mei fructus honoris et honestatis,
etc.. Gal. V, 22: fructus spiritus est gaudium, pax, etc..
Consequenter ponit finem, dicens finem vero habetis vitam aeternam. Quae quidem est finis ipsorum iustorum,
qui propter vitam aeternam habendam omnia operantur.
Matth. VI, 33: primum quaerite regnum Dei, etc.. Et etiam ipsorum operum, quae cum ex obedientia Dei fiant et
ad Dei imitationem, vitam aeternam merentur.
Io. X, 27 s.: oves meae vocem meam audiunt, et sequuntur me, et vitam aeternam do eis.
Deinde cum dicit stipendia enim peccati, etc., manifestat quod dixerat de finibus malorum et bonorum.
Et primo quantum ad mala. Dicit: dictum est quod finis peccatorum est mors, stipendia enim peccati, mors.
Dicuntur autem stipendia mercedes militum, a stipe pendenda, id est ponderanda: quia pecunia distribuenda
militibus ponderabatur. Quia ergo peccatores peccato militant, membra sua exhibentes arma peccato, ut supra
dictum est, mors dicitur esse stipendium peccati, id est retributio, quam retribuit sibi servientibus.
Et ex hoc manifestum est, quod mors sit finis peccatorum, non quem peccantes quaerunt, sed qui eis retribuitur.
Ps. X, 6: ignis, sulphur, spiritus procellarum, pars calicis eorum.
Quantum vero ad bona, dicit gratia Dei vita aeterna.
Quia enim dixerat iustos homines habere vitam aeternam, quam certum est non posse haberi, nisi per gratiam:
ideo hoc ipsum quod bona operamur, et quod opus nostrum est dignum vita aeterna, est a gratia Dei.
Unde et in Ps. Lxxxiii, 12, dicitur: gratiam et gloriam dabit Dominus.
Sic igitur opera nostra si considerentur in sui natura et secundum quod procedunt ex libero arbitrio hominis, non
merentur ex condigno vitam aeternam, sed solum secundum quod procedunt ex gratia spiritus sancti.
Unde dicitur Io. IV, 14: quod fiet in eo fons aquae salientis in vitam aeternam.
Et hoc fit in Christo Iesu Domino nostro, id est, per Christum, vel in quantum in ipso sumus per fidem et
charitatem. Io. VI, 40: omnis qui videt filium, et credit in eum, habet vitam aeternam.
|+7 Capitulus 7
|#1 Lectio 1
Postquam apostolus ostendit quod per gratiam Christi liberamur a peccato, hic ostendit quod per eamdem
gratiam Christi, liberamur a servitute legis.
Et circa hoc duo facit.
Primo proponit propositum; secundo excludit obiectionem, ibi quid ergo dicemus, etc..
Circa primum duo facit.
Primo ostendit, quod per gratiam Christi liberamur a servitute legis; secundo ostendit utilitatem huius
liberationis, ibi ut fructificemus Deo, etc..
Circa primum tria facit.

70

