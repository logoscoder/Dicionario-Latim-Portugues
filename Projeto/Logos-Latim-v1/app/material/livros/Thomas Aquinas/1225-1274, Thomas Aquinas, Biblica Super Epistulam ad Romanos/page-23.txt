Consequenter cum dicit malitia, enumerat peccata in speciali. Et primo quantum ad transgressionem, quae
opponitur praeceptis negativis, secundo quantum ad omissionem, quae opponitur praeceptis affirmativis, ibi
superbos.
Circa primum duo facit: primo ponit peccata quibus aliquis deterioratur in seipso, secundo peccata quibus aliquis
fit nocivus proximo, ibi nequitia.
Circa primum, ponit quidem id primo quod est generale cum dicit malitia, quae est habitus vitiosus, virtuti
oppositus.
Unde ex malitia peccare dicuntur qui ex habitu peccant. Ps. LI, 3: quid gloriaris in malitia? in speciali ponit
peccatum quo quis deordinatur circa appetitum corporalium delectationum, cum dicit fornicatione. Quamvis
enim fornicatio proprie sit cum meretricibus, quae iuxta fornices, id est arcus triumphales, se publice
prostituebant, tamen hic sumitur pro omni illicito concubitu. Tob. IV, 13: attende tibi fili mi ab omni
fornicatione.
Secundo, ponit vitium per quod quis deordinatur circa appetitum rerum exteriorum cum dicit avaritia, quae est
immoderatus appetitus habendi. Hebr. Cap. Ult.: sint mores sine avaritia, contenti praesentibus.
Deinde ponuntur peccata quae tendunt ad nocumentum proximi. Et primo ponit id quod est generale cum dicit
nequitia, dum scilicet attentat aliquis quod nequit implere; quod maxime contingit circa nocumenta proximorum,
quibus non potest aliquis aliquando pro voto nocere. Ps. VII, 10: consumetur nequitia peccatorum.
Consequenter ponit radicem horum peccatorum dicens plenos invidia, quae est dolor de alieno bono, ex quo
aliquis incitatur ad nocendum alteri. Sap. II, 24: invidia diaboli mors introivit in orbem terrarum.
Postea ponuntur nocumenta et primo manifesta, et quantum ad facta, cum dicit homicidiis, quae sunt praecipua
nocumenta.
Os. IV, 2: maledictum, mendacium et homicidium, furtum et adulterium inundaverunt.
Dicit autem pluraliter homicidiis, quia homicidium non solum consistit in opere sed etiam in voluntate. I Io. III,
5: qui odit fratrem suum homicida est, qui scilicet odit ad occidendum.
Et quantum ad verba, cum dicit contentione.
Est autem contentio impugnatio veritatis cum confidentia clamoris. Prov. XX, 3: honor est homini qui se separat
a contentionibus.
Deinde ponit nocumenta occulta et, primo, illud quod est generale, cum dicit dolo, quando scilicet aliud
simulatur et aliud agitur. Ier. IX, 8: sagitta vulnerans lingua eorum, dolum locuta est; in ore suo pacem cum
amico suo loquitur et occulte ei ponit insidias.
Post haec ponit radicem interiorem horum nocumentorum, cum dicit malignitate, quae importat malum ignem, id
est malum affectum in corde secundum illud Ps. XXVII, 3: loquuntur pacem cum proximo suo mala autem in
cordibus. Ps. V, 6: non habitabit iuxta te malignus.
Consequenter ponit nocumenta occulta, quae praecipue fiunt verbis, cum dicit susurrones, qui scilicet occulte
susurrant in auribus hominum ad seminandas inter eos discordias. Eccli. XVIII, 15: susurro et bilinguis
maledictus in populo; multos enim turbavit pacem habentes. Detractores, qui scilicet detrahunt famae alicuius
occulte, id est eo ignorante mala dicentes de eo. Eccle. X, 11: si mordeat serpens in silentio nihil eo minus habet
qui occulte detrahit.
Et ne putentur ista peccata esse levia, quia solo ore committuntur, subdit Deo odibiles.
Impugnant enim id maxime quod Deus in hominibus amat, scilicet mutuum amorem.
Io. XV, 12: hoc est praeceptum meum ut diligatis invicem. Unde dicitur Prov. VI, 16: sex sunt quae odit Deus et
septimum detestatur anima eius, scilicet qui seminat inter fratres discordias.
Addit autem contumeliosos, qui scilicet mala in faciem inferunt. I Tim. I, 13: qui prius fuit blasphemus et
persecutor et contumeliosus.
Sic ergo haec tria vitia in materia conveniunt, quia omnes mala dicunt de proximo.
Differunt autem in fine, nam susurro intendit discordiam, detractor infamiam, contumeliosus iniuriam.
Consequenter ponit peccata quae pertinent ad omissionem, et primo ponit radicem horum peccatorum cum dicit
superbos.
Dicuntur enim superbi quasi super se euntes per inordinatum appetitum excellentiae, volunt enim praeesse, non
subesse alienae regulae, et ideo praecepta omittunt. Eccli. X, 15: initium omnis peccati superbia, quod verum est
quantum ad aversionem a Deo, non quantum ad conversionem ad bonum commutabile. Dicitur enim I Tim. Cap.
Ult.
Quod radix omnium malorum est cupiditas.
Secundo ponit processum superbiae, ex quo primo in corde nascitur elatio, ut scilicet homo se super alios efferat.
Lc. XVIII, 11: non sum sicut ceteri hominum.
Unde dicitur contra elatos illud Ps. Cxxx, 1: neque elati sunt oculi mei.
Secundo ex superbia in opere nascitur novitatum praesumptio, et quantum ad hoc subdit inventores malorum;
quia enim bona iam a Deo et ab hominibus sunt instituta, consequens est ut ipsi de novo adinveniant mala. Is. III,
8: adinventiones eorum contra Dominum.

23

