OPERA OMNIA
SANCTI THOMAE AQUINATIS
-----oOo----Textum electronicum praeparavit et indexavit
Ricardo M. Rom n, S. R. E. Presbyterus
Bonis Auris, MCMXCVIII

|*AD_ROMANOS
SUPER EP. AD ROMANOS

|+P Prologus
Prooemium
Vas electionis est mihi iste, etc.. Act. IX, 15.
Homines in sacra Scriptura inveniuntur vasis comparati propter quatuor, scilicet: propter constitutionem,
repletionem, usum et fructum.
Primo enim quantum ad constitutionem.
Vas enim artificis arbitrio subiacet. Ier. XVIII, 4: fecit illud vas alterum, sicut placuerat ei. Sic et constitutio
hominum subiacet Dei arbitrio, de quo in Ps. Xcix, 3: ipse fecit nos et non ipsi nos. Unde Isaias XLV, 9 dicit:
numquid dicit lutum figulo suo: quid facis? et infra IX, 20: numquid dicit figmentum ei, qui se finxit: quid me
fecisti sic? et inde est quod secundum voluntatem Dei artificis diversa invenitur vasorum constitutio. I Tim. II,
20: in magna autem domo non solum sunt vasa aurea et argentea, sed etiam lignea et fictilia.
Beatus autem Paulus, quia vas electionis nominatur in verbis propositis, quale vas fuerit, patet per id quod dicitur
Eccli. L, 10: quasi vas auri solidum ornatum omni lapide pretioso.
Aureum quidem vas fuit propter fulgorem sapientiae, de qua potest intelligi quod dicitur Gen. II, 12: et aurum
terrae illius optimum est, quia, ut dicitur Prov. III, 15, pretiosior est cunctis opibus. Unde et beatus Petrus
testimonium perhibet ei dicens. I petr. III, 15: sicut et charissimus frater noster Paulus secundum datam sibi
sapientiam scripsit vobis.
Solidum quidem fuit virtute charitatis, de qua dicitur Cant.Cap. Ultimo: fortis est ut mors dilectio. Unde et ipse
dicit rom. VIII, 38 s.: certus sum enim quia neque mors neque vita, etc. Poterunt nos separare a charitate Dei.
Ornatum autem fuit omni lapide pretioso, scilicet omnibus virtutibus, de quibus dicitur I Cor. III, 12: si quis
superaedificat supra fundamentum hoc, aurum, argentum, lapides pretiosos, etc.. Unde et ipse dicit II Cor. I, 12:
gloria nostra haec est, testimonium conscientiae nostrae, quod in simplicitate cordis et in sinceritate Dei et non in
sapientia carnali, sed in gratia Dei conversati sumus in hoc mundo.
Quale autem fuerit istud vas patet ex hoc quod talia propinavit: docuit enim excellentissimae divinitatis mysteria,
quae ad sapientiam pertinent, ut patet I Cor. II, 6: sapientiam loquimur inter perfectos, commendavit etiam
excellentissime charitatem, I Cor. XIII, instruxit homines de diversis virtutibus, ut patet Col. III, 12: induite vos
sicut electi Dei, sancti et dilecti, viscera misericordiae etc..
Secundo etiam ad vasa pertinere videtur ut liquore aliquo impleantur, secundum illud IV Reg. IV, 5: illi
offerebant vasa et illa infundebat.
Invenitur etiam inter vasa diversitas quantum ad huiusmodi plenitudinem. Nam quaedam inveniuntur vasa vini,
quaedam olei, et diversa diversi generis. Sic etiam et homines diversis gratiis, quasi diversis liquoribus, replentur
divinitus, I Cor. XII, 8: alii datur per spiritum sermo sapientiae, alii, etc..
Hoc autem vas, de quo nunc agitur, plenum fuit pretioso liquore, scilicet nomine Christi, de quo dicitur Cant. I,
2: oleum effusum nomen tuum. Unde dicitur ut portet nomen meum. Totus enim videtur fuisse hoc nomine
plenus, secundum illud Apoc. III, 12: Scribam super eum nomen meum.
Habuit enim hoc nomen in cognitione intellectus, secundum illud I Cor. II, 2: non enim iudicavi me scire aliquid
inter vos nisi Christum.
Habuit etiam hoc nomen in dilectione affectus, secundum illud Rom. VIII, 35: quis nos separabit a charitate
Christi. I Cor.Cap. Ultimo: si quis non amat Dominum nostrum Iesum Christum, sit anathema.
Habuit etiam ipsum in tota vitae suae conversatione.
1

