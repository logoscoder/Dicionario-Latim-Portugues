iustitiam in distributionibus, ut aequaliter aequalibus distribuatur. Homines autem, remota differentia meritorum,
sunt aequales. Si ergo absque consideratione meritorum Deus inaequaliter distribuit, unum eligens et alium
reprobans, videtur quod sit in eo iniquitas, quod est contra illud quod dicitur Deut. XXXII, 4: Deus fidelis et
absque ulla iniquitate; Ps. Cxviii, 137: iustus es, Domine, et rectum iudicium tuum.
Est autem sciendum quod Origenes hanc obiectionem solvere volens incidit in errorem.
Ponit enim in suo periarchon, Deum ab initio solum creaturas spirituales fecisse, et omnes aequales, ne ex eorum
inaequalitate posset secundum rationem praedictam iniquitas Deo adscribi, sed postea creaturarum diversitas
subsecuta est ex diversitate meritorum.
Nam illarum creaturarum spiritualium quaedam per amorem conversae sunt ad Deum plus vel minus, et
secundum hoc distincti sunt diversi ordines Angelorum: quaedam vero aversae sunt a Deo plus vel minus, et
secundum hoc alligatae sunt corporibus vel nobilibus vel ignobilibus, quaedam quidem caelestibus corporibus,
quaedam autem corporibus Daemonum, quaedam autem corporibus hominum. Et secundum hoc ratio condendi
et distinguendi creaturas corporeas, est peccatum spiritualis creaturae. Quod est contra id quod Gen. I, 31 dicitur:
vidit Deus cuncta quae fecerat, et erant valde bona, per quod datur intelligi quod causa producendi creaturas
corporales, est bonitas, ut dicit Augustinus, de civitate Dei.
Et ideo, hac opinione reiecta, videndum est qualiter apostolus dubitationem solvat, cum dicit absit. Moysi enim
dicit, etc..
Et circa hoc duo facit.
Primo solvit obiectionem praedictam quantum ad dilectionem sanctorum; secundo quantum ad odium seu
reprobationem malorum, ibi dicit enim Scriptura, etc..
Circa primum duo facit.
Primo proponit auctoritatem Scripturae ex qua procedit solutio; secundo ex ea conclusionem inducit, ibi igitur
non volentis, etc..
Inducit autem auctoritatem quae habetur Exod. XXXIII, 19, ubi dixit Dominus Moysi, secundum litteram
nostram: miserebor cui voluero, et clemens ero in quem placuero, sed apostolus inducit eam secundum litteram
LXX, dicens Moysi enim dicit, Dominus, miserebor cui misereor, et misericordiam praestabo cui miserebor, ubi
secundum superficiem litterae omnia bona nostra Dei misericordiae adscribuntur secundum illud is. Lxiii, 7:
miserationum Domini recordabor, laudem Domini super omnibus quae reddidit nobis. Et Thren. III, 22:
misericordiae Domini quod non sumus consumpti, multae enim sunt miserationes eius.
Exponitur autem haec auctoritas in Glossa dupliciter, et secundum hoc ex auctoritate hac dupliciter solvitur
quaestio et obiectio.
Uno modo sic: miserebor cui misereor, id est illi qui est dignus misericordia; et, ad maiorem expressionem, iterat
dicens misericordiam praestabo cui misereor, id est cui dignum iudico misereri: sicut et in Ps. Cii, 13 dicitur:
misertus est Dominus timentibus se.
Et secundum hoc licet misericorditer sua impendat, tamen ab iniustitia excusatur, quia dat quibus dandum est, et
quia non dat cui dandum non est, secundum rectitudinem sui iudicii.
Sed misereri cui dignum est, potest intelligi dupliciter. Uno modo ut intelligatur aliquis dignus misericordia
propter opera praeexistentia in hac vita, licet non in alia, ut posuit Origenes, quod pertinet ad haeresim
pelagianorum, qui posuerunt gratiam Dei hominibus secundum merita dari.
Sed hoc stare non potest, quia, sicut dictum est, ipsa etiam bona merita sunt homini a Deo, et sunt
praedestinationis effectus.
Alio modo potest intelligi ut aliquis dicatur dignus misericordia, non propter aliqua merita praecedentia gratiam
sed propter merita subsequentia, puta ut dicamus quod Deus dat alicui gratiam et proposuit eam ab aeterno illi se
daturum, quem praescivit ea bene fore usurum.
Et secundum hoc intelligit Glossa quod miseretur cui miserendum est. Unde dicit miserebor cui misertus ero, id
est, illi miserebor vocando et gratiam apponendo, cui praescius ero quod misericordiam daturus essem, sciens
illum convertendum et apud me permansurum.
Sed videtur quod nec hoc convenienter dici possit.
Manifestum est enim quod nihil potest poni ut ratio praedestinationis, quod est praedestinationis effectus, etiam
si accipiatur prout est in Dei praescientia, quia ratio praedestinationis praeintelligitur praedestinationi, effectus
autem in ipsa includitur.
Manifestum est autem quod omne Dei beneficium quod homini confert ad salutem, est divinae praedestinationis
effectus. Divinum autem beneficium non solum extendit se ad infusionem gratiae, qua homo iustificatur, sed
etiam ad gratiae usum: sicut etiam in rebus naturalibus non solum Deus causat ipsas formas in rebus, sed etiam
ipsos motus et operationes formarum, eo quod Deus est principium omnis motus, cuius operatione cessante a
movendo, ex formis nullus motus vel operatio sequitur. Sicut autem se habet habitus gratiae vel virtutis in anima
ad usum ipsius, sic se habet forma naturalis ad suam operationem. Et ideo dicitur Is. XXVI, 12: omnia opera
nostra operatus es in nobis, Domine.
Probat autem hoc speciali ratione Aristoteles de operibus voluntatis humanae.

103

