inexcusabilis, in quo enim iudicas alterum quasi male agentem, teipsum condemnas, id est, ostendis te esse
condemnabilem.
Matth. VII, 1: nolite iudicare, et non iudicabimini.
Non tamen credendum est, quod omne iudicium sit condemnationis causa.
Est enim triplex iudicium. Unum quidem iustum, quod scilicet fit secundum regulam iustitiae. Sap. I, 1: diligite
iustitiam, qui iudicatis terram. Aliud est iudicium non iustum, quod scilicet fit contra regulam iustitiae.
Sap. VI, 5: cum essetis ministri regni eius, non recte iudicastis. Est autem tertium iudicium temerarium, contra
quod dicitur Eccle. V, 1: ne temere quid loquaris.
Quod quidem dupliciter committitur. Uno modo, quando aliquis procedit circa id quod est sibi commissum
iudicium absque debita veritatis cognitione; contra id quod dicitur iob XXIX, 6: causam quam ignorabam
diligentissime investigabam. Alio modo, quando aliquis usurpat sibi iudicium de occultis, de quibus solus Deus
iudicare habet; contra id quod dicitur I Cor. IV, 5: nolite ante tempus iudicare, quoadusque veniat Dominus, qui
illuminabit, etc..
Est autem aliquid occultum, non solum quoad nos, sed secundum sui naturam, ad solam Dei cognitionem
pertinens. Primo quidem cogitatio cordis, secundum illud ier. XVII, 9 s.: pravum est cor hominis et inscrutabile,
quis cognoscet illud? ego Dominus scrutans corda, et probans renes. Secundo, contingens futurum, secundum
illud Is. XLI, 23: annuntiate quae ventura sunt in futurum, et dicemus quia dii estis vos. Et ideo, sicut dicit
Augustinus, de sermone Domini in monte: duo sunt in quibus temerarium iudicium cavere debemus: cum
incertum est quo animo quidque factum fuerit, vel cum incertum est qualis quisque futurus est, qui nunc vel
bonus vel malus apparet.
Primum ergo iudicium non est condemnationis causa, sed secundum et tertium.
Deinde cum dicit eadem enim, excludit aliam excusationis causam, scilicet innocentiam. Quasi dicat: ideo tu qui
iudicas alios, teipsum condemnas, quia tu eadem agis quae iudicas, id est de quibus alios condemnas, et ita
videtur quod contra conscientiam agis. Matth. VII, 3: quid autem vides festucam in oculo, etc..
Est tamen sciendum quod non semper cum aliquis aliquem iudicat de peccato quod ipse committit per hoc ipsum
semper sibi condemnationem acquirit, quia non semper mortaliter peccat sic iudicando, semper tamen suam
damnationem manifestat.
Si enim publice sit in peccato de quo alium iudicat, videtur scandalizare iudicando, nisi forte humiliter se simul
cum illo reprehendat pro suo peccato ingemiscens.
Si vero sit in eodem peccato occulte, non peccat iudicando alium de peccato eodem, maxime cum humilitate et
conatu ad resurgendum, ut Augustinus dicit in libro de sermone Domini in monte: primum cogitemus cum
aliquem reprehendere necessitas nos cogit, utrum tale sit vitium, quod nunquam habuimus: et tunc cogitemus nos
etiam habere potuisse, vel tale quod habuimus, et iam non habemus: et tunc tangat memoriam fragilitas
communis, ut illam correctionem non odium, sed misericordia praecedat. Si autem invenimus nos in eodem vitio
esse, non obiurgemus, sed congemiscamus et ad pariter condolendum invitemus.
Deinde cum dicit scimus enim, astruit et commendat divinum iudicium. Et circa hoc tria facit.
Primo ponit divini iudicii veritatem; secundo excludit contrariam opinionem, ibi existimas; tertio manifestat
veritatem, ibi qui reddet unicuique.
Dicit ergo primo. Ideo dico quod teipsum condemnas cum eadem agis quae iudicas, scimus enim, id est pro certo
tenemus, quoniam iudicium Dei est in eos qui talia agunt, id est imminet eis divinum iudicium.
Iob XIX, 29: ultor iniquitatis est gladius, et scitote esse iudicium. Eccle. Cap. Ult.: cuncta quae fiunt adducet
Deus in iudicium.
Item scimus quod hoc iudicium est secundum veritatem. Ps. Xcv, 13: iudicabit orbem terrae in aequitate.
Hominis autem iudicium, etiam si iuste iudicet, non semper est secundum veritatem negotii sed secundum dicta
testium, quae quandoque dissonant a veritate. Sed hoc non est in divino iudicio, quia, ut ipse dicit, Ier. XXIX,
23: ego sum iudex et testis. Non etiam fallitur falsis allegationibus, secundum illud iob XLI, 3: non parcam ei
quasi verbis potentibus et ad deprecandum compositis.
Deinde cum dicit existimas autem, excludit opinionem contrariam, et primo ponit eam; secundo assignat causam,
ibi an divitias; tertio improbat, ibi ignoras.
Dicit ergo primo. Ita dixi quod iudicium Dei est secundum veritatem in eos qui talia agunt, sed numquid, o
homo, quicumque es, qui iudicas eos qui talia agunt, et tamen facis ea, superioris iudicium non times? existimas
quia tu effugies iudicium Dei? quasi dicat: si hoc existimas, falsa est aestimatio tua. Ps. Cxxxviii, 7: quo ibo a
spiritu tuo? et quo a facie tua fugiam? iob XI 20: effugium peribit ab eis.
Deinde cum dicit an divitias, ostendit causam huius falsae aestimationis.
Quia enim homo non statim punitur a Deo pro peccato, aestimat se non esse puniendum, contra id quod dicitur
Eccli. V, 4: ne dixeris in corde tuo: peccavi, et quid accidit triste? altissimus enim est patiens redditor. Et Eccle.
VIII, 11: etenim, quia non profertur cito contra malos sententia, absque ullo timore filii hominum perpetrant
mala.

25

