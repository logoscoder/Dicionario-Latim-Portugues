Secundo docet quod benevolentia sive benedictio sit pura, id est absque permixtione contrarii. Unde dicit
benedicite, et nolite maledicere, id est ita benedicatis quod nullo modo maledicatis. Quod est contra quosdam qui
ore benedicunt et corde maledicunt, secundum illud Ps. XXVII, 3: qui loquuntur pacem cum proximo suo, mala
autem in cordibus eorum. Et etiam contra illos qui quandoque benedicunt, quandoque maledicunt, vel quibusdam
benedicunt, quibusdam maledicunt. Iac. III, 10: ex ipso ore procedit benedictio et maledictio. Non oportet, fratres
mei, haec ita fieri. I Petr. III, 9: non reddentes maledictum pro maledicto.
Sed contra hoc videtur esse quod in sacra Scriptura plures maledictiones inveniuntur.
Dicit enim Deut. XXVII, 26: maledictus qui non permanserit in sermonibus legis huius, nec eos opere perficit.
Ad quod dicendum est quod maledicere est malum dicere: quod quidem tripliciter contingit, sicut et benedicere,
scilicet enuntiando, imperando et optando; et secundum quodlibet horum modorum potest bene et male fieri.
Si enim id quod est materialiter malum, dicatur malum quolibet praedictorum modorum, sub ratione boni non est
illicitum, quia hoc est magis benedicere, quam maledicere: unumquodque enim magis iudicatur secundum suam
formam, quam secundum suam materiam. Si vero aliquis dicat malum sub ratione mali, formaliter maledicit;
unde est omnino illicitum.
Utrumque autem horum contingit in hoc, quod aliquis enuntiando malum profert.
Quandoque enim aliquis enuntiat malum alicuius ad notificandum necessariam veritatem et sic dicit malum sub
ratione veri necessarii, quod est bonum, unde est licitum.
Et hoc modo iob III, 1 s. Dicitur, quod iob maledixit diei suae, enuntians malitiam praesentis vitae, sicut
apostolus dicit Eph. V, 16: redimentes tempus, quoniam dies mali sunt.
Quandoque autem aliquis enuntiat malum alterius sub ratione mali, scilicet intentione detrahendi. Et hoc est
illicitum. Dicitur enim I Cor. VI, 10: neque maledici, neque rapaces regnum Dei possidebunt.
Similiter etiam in eo quod quis dicit malum imperando; contingit autem quandoque quod aliquis dicit id quod est
materialiter malum sub ratione boni, puta cum ex imperio alicuius provenit alicui malum poenae propter
iustitiam, quod quidem est licitum. Et hoc modo transgressores legis maledicuntur, id est, poenae secundum
iustitiam deputantur.
Quandoque vero aliquis imperando dicit malum alterius iniuste, puta propter odium et vindictam. Et talis
maledictio est illicita.
Ex. XXI, 17: qui maledixerit patri vel matri, morte moriatur.
Et idem est etiam, circa id quod aliquis dicit malum optando. Si enim hoc optet sub ratione boni, puta ut per
adversitatem alicuius perveniat ad spiritualem profectum, hoc licitum est. Iob V, 3: vidi stultum firma radice, et
maledixi pulchritudini eius statim.
Si vero hoc homo faciat propter odium vel vindictam, est omnino illicitum. I Reg. XVII, 43: maledixit
Philisthaeus David in diis suis.
Deinde cum dicit gaudere cum gaudentibus, etc., ponit ea quae pertinent ad concordiam. Et primo ponit
concordiae documenta; secundo removet impedimenta, ibi non alta sapientes, etc..
Concordia autem potest dupliciter attendi.
Uno modo quantum ad effectum in bonis et in malis. In bonis quidem, ut aliquis bonis aliorum congaudeat; unde
dicit gaudere, scilicet debetis, cum gaudentibus. Phil. II, 17: gaudeo et congratulor omnibus vobis.
Sed hoc est intelligendum, quando quis gaudet de bono. Sunt autem quidam qui gaudent de malo, secundum
illud Prov. II, 14: laetantur cum malefecerint, et exultant in rebus pessimis. Et in istis non est congaudendum.
I Cor. XIII, 6 dicitur de charitate, quod non gaudet super iniquitate, congaudet autem veritati.
In malis autem, ut aliquis tristetur de malis alterius. Unde subdit, flere, scilicet debetis, cum flentibus. Iob XXX,
25: flebam quondam super eo, qui afflictus erat. Eccli. VII, 38: non desis plorantibus in consolatione, et cum
lugentibus ambula.
Ipsa enim compassio amici condolentis consolationem in tristitiis affert dupliciter: primo quidem, quia ex hoc
colligitur efficax amicitiae argumentum. Eccli. XII, 9: in malitia illius, id est in infortunio, amicus cognitus est.
Et hoc ipsum est delectabile cognoscere aliquem sibi esse verum amicum.
Alio modo, quia ex hoc ipso quod amicus condolet, videtur se offerre ad simul portandum onus adversitatis,
quod tristitiam causat.
Et quidem levius portatur quod portatur a pluribus, quam ab uno solo.
Secundo, concordia consistit in unitate sententiae, et quantum ad hoc dicit idipsum, id est idem sitis, invicem
sentientes, ut scilicet in eadem sententia conveniatis.
I Cor. I, 10: sitis perfecti in eodem sensu, et in eadem sententia. Phil. II, 2: eamdem charitatem habentes
unanimes, idipsum sentientes.
Sciendum est tamen, quod duplex est sententia.
Una quidem quae pertinet ad iudicium intellectus circa speculabilia, puta circa considerationes geometricas vel
naturales: dissentire autem in talibus non repugnat amicitiae vel charitati, quia charitas in voluntate est.
Huiusmodi autem iudicia non proveniunt ex voluntate, sed ex necessitate rationis.
Alia vero sententia pertinet ad iudicium rationis circa agenda, et in talibus dissensio amicitiae contrariatur: quia
talis dissensio habet contrarietatem voluntatis. Et quia fides non solum est speculativa sed etiam practica,
135

