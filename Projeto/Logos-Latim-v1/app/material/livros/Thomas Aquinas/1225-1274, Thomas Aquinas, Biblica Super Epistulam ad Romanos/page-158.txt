exultatione nomini tuo, quod eis manifestum est, secundum illud Io. XVII, 6: manifestavi nomen tuum
hominibus quos dedisti mihi.
Vel aliter: confitebor tibi in gentibus, id est, faciam quod tibi gentes confiteantur confessione fidei, Ps. Lxvi, 4:
confiteantur tibi populi, Deus, confiteantur tibi populi omnes, et nomini tuo cantabo, id est faciam quod gentes
cantent tibi canticum quod consistit in exultatione spiritus renovati.
Ps. Xcv, 1: cantate Domino canticum novum, cantate Domino, omnis terra.
Secunda auctoritas continet adunationem gentium et Iudaeorum. Unde subdit et iterum dicit, Scriptura, o gentes
quae eratis alienae, a conversatione Israel, ut dicitur Eph. II, 12, laetamini, gentes, cum plebe eius, idest simul
communem exultationem assumatis cum Iudaeis, qui olim erant plebs eius. Is. IX, 3: laetabuntur coram te, sicut
qui laetantur in messe. Io. X, 16: fiet unum ovile et unus pastor. Nostra autem littera habet: laetamini cum
ierusalem et exultate in ea, omnis qui diligitis eam.
Tertia autem auctoritas continet devotionem gentium ad Deum. Unde subdit et iterum scriptum est in Psalmis
laudate, omnes gentes, Dominum, scilicet eius bonitatem confitentes, Ps.: a solis ortu usque ad occasum
laudabile nomen Domini; et omnes populi, non solum populus Iudaeorum, magnificate eum, id est credite esse
magnum, id est quod sua magnitudine omnem laudem excedat. Eccli. XLIII, 33: benedicentes Dominum,
exaltate illum quantum potestis: maior enim est omni laude.
Matth. I, 11: ab ortu solis usque ad occasum magnum est nomen meum in gentibus.
Quarta auctoritas continet reverentiam gentium ad Christum. Unde subditur et rursus Isaias ait erit radix iesse.
In quo praenuntiat Christi originem, ex David semine nasciturum. Iesse namque fuit pater David. Dicit ergo erit
radix iesse, ex cuius semine Christus nascetur. Is. XI, 10: egredietur virga de radice iesse, et flos, etc..
Vel Christus erit radix iesse, quia licet ex iesse processerit secundum carnis originem, tamen sua virtute iesse
sustentavit et gratiam ei influxit. Supra XI, 18: non tu radicem portas, sed radix te.
Deinde tangit Christi officium, subdens et qui exurget in tantam gratiae excellentiam, ut possit regere gentes, eos
divino cultui subiugando, quod nullus ante eum facere potuit.
Ps. II, 8: dabo tibi gentes haereditatem tuam. Reges eos in virga ferrea.
Ultimo ponit devotionem gentium ad Christum, dicens in eum gentes sperabunt, ut scilicet per eum haereditatem
caelestis gloriae consequantur. I Petr. I, 3: regeneravit nos in spem vivam per resurrectionem Iesu Christi ex
mortuis.
Deinde, cum dicit Deus autem spei, etc., subiungit orationem, dicens: dictum est quod in Christum gentes
sperabunt.
Deus autem spei, id est, qui nobis hanc spem infundit, secundum illud Ps. Lxx, 5: spes mea, Domine. Vel Deus
spei, I. E., in quo sperandum est, repleat vos omni gaudio, scilicet spirituali, quod est de Deo, nehem. VIII, 10:
gaudium enim Domini est fortitudo vestra, et pace per quam homo in seipso et ad Deum et proximum est
pacatus, Ps. Cxviii, 165: pax multa diligentibus legem tuam, Domine; in credendo, quasi dicat: ut cum hoc quod
creditis, etiam pacem et gaudium habeatis, quae quidem sunt charitatis effectus, secundum illud Gal. V, 22:
fructus autem spiritus sunt charitas, gaudium, pax.
Unde patet quod a Deo, qui est dator spei, optat eis ut cum fide habeant charitatem, per quam fides operatur, ut
habetur Gal. V, 6, ne fides eorum sit informis et mortua: quia fides sine operibus mortua est, ut dicitur Iac. II, 26.
Et ut sic per plenitudinem harum virtutum abundetis, proficiendo de bono in melius, non solum in spe, sed etiam
in virtute spiritus sancti, id est in charitate, quae in cordibus nostris diffunditur per spiritum sanctum, ut supra V,
5 dictum est. II Cor. IX, 8: potens est autem Deus omnem gratiam abundare facere in nobis.
|#2 Lectio 2
Postquam apostolus generalibus admonitionibus Romanos instruxerat, hic incipit eis quaedam familiaria
scribere. Et primo quaedam pertinentia ad seipsum; secundo, quaedam pertinentia ad alios ibi cap. XVI
commendo autem vobis Phoeben, etc..
Circa primum tria facit.
Primo excusat praesumptionem de hoc quod eos instruxerat et reprehenderat; secundo excusat suam tarditatem
circa visitationem eorum, ibi propter quod plurimum impediar; tertio petit suffragia orationum ipsorum, ibi
obsecro autem vos, fratres, etc..
Et circa primum duo facit.
Primo excludit oppositam causam instruendi et arguendi eos; secundo assignat veram causam, ibi audacius enim
scripsi vobis, fratres, ex parte, etc..
Circa primum considerandum est, quod aliquis posset credere apostolum ideo scripsisse Romanis, quia
aestimaret illum esse apud Romanos qui posset instruere et corrigere. Sed hoc ipse excludit, dicens certus sum
enim, fratres mei, per ea quae de vobis audivi, quoniam idonei estis ad admonendum eos qui inter vos
admonitione indigent.
Ad hoc autem ut aliquis recte admoneat duo requiruntur, quorum primum est ut non ex odio vel ira, sed ex
dilectione moneat secundum illud Ps. Cxl, 6: corripiet me iustus in misericordia. Et Gal. VI, 1: vos qui
spirituales estis, instruite huiusmodi in spiritu lenitatis.
158

