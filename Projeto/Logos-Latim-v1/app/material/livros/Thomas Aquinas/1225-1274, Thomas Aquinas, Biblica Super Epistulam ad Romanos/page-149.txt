Sed intelligendum est quod hic apostolus loquitur quantum ad illas abstinentias, quae quolibet die licite fieri
possunt absque dissonantia communis consuetudinis, vel eorum quae sunt a maioribus instituta.
Deinde, cum dicit qui sapit diem, etc., probat propositum, quod scilicet unusquisque suo Domino stet aut cadat:
et hoc tripliciter.
Primo per actum fidelium; secundo per intentionem eorum, ibi nemo enim vestrum, etc.; tertio per eorum
conditionem, ibi sive ergo vivimus, sive morimur, etc..
Probat ergo primo quomodo unusquisque fidelium suo Domino stat aut cadit, per hoc quod de omnibus quae
fecit secundum suam conscientiam gratias agit Deo. Unde dicit qui sapit diem, ut scilicet uno die abstineat et alio
die ab abstinentia cesset, Domino sapit, id est ad reverentiam Dei cibos discernit, sicut etiam nos discernimus
vigilias festorum in quibus ieiunamus, a diebus festis quibus ieiunium solvimus propter reverentiam Dei. Eccli.
XXXIII, 7: quare dies diem superat, et iterum lux lucem.
Deinde loquitur quantum ad illos qui iudicant omnem diem, quorum quidam omni die a ieiunio cessabant, sicut
dicitur matth. IX, 14 quod discipuli Christi non ieiunabant.
Unde dicit et qui manducat, scilicet omni die, Domino manducat, id est ad gloriam Domini, quod per hoc patet,
gratias enim agit Deo, scilicet de cibo assumpto.
I Tim. IV, 3: abstinere a cibis quos Deus creavit ad percipiendum cum gratiarum actione fidelibus. Ps. XXI, 27:
edent pauperes et saturabuntur, etc..
Ulterius quantum ad eum qui sic iudicat omnem diem, ut scilicet omni die abstineat, subdit et qui non manducat,
id est abstinet omni die, Domino, id est, ad honorem Domini, non manducat. Et hoc patet per hoc quod gratias
agit Deo qui sibi dedit voluntatem, et virtutem abstinendi. I Thess. Cap. Ult.: in omnibus gratias agite.
Sed quod hic dicit apostolus de his qui omni die vel abstinebant vel ab abstinentia cessabant, debet intelligi
quantum ad illud tempus in quo hoc non erat contrarium statutis maiorum, nec communi consuetudini populi
Dei.
Deinde cum dicit nemo enim vestrum sibi vivit, etc., probat idem ex intentione fidelium.
Et, primo, excludit inordinatam intentionem, dicens: recte dico quod unusquisque Domino suo stat aut cadit,
nemo nostrum sibi vivit vel naturali vita vel spirituali, de qua dicitur Hab. II, 4: iustus autem meus ex fide vivit.
Sibi, id est propter seipsum, quia hoc esset frui seipso. I Cor. X, 33: non quaerens quod mihi utile est. Ps. Cxiii,
9: non nobis, Domine, non nobis, etc.; vel sibi, id est, secundum suam regulam, sicut qui dicunt Sap. II, 11: sit
fortitudo nostra lex iniustitiae; vel sibi, id est suo iudicio, I Cor. IV, 3: sed neque meipsum iudico.
Et nemo moritur, scilicet morte corporali vel morte spirituali peccando, vel etiam morte spirituali qua quis
moritur vitiis, puta in baptismo, secundum illud supra VI, 7: qui mortuus est iustificatus est a peccato; vel sibi, id
est suo iudicio, vel propter seipsum aut suo exemplo; sed exemplo Christi moritur aliquis a vitiis. Rom. VI, 10:
quod enim mortuus est peccato, mortuus est semel; et infra: ita et vos existimate vos mortuos esse peccato.
Secundo ostendit qualis sit recta intentio fidelium, dicens sive enim vivimus, vita corporali, Domino vivimus, id
est ad gloriam Domini; sive morimur, morte corporali, Domino morimur, id est ad honorem Domini. Phil. I, 20:
magnificabitur Christus in corpore meo sive per mortem sive per vitam.
Vel sic exponatur quod dicit vivimus et morimur de vita et morte spirituali, exponendum est quod dicit Domino,
id est iudicio Domini qui constitutus est a Deo iudex vivorum et mortuorum, ut dicitur Act. X, 42.
Deinde cum dicit sive ergo vivimus, etc., ostendit propositum ex conditione fidelium.
Et, primo, concludit ex praemissis conditionem fidelium, scilicet quod non sunt sui, sed alterius. Illi enim qui sui
sunt, sicut liberi homines, sibi vivunt et sibi moriuntur.
Quia ergo dictum est quod fideles non sibi vivunt aut moriuntur sed Domino, concludit sic sive ergo vivimus,
sive morimur, Domini sumus, quasi servi eius qui habet potestatem vitae et mortis. I Cor. VII, 23: pretio empti
estis, nolite fieri servi. I Cor. VI, 20: empti enim estis pretio magno. I par. XII, 18: tui sumus, o David, et tecum,
fili Isai.
Secundo assignat causam huius conditionis, dicens in hoc enim Christus mortuus est, et resurrexit, id est hoc
adeptus est sua morte et resurrectione, ut vivorum dominaretur, quia resurrexit, vitam novam et perpetuam
inchoando, et mortuorum, quia mortem nostram moriendo destruxit. II Cor. V, 15: pro quibus mortuus est
Christus, ut qui vivunt, iam non sibi vivant, sed ei qui pro eis mortuus est, et resurrexit.
Sic igitur per omnia praedicta apostolus probavit, quod unusquisque Domino suo stat aut cadit, per hoc scilicet
quod fideles gratias agunt Deo, et quod Domino vivunt et moriuntur, et quod Domini sunt et in morte et in vita.
Deinde cum dicit tu autem quid iudicas, etc., ponit tertiam rationem quae sumitur ex futuro iudicio.
Et circa hoc tria facit. Primo proponit superfluitatem praesentis iudicii, dicens tu autem quid iudicas? id est qua
utilitate vel necessitate iudicas, fratrem tuum, temere de occultis, quae tuo iudicio non sunt commissa? aut tu,
alius qui iudicaris, quare spernis fratrem tuum, pro nullo reputans ab eo iudicari? Mal. II, 10: quare despicit
unusquisque fratrem suum? secundo praenuntiat futurum Christi iudicium, quasi dicat: recte dico cur iudicas,
quia non debes timere quod absque iudicio remaneat, omnes enim stabimus ante tribunal Christi. Dicitur enim
tribunal Christi eius iudiciaria potestas, sicut et matth. XXV, 21 dicitur: cum venerit filius hominis in maiestate
sua, tunc sedebit super sedem maiestatis suae.

149

