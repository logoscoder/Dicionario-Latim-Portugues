IX, 4: quorum adoptio est filiorum et gloria, etc.; et supra XI, 17: socius radicis et pinguedinis olivae factus es.
Sunt etiam facti participes spiritualium eorum, per hoc quod illi praedicatores eis miserunt. Debent et in
carnalibus ministrare illis, secundum illud eccli. XIV, 15: in divisione sortis da et accipe.
Et Ps. Sumite Psalmum, id est spiritualia, et date tympanum, id est temporalia.
Et ex hoc sumitur argumentum quod debentur sumptus non solum illis qui praedicant, sed etiam qui
praedicatores mittunt.
Deinde cum dicit hoc igitur cum, etc., praefigit terminum quo ad eos sit venturus, dicens hoc igitur cum
consummavero, scilicet ministerium sanctorum, et assignavero eis fructum hunc, id est eleemosynam gentilium,
quae est quidam fructus conversionis eorum, Os. X, 1: vitis frondosa Israel fructus est ei adaequatus; proficiscar
per vos in Hispaniam.
Sed videtur hic apostolus falsum dicere: nunquam enim in Hispania fuisse legitur. In ierusalem enim captus fuit,
et exinde Romam perlatus est in vinculis, ut habetur act.
Ult., ubi est occisus simul cum Petro.
Dicunt ergo quidam quod, sicut dicitur Act. Cap. Ult., cum venisset Romam Paulus, permissum est ei manere
sibimet cum custodiente se milite; et postea dicitur, quod mansit biennio toto in suo conductu, et in illo spatio
dicunt eum in Hispaniam ivisse.
Sed quia hoc certum non est, potest melius dici, quod apostolus falsum non dixit, quia proponebat se facturum
quod dicebat.
Et sic verba eius erant intelligenda quasi insinuantia eius propositum, non autem futurum eventum qui ei erat
incertus; unde non poterat hoc praedicere, nisi forte sub conditione quam Iacobus dicit apponendam iac. IV, 15:
pro eo ut dicatis: si Dominus voluerit, et: si vixerimus, faciemus hoc aut illud.
Et sic etiam apostolus se excusat II Cor. I, 17, de hoc quod ad eos non iverat, sicut promiserat; dicens: cum ergo
volui, numquid levitate usus sum? aut quae cogito, secundum carnem cogito, ut sit apud me est et non? et sic ex
hoc quod ex iusta causa praetermisit facere quod promiserat, se immunem dicit a levitate, carnalitate et falsitate.
Et sic etiam solvit hoc Gelasius Papa, et habetur in decretis: beatus, inquit, Paulus apostolus non ideo, quod
absit, fefellisse credendus est, aut sibi extitisse contrarius, quoniam cum ad Hispaniam se promisisset iturum,
dispositione divina, maioribus occupatus causis, implere non potuit quod promisit. Quantum enim ipsius
voluntatis interfuit, hoc pronuntiavit quod re vera voluisset efficere. Quantum vero ad divini secreta consilii
(quae ut homo non potuit, licet spiritu Dei plenus, agnoscere) superna praetermisit dispositione praeventus. Licet
enim propheticum spiritum habuerit, tamen prophetis non omnia revelantur, ut patet IV Reg. IV, 27, ubi eliseus
dixit: anima eius in amaritudine est, et Dominus celavit a me, et non indicavit mihi.
Deinde cum dicit scio autem, etc., praenuntiat eis fructum suae visitationis, dicens scio autem, scilicet ex fiducia
divinae gratiae, quoniam veniens ad vos, in abundantia benedictionis Christi veniam, id est, Christus abundantius
suam benedictionem dabit vobis in meo adventu, de qua dicitur in Ps. Lxxxiii, 7: etenim benedictionem dabit
legislator, ibunt de virtute in virtutem.
Et sic Laban dixit ad Iacob, Gen. III, 27: experimento didici quod benedixerit mihi Deus propter te.
Deinde cum dicit obsecro, ergo, etc., petit ab eis orationis suffragia, et primo petit eorum orationes, secundo ipse
pro eis rogat, ibi Deus pacis, etc..
Circa primum tria facit. Primo inducit eos ad orandum pro se ex tribus.
Primo quidem ex superna charitate, cum dicit obsecro ergo vos, fratres. Ad Philemonem propter charitatem
autem magis obsecro.
Secundo ex reverentia Christi, cuius ipse erat minister, dicens per Dominum nostrum Iesum Christum; in quo
omnes unum sumus, ut supra XII, 5 dictum est.
Tertio ex dono spiritus sancti, quod eius ministerio tradebatur, unde subdit per charitatem spiritus sancti, quam
spiritus sanctus in cordibus nostris diffundit, ut supra V, 5 dictum est.
Secundo petit auxilium orationis eorum, dicens ut adiuvetis me in orationibus vestris pro me ad Deum, scilicet
pro me fusis. Prov. XVIII, 19: frater qui iuvatur a fratre, quasi civitas firma.
Hoc autem, ut Glossa dicit, non ideo dicit apostolus quia ipse minus mereatur quam alii minores, sed ordinem
sequitur. Primo quidem ut ab ecclesia pro rectore suo fiat oratio, secundum illud I Tim. II, 1 s.: obsecro igitur
primum omnium fieri obsecrationes, orationes, postulationes, gratiarum actiones pro omnibus hominibus, pro
regibus et omnibus qui sunt in sublimitate constituti, etc.. Secundo, quia multi minimi dum congregantur
unanimes, magis merentur. Et ideo impossibile est, ut multorum preces non impetrent. Matth. XVIII, 19: si duo
ex vobis consenserint super terram, de omni re quamcumque petierint, fiet illis a patre meo qui est in caelis.
Tertio, ut dum multi orant, multi etiam gratias agant exauditi, secundum illud II Cor. I, 11: adiuvantibus vobis in
oratione pro nobis, ut per multos gratiae agantur Deo.
Tertio ponit ea quae vult sibi impetrari, quorum primum pertinet ad hostes quos habebat in Iudaea. Unde dicit ut
liberer ab infidelibus qui sunt in Iudaea, qui praecipue Paulum impugnabant et odiebant, quia fiducialiter
praedicabat cessationem legalium. Act. XXI, 21: audierunt de te quod discessionem doces a Moyse, etc..
Secundum pertinebat ad eos in quorum ministerium ibat. Et hoc est quod subdit et oblatio obsequii mei, id est
ecclesia in qua eis ministro, fiat accepta sanctis qui sunt in ierusalem, scilicet ut ex hac provocentur ad gratias
162

