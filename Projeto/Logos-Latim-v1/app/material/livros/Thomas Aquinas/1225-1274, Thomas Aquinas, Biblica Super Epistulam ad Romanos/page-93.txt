Ipse autem spiritus sanctus est qui nos dirigit in viam rectam, ut dicitur in Ps. XXVI, 11. Unde dicitur I Petr. III,
13: quis est qui vobis noceat, si boni aemulatores fueritis? et Ps. Cxviii, 165: pax multa diligentibus legem tuam,
et non est illis scandalum.
Et hoc rationabiliter: quia, ut dicitur Prov. VIII, 17: ego diligentes me diligo; diligere est bonum velle dilecto;
Dei autem velle est operari. Omnia enim quaecumque voluit fecit, ut in Ps. Cxxxiv, 6 dicitur. Et ideo Deus
omnia convertit in bonum his qui eum diligunt.
Secundo attenditur id quod est ex parte Dei, qui primo fideles ab aeterno praedestinavit; secundo ex tempore
vocat; tertio sanctificat: et haec tria tangit, cum dicit his qui secundum propositum vocati sunt sancti, id est,
praedestinatis, vocatis, et sanctificatis: ut propositum referatur ad praedestinationem, quae, secundum
Augustinum, est propositum miserendi, Eph. I, 11: praedestinati secundum propositum eius. Quod dicit, vocati,
ad vocationem pertinet. Is. XLI, 2: vocavit eum, ut sequeretur se. Quod dicit sancti, ad sanctificationem,
secundum illud Lev. XXI, 8: ego Dominus qui sanctifico.
Hoc autem apostolus se scire dicit ex persona sanctorum, dicens scimus. Sap. X, 10: dedit illi scientiam
sanctorum. Procedit autem haec scientia tum ex experimento, tum etiam ex consideratione efficaciae charitatis,
Cant. VIII, 6: fortis est ut mors dilectio, et etiam praedestinationis aeternae, Is. XLVI, 10: omnis voluntas mea
implebitur, et omne consilium meum fiet.
Deinde, cum dicit nam quos praescivit, etc., probat quod dixerat tali ratione: nullus potest nocere his quos Deus
promovet, sed praedestinatos diligentes Deum, Deus promovet; ergo nihil potest eis nocere, sed omnia cedunt eis
in bonum.
Primo ergo probat minorem, scilicet quod eos Deus promoveat; secundo, maiorem, scilicet quod promotis a Deo
nihil potest esse nocivum, ibi quid ergo dicemus, etc..
Circa primum duo facit.
Primo proponit ea quae sunt ad promotionem sanctorum ab aeterno; secundo, ea quae sunt ex tempore, ibi quos
autem praedestinavit, etc..
Ponit autem duo circa primum, scilicet praescientiam et praedestinationem, cum dicit nam quos praescivit et
praedestinavit.
Dicunt autem quidam quod praedestinatio hic accipitur pro praeparatione quae est in tempore, qua scilicet Deus
praeparat sanctos ad gratiam, et hoc dicunt ad distinguendum praescientiam a praedestinatione.
Sed si recte consideretur, utrumque est aeternum, et differunt ratione. Nam sicut dictum est supra, super illud:
qui praedestinatus est, praedestinatio importat praeordinationem quamdam in animo eorum quae quis est
facturus. Ab aeterno autem Deus praedestinavit beneficia quae sanctis suis erat daturus. Unde praedestinatio est
aeterna.
Differt autem a praescientia secundum rationem, quia praescientia importat solam notitiam futurorum: sed
praedestinatio importat causalitatem quamdam respectu eorum. Et ideo Deus habet praescientiam etiam de
peccatis, sed praedestinatio est de bonis salutaribus.
Unde Apost. Eph. I, 5 s. Dicit: praedestinati secundum propositum eius, ut simus in laudem, etc..
Circa ordinem autem praescientiae et praedestinationis dicunt quidam quod praescientia meritorum bonorum et
malorum est ratio praedestinationis et reprobationis, ut scilicet intelligatur quod Deus praedestinet aliquos, quia
praescit eos bene operaturos, et in Christum credituros. Et secundum hoc littera sic legitur: quos praescivit
conformes fieri imaginis filii eius, hos praedestinavit.
Et hoc quidem rationabiliter diceretur, si praedestinatio respiceret tantum vitam aeternam, quae datur meritis; sed
sub praedestinatione cadit omne beneficium salutare, quod est homini ab aeterno divinitus praeparatum; unde
eadem ratione omnia beneficia quae nobis confert ex tempore, praeparavit nobis ab aeterno. Unde ponere quod
aliquod meritum ex parte nostra praesupponatur, cuius praescientia sit ratio praedestinationis, nihil est aliud
quam gratiam ponere dari ex meritis nostris, et quod principium bonorum operum est ex nobis, et consummatio
est ex Deo.
Unde convenientius sic ordinatur littera: quos praescivit, hos et praedestinavit fieri conformes imaginis filii sui.
Ut ista conformitas non sit ratio praedestinationis, sed terminus vel effectus. Dicit enim apostolus Eph. I, 5:
praedestinavit nos in adoptionem filiorum Dei.
Nihil enim aliud est adoptio filiorum quam illa conformitas. Ille enim qui adoptatur in filium Dei, conformatur
vero filio eius.
Primo quidem in iure participandae haereditatis, sicut supra dictum est 17: si filii et haeredes, haeredes quidem
Dei, cohaeredes autem Christi. Secundo, in participatione splendoris ipsius. Ipse enim est genitus a patre
tamquam splendor gloriae eius, Hebr. I, 3. Unde per hoc quod sanctos illuminat de lumine sapientiae et gratiae,
facit eos fieri conformes sibi. Unde in Ps. Cix, 3 dicitur: in splendoribus sanctorum ex utero ante Luciferum
genui te, id est, profundentem omnem splendorem sanctorum.
Quod autem dicit imaginis filii eius, potest intelligi dupliciter. Uno modo ut sit constructio appositiva, ut sit
sensus: conformes imaginis filii eius, qui est imago. Col. I, 15: est imago invisibilis Dei. Alio modo potest
intelligi, ut sit constructio transitiva, ut sit sensus: praedestinavit nos fieri conformes filio suo in hoc quod
portemus eius imaginem. I Cor. XV, 49: sicut portavimus imaginem terreni, sic portemus imaginem caelestis.
93

