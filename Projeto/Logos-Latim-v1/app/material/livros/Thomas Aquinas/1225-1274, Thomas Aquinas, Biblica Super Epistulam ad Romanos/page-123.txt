Et primo inducit eos ad considerandum; secundo instruit eos quasi per se considerare non valentes, ibi nolo enim
vos ignorare, fratres, etc.; tertio quasi nec ipse perfecte sufficeret ad istorum investigationem, exclamat
admirando divinam sapientiam ibi o altitudo divitiarum, etc..
Circa primum tria facit. Primo ostendit quid considerari oporteat dicens vide ergo, idest diligenter considera,
bonitatem Dei, miserentis; Ps. Lxxii, 1: quam bonus Israel Deus, his qui recto sunt corde; supra II, 4: an divitias
bonitatis eius contemnis? et severitatem, ipsius punientis; Ps. Xciii, 1: Deus ultionum Dominus. Nah. I, 2: Deus
aemulator et ulciscens Dominus.
Prima enim consideratio tribuit spem; secunda timorem, ut vitetur desperatio et praesumptio.
Secundo ostendit in quibus utrumque dictorum sit considerandum quantum ad praedicta, dicens in eos quidem,
scilicet Iudaeos, qui ceciderunt severitatem thr. II 2, praecipitavit Dominus, nec pepercit, omnia speciosa Iacob
destruxit, in te autem, scilicet gentilem qui insertus es, bonitatem. Ps. Cxviii, 65: bonitatem fecisti cum servo tuo,
Domine.
Tertio ostendit quo tenore possint in praedictis haec considerari, quia non immobiliter sicut quod potest mutari in
futurum.
Et primo ostendit quantum ad gentiles, dicens: in te, dico, vide bonitatem Dei operantem, eo tamen tenore, si
permanseris in bonitate. Io. XV, 9: manete in dilectione mea. Alioquin, si tu non dederis operam ad
permanendum per timorem et humilitatem, et tu excideris. Matth. III, 10: omnis arbor quae non facit fructum
bonum, excidetur.
Secundo ostendit idem quantum ad Iudaeos, et, primo, proponit quod intendit, dicens sed et illi, scilicet Iudaei, si
non permanserint in incredulitate, inserentur, id est, in suum statum restituentur. Ier. III, 1: fornicata es cum
amatoribus multis, tamen revertere ad me, dicit Dominus.
Secundo probat quod dixerat, et primo, ex divina potentia, dicens potens est enim Dominus Deus iterum inserere
illos; et ideo non est de eorum salute desperandum.
Is. LIX, 1: ecce non est abbreviata manus Domini, ut salvare non possit.
Secundo probat idem per locum a minori, dicens nam si tu, gentilis, excisus es ex naturali oleastro, id est ex
gentilitate quae naturaliter erat infructuosa, non quidem, prout Dominus fecit naturam, sed secundum quod
corrupta est per peccatum.
Sap. XII, 10: iniqua est natio eorum, et naturalis malitia ipsorum. Eph. II, 3: eramus natura filii irae. Et insertus
in bonam olivam id est, in fide Iudaeorum, contra naturam, id est contra communem cursum naturae.
Non enim consuevit ramus arboris malae inseri in bonam arborem, sed potius e converso.
Id autem quod Deus facit, non est contra naturam, sed simpliciter est naturale. Dicimus enim esse naturale, quod
fit ab agente, cui naturaliter subditur patiens, quamvis etiam non sit secundum propriam naturam patientis; sicut
enim fluxus et refluxus maris est naturalis, propter hoc quod causatur ex motu lunae, cui naturaliter subditur
aqua, quamvis non sit naturalis secundum formam aquae. Ita etiam cum omnis creatura sit naturaliter Deo
subiecta, quicquid Deus facit in creatura, est simpliciter naturale, licet forte non sit naturale secundum propriam
et particularem naturam rei in qua fit, puta cum caecus illuminatur et mortuus resuscitatur.
Si, inquam, hoc factum est contra naturam, quanto magis hi qui sunt secundum naturam, id est qui naturali
origine pertinent ad gentem Iudaeorum, inserentur suae olivae, id est reducentur ad dignitatem gentis suae, Mal.
Cap. Ult.: convertet corda patrum ad filios, et corda filiorum ad patres eorum.
|#4 Lectio 4
Postquam apostolus induxit gentiles in cognitionem divinorum iudiciorum, in quibus divina bonitas et severitas
manifestatur, hic quasi eis adhuc non sufficientibus considerare praedicta, exponit quid sibi circa haec videatur.
Et primo proponit factum; secundo probat, ibi sicut scriptum est, etc.; tertio rationem assignat, ibi si enim, etc..
Circa primum tria facit.
Primo proponit suam intentionem, dicens: ideo induxi vos ad considerandum bonitatem et severitatem Dei, nolo
enim, o fratres, ignorare vos mysterium hoc, non enim omnia mysteria capere potestis. Hoc est enim
perfectorum, quibus Dominus dicit Lc. VIII, 10: vobis datum est nosse mysterium regni Dei. Sap. VI, 24: non
abscondam a vobis sacramenta Dei. Sed ignorantia huius mysterii esset vobis damnosa. I Cor. XIV, 38: si quis
ignorat, ignorabitur.
Secundo assignat suae intentionis rationem, ut non sitis vobismetipsis sapientes, id est non de sensu vestro
praesumatis et ex vestro sensu alios condemnantes, vos eis praeferatis. Infra XII, 16: nolite esse prudentes apud
vosmetipsos. Is. V, 21: vae qui sapientes estis in oculis vestris, et coram vobismetipsis prudentes.
Tertio proponit quod intendit.
Primo quidem quantum ad casum particularium Iudaeorum, cum dicit quia caecitas contingit in Israel, non
universaliter sed ex aliqua parte ut supra ostensum est. Is. VI, 10: excaeca cor populi huius.
Secundo ponit terminum huius caecitatis, dicens donec intraret, ad fidem, plenitudo gentium, id est non solum
aliqui particulariter ex gentibus, sicut tunc convertebantur sed, vel pro toto vel pro maiori parte, in omnibus
gentibus ecclesia fundaretur. Ps. XXIII, 1: Domini est terra et plenitudo eius.

123

