neutram partem assentit; differt etiam ab opinante qui assentit in unam partem, non cum certitudine sed cum
formidine alterius; differt etiam a sciente qui per certitudinem assentit ex necessitate rationis. Et secundum hoc
fides est media inter scientiam et opinionem.
Secundo considerandum est an fides sit virtus.
Et manifestum est quod non est virtus si accipiatur pro eo quod creditur secundum illud fides catholica haec est
ut unum Deum in trinitate. Si autem accipiatur pro habitu quo credimus, sic quandoque est virtus, quandoque
non.
Est enim virtus principium actus perfecti.
Actus autem, ex duobus principiis dependens, non potest esse perfectus si alteri principiorum desit sua perfectio:
sicut equitatio non potest esse perfecta si vel equus bene non vadat, vel sessor equum ducere nesciat. Actus
autem fidei, qui est credere, dependet ex intellectu et voluntate movente intellectum ad assensum; unde actus
fidei erit perfectus si voluntas perficiatur per habitum charitatis et intellectus per habitum fidei, non autem si
habitus charitatis desit; et ideo fides formata charitate est virtus, non autem fides informis.
Tertio considerandum est quod idem numero habitus fidei, qui sine charitate erat informis, adveniente charitate
fit virtus; quia, cum charitas sit extra essentiam fidei, per eius adventum et recessum non mutatur substantia eius.
Quarto considerandum est quod sicut corpus vivit per animam naturali vita, ita anima vivit per Deum vita
gratiae. Primo autem Deus animam inhabitat per fidem, Eph. III, 17: habitare Christum per fidem in cordibus
vestris. Nec tamen est perfecta habitatio nisi fides per charitatem sit formata, quae per vinculum perfectionis nos
unit Deo, ut dicitur Col. III, 14. Et ideo, quod hic dicit ex fide vivit intelligendum est de fide formata.
Deinde cum dicit revelatur enim ira Dei, probat quod dixerat, scilicet virtutem evangelicae gratiae esse omnibus
hominibus in salutem. Et primo ostendit quod est necessaria ad salutem; secundo quod est efficax sive sufficiens,
V cap., ibi iustificati ergo ex fide.
Circa primum duo facit.
Primo ostendit virtutem evangelicae gratiae esse necessariam ad salutem gentibus, quia scilicet sapientia, de qua
confidebant, salvare eos non potuit; secundo ostendit quod fuit necessaria Iudaeis, quia scilicet circumcisio et lex
et alia in quibus confidebant, eis salutem non attulerunt.
II cap. Ibi propter quod inexcusabilis es.
Circa primum duo facit.
Primo proponit quod intendit; secundo manifestat propositum, ibi quia quod notum est Dei.
Proponit autem tria. Primo quidem poenam dicens: recte dico quod in eo iustitia Dei revelatur, revelatur enim in
eo ira Dei, id est vindicta ipsius, quae dicitur ira Dei secundum similitudinem hominum irascentium, qui
vindictam quaerunt extra.
Tamen Deus vindictam infert ex animi tranquillitate.
Sap. XII, 18: tu autem dominator noster cum tranquillitate iudicas.
Et de hac ira Dei dicitur Io. III, 36: qui incredulus est filio non videbit vitam, sed ira Dei manet super eum.
Hoc autem dicitur quia quidam Philosophi dicebant a Deo non esse poenas peccatorum, contra id quod dicitur in
Ps. Xciii, 10: qui corripit gentes non arguet? unde additur de caelo, quia credebant circa caelestia eius
providentiam occupari, ita quod ad res terrenas non se extenderet.
Iob XXII, 14: circa cardines caeli perambulat, nec nostra considerat. Sed, sicut in Ps. Ci, 20 dicitur, Dominus de
caelo in terram prospexit.
Vel dicitur de caelo eorum iniquitatem demonstrare, quia maxime ex magnitudine caeli creatoris virtutem
intelligere debuerunt.
Iob XX, 27: revelabunt caeli iniquitatem eius.
Vel de caelo venturi ad iudicium. Act. I, 11: quemadmodum vidistis eum ascendentem in caelum, ita veniet.
Secundo ponit culpam pro qua poena infligitur.
Et primo quidem culpam, quae contra Deum committitur cum subdit super omnem impietatem. Sicut enim pietas
dicitur cultus qui Deo exhibetur, tamquam summo parenti, sic impietas dicitur peccatum quod est contra cultum
divinum. Ez. XVIII, 28: impietas impii super eum erit.
Secundo, ponit culpam quae committitur in homine cum dicit et iniustitiam. Nam iustitia est per quam homines
sibi invicem ratione conveniunt et communicant. Iob XXXV, 8: filium hominis adiuvabit iustitia tua.
Tertio ponit cognitionem quam de eo habuerunt, cum subdit hominum eorum qui veritatem Dei, id est veram de
Deo cognitionem, detinent in iniustitia, quasi captivatam.
Nam vera Dei cognitio quantum est de se inducit homines ad bonum, sed ligatur, quasi captivitate detenta, per
iniustitiae affectum, per quam, ut Ps. XI, 1, diminutae sunt veritates a filiis hominum.
Deinde cum dicit quia quod notum est, manifestat propositum, ordine tamen retrogrado.
Primo enim consentit quod sapientes gentilium de Deo cognoverunt veritatem; secundo, ostendit quod in eis
impietas et iniustitia fuerit, ibi ita ut sint inexcusabiles; tertio quod iram Dei incurrerunt, ibi qui cum iustitiam
Dei.
Circa primum tria facit.

16

