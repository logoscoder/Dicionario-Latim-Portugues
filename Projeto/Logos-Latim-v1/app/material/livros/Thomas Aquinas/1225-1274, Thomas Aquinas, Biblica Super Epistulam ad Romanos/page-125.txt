Posset enim aliquis obviando dicere quod Iudaei, et si olim fuerint charissimi propter patres, tamen inimicitia,
quam contra evangelium exercent, prohibet ne in futurum salventur.
Sed hoc apostolus falsum esse asserit, dicens sine poenitentia enim sunt, scilicet dona et vocatio Dei, quasi dicat:
quod Deus aliquid aliquibus donet, vel aliquos vocet, hoc est sine poenitentia, quia de hoc Deum non poenitet,
secundum illud I reg. XV, 29: triumphator in Israel non parcet, nec poenitudine flectetur. Ps. Cix, 5: iuravit
Dominus, et non poenitebit eum.
Sed videtur falsum. Dicit enim Dominus Gen. VI, 6: poenitet me fecisse hominem.
Et Ier. XVIII, 9 s.: loquar de gente et de regno, ut aedificem et plantem illud.
Si fecerit malum in oculis meis, poenitentiam agam super bonum quod locutus sum ut facerem ei.
Sed dicendum est quod sicut Dominus irasci dicitur, non propter hoc quod in eo sit commotio irae sed quia ad
modum irati se habet quantum ad punitionis effectum, ita quandoque poenitere dicitur, non quasi in eo sit
poenitentiae commutatio sed quia ad modum poenitentis se habet dum mutat quod fecerat.
Sed adhuc videtur hoc quod dona et vocatio non sint sine poenitentia, quia dona divinitus concessa, frequenter
amittuntur, secundum illud Matth. XXV, 28: tollite itaque ab eo talentum, et date ei qui habet decem talenta.
Vocatio enim Dei etiam quandoque mutari videtur, cum scriptum sit Matth. XXII, 14: multi sunt vocati, pauci
vero electi.
Sed dicendum est quod donum hic accipitur pro promissione, quae fit secundum Dei praescientiam vel
praedestinationem. Vocatio autem hic accipitur pro electione, quia propter certitudinem utriusque, quod Deus
promittit, iam quodammodo dat: et quos elegit, iam quodammodo vocat. Et tamen ipsum temporale Dei donum
et temporalis vocatio, non irritatur per mutationem Dei quasi poenitentis sed per mutationem hominis, qui
gratiam Dei abiicit, secundum illud Hebr. XII, 15: contemplantes ne quis desit gratiae Dei.
Potest etiam quod hic dicitur aliter intelligi, ut dicamus quod dona Dei quae dantur in baptismo et vocatio qua
baptizatus vocatur ad gratiam, sunt sine poenitentia hominis baptizati, quod quidem hic inducitur, ne aliquis
desperet de futura Iudaeorum salute, propter hoc quod non videntur de peccato suo poenitere.
Sed contra hoc quod dicitur, est quod Petrus dicit Act. II, 38: poenitentiam agite, et baptizetur unusquisque
vestrum.
Sed dicendum est quod duplex est poenitentia: interior et exterior. Interior quidem consistit in contritione cordis,
qua quis dolet de peccatis praeteritis, et talis poenitentia requiritur a baptizato, quia, ut Augustinus dicit in libro
de poenitentia: nemo suae voluntatis arbiter constitutus, potest novam vitam inchoare, nisi poeniteat eum veteris
vitae, alioquin fictus ad baptismum accedit.
Exterior vero poenitentia consistit in exteriori satisfactione quae a baptizato non requiritur, quia per gratiam
baptismalem liberatur homo non solum a culpa sed etiam a tota poena per virtutem passionis Christi, qui pro
peccatis omnium satisfecit, sicut supra VI, 3 dictum est: quicumque baptizati sumus in Christo Iesu, in morte
ipsius baptizati sumus. Unde dicitur Tit. III, 5 s.: per lavacrum regenerationis et renovationis spiritus sancti,
quem effudit in nos abunde.
Sed cum claves ecclesiae et omnia alia sacramenta in virtute passionis Christi operentur, videtur quod pari
ratione omnia alia sacramenta liberent hominem a culpa et a tota poena.
Sed dicendum est, quod passio Christi operatur in baptismo per modum cuiusdam generationis, quae requirit ut
homo totaliter priori vitae moriatur, ad hoc ut novam vitam accipiat. Et ideo tollitur in baptismo totus reatus
poenae, qui pertinet ad vetustatem prioris vitae. Sed in aliis sacramentis operatur virtus passionis Christi per
modum sanationis ut in poenitentia. Sanatio autem non requirit, ut statim omnes infirmitatis reliquiae auferantur.
Et eadem ratio est in aliis sacramentis.
Sed cum confessio peccatorum pertineat ad exteriorem poenitentiam, quaeri potest utrum a baptizato confessio
peccatorum requiratur: et videtur quod sic. Dicitur enim Matth. III, 6, quod baptizabantur homines a ioanne,
confitentes peccata sua.
Sed dicendum est quod baptismus ioannis erat baptismus poenitentiae, quia scilicet accipiendo illum baptismum
quodammodo se profitebantur poenitentiam accepturos de peccato suo et ideo conveniens erat ut confiterentur, ut
secundum modum peccati eis poenitentia statueretur. Sed baptismus Christi est baptismus remissionis omnium
peccatorum, ita quod non restat baptizato aliqua satisfactio pro peccatis praeteritis, propter quod nulla est
confessionis vocalis necessitas. Ad hoc enim necessaria est confessio in sacramento poenitentiae, ut sacerdos per
potestatem clavium convenienter poenitentem solvat vel liget.
Deinde cum dicit sicut enim aliquando, etc., assignat rationem futurae salutis Iudaeorum post eorum
incredulitatem. Et primo ponit similitudinem inter utriusque populi salutem; secundo huius similitudinis causam
ostendit, ibi conclusit enim Deus, etc..
Dicit ergo primo: ita dico quod omnis Israel salvus fiet, quamvis nunc sint inimici. Sicut enim et vos, gentiles,
aliquando non credidistis Deo. Eph. II, 12: eratis illo tempore sine Deo in hoc mundo; nunc autem misericordiam
consecuti estis, infra XV, 9: gentes autem super misericordia honorare Deum. Os. II, 23: miserebor eius quae fuit
absque misericordia. Et hoc propter eorum incredulitatem, quae scilicet fuit occasio vestrae salutis, ut supra
dictum est.

125

