spirituali ecclesiae aedificio, non solum eliguntur, sed efficiuntur aliqui firmiores, ut sustineant pondus aliorum.
Unde in Ps. Lxxvi, 4 dicitur: ego confirmavi columnas eius. Et Gal. VI, 2: alter alterius onera portate. Sustinent
autem firmiores imbecillitates infirmorum, dum eorum defectus patienter ferunt, et pro posse sublevare nituntur.
Secundum autem pertinet ad interiorem intentionem. Unde dicitur: et non debemus nobis placere, ita scilicet ut
semper illud velimus impleri quod nobis placet, sed debemus condescendere voluntatibus aliorum, ut faciamus
ea quae aliis placent et quae eis sunt utilia. I Cor. X, 33: sicut et ego per omnia omnibus placeo.
Deinde cum dicit unusquisque vestrum, etc., manifestat propositam admonitionem, et primo quantum ad
secundam partem; secundo quantum ad primam, ibi propter quod suscipite invicem, etc..
Circa primum duo facit.
Primo exponit quod dixerat; secundo rationem inducit, ibi etenim Christus non sibi, etc..
Dicit ergo primo: ita dictum est quod nos non debemus nobis placere, et hoc quidem est, quia unusquisque
nostrum, qui sumus firmiores, debet placere proximo suo infirmo, id est, condescendere ei in his quae ei placent,
non tamen in his quae mala sunt, sicut Is. XXX, 10 quidam requirunt: loquimini nobis placentia, etc.. Et ideo
subdit in bonum.
Similiter etiam non debemus intendere ut hominibus placeamus propter humanum favorem vel gloriam, cum in
Ps. LII, 6 dicatur: Deus dissipavit ossa eorum qui hominibus placent, sed ad honorem Dei, et utilitatem
proximorum. Unde subdit ad aedificationem, id est propter hoc quod aliorum voluntati condescendentes, ipsi
aedificentur in fide et dilectione Christi. Supra XIV, 19: quae aedificationis sunt, invicem custodiamus.
Deinde, cum dicit etenim Christus, assignat rationem eius quod dixerat exemplo Christi. Et primo proponit
exemplum Christi; secundo ostendit eius exemplum esse a nobis imitandum, ibi quaecumque scripta sunt; tertio
subiungit rationem, ut id implere possimus, ibi Deus autem pacis etc..
Circa primum duo facit. Primo proponit exemplum, dicens: dictum est quod non debemus nobis placere, scilicet
secundum nostram privatam voluntatem, etenim Christus, qui est caput nostrum, non sibi placuit, dum elegit pati
pro nostra salute, et ea quae suae propriae voluntati erant contraria, scilicet naturali voluntati humanae, ut
impleret divinam, quae sibi et patri erat communis, secundum illud Matth. XXVI, 42: non mea voluntas, sed tua
fiat.
Secundo ad hoc auctoritatem inducit, dicens sed sicut scriptum est in Psalmo ex persona Christi dicentis ad
patrem: o pater, improperia Iudaeorum improperantium tibi, id est, te blasphemantium per sua mala opera et per
hoc quod veritati tuae doctrinae contradicunt, ceciderunt super me, quia videlicet opprimere me voluerunt, quia
voluntatem tuam eis proponebam, et eorum mala opera redarguebam. Io. XV, 24: sed oderunt me et patrem
meum.
Potest et hoc referri ad peccata totius humani generis, quia omnia peccata quodammodo sunt improperia Dei,
inquantum per ea lex Dei contemnitur. Is. I, 4: dereliquerunt Dominum, blasphemaverunt sanctum Israel. Sic
ergo improperia improperantium Deo ceciderunt super Christum, inquantum ipse pro peccatis omnium mortuus
est. Is. LIII, 6: Deus posuit in eo iniquitates omnium nostrum. I Petr. II, 24: peccata nostra pertulit in corpore suo
super lignum.
Deinde, cum dicit quaecumque enim scripta sunt, etc., ostendit quod hoc exemplum Christi sit nobis imitandum,
dicens quaecumque enim scripta sunt in sacra Scriptura, vel de Christo vel de membris eius, scripta sunt ad
nostram doctrinam. Nulla enim necessitas fuit haec scribere, nisi propter nos, ut ex his instruamur. II Tim. III,
16: omnis Scriptura divinitus inspirata, utilis est ad docendum et erudiendum, etc..
Quid autem in Scripturis ad nostram doctrinam contineatur, ostendit subdens ut per patientiam et consolationem
Scripturarum, id est quas Scripturae continent. Continetur enim in sacra Scriptura patientia sanctorum in malis
sustinendis. Iac. Cap. Ult.: patientiam iob audistis. Continetur etiam in eis consolatio, quam Deus eis exhibuit,
secundum illud Ps. Xciii, 19: secundum multitudinem dolorum meorum in corde meo, consolationes tuae
laetificaverunt animam meam.
Unde et I Petr. I, 11 dicitur: praenuntians eas, quae in Christo sunt, passiones, quod pertinet ad patientiam, et
posteriores glorias, quod pertinet ad consolationem.
Quem autem fructum ex hac doctrina suscipiamus, ostendit subdens spem habeamus.
Per hoc enim quod ex sacra Scriptura instruimur eos, qui patienter propter Deum tribulationes sustinuerunt,
divinitus consolatos fuisse, spem accipimus, ut et ipsi consolemur, si in ipsis fuerimus patientes. Iob XIII, 15: et
si occiderit me, in ipso sperabo.
Deinde cum dicit Deus autem patientiae, etc., quia videbatur nimis arduum ut purus homo possit exemplum
Christi imitari, secundum illud Eccle. II, 12: quid est homo ut sequi possit regem, factorem suum? ideo adhibet
orationis suffragium, dicens Deus autem patientiae, scilicet dator, Ps. Lxx, 5: tu es patientia mea, et solatii, idest
qui spiritualem consolationem largitur, II Cor. I, 3: pater misericordiarum et Deus totius consolationis, det vobis,
a quo est omne datum optimum, ut dicitur Iac. I, 17, idipsum sapere in alterutrum, idest ut invicem idem sapiatis,
II Cor. Cap. Ult.: idem sapite, pacem habete, non quidem secundum consensum in peccatum, sed secundum
Iesum Christum, de quo dicitur Eph. II, 14: ipse est pax nostra, qui fecit utraque unum.
Ut, per hoc quod idem sapiatis, unanimes, existentes per fidem et charitatis consensum, secundum illud Ps.
Secundum aliam litteram: qui habitare facit unanimes in domo, uno ore, idest una oris confessione, quae ex
156

