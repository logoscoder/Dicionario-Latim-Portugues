40 quod tota lex et prophetae pendet in duobus mandatis charitatis: quorum unum est de dilectione Dei, aliud de
dilectione proximi.
Non ergo videtur quod qui proximum diligit, impleat totam legem.
Sed dicendum est quod illa dilectio proximi ad charitatem pertinet, et legem implet, qua proximus diligitur
propter Deum; et ita in dilectione proximi includitur dilectio Dei, sicut causa includitur in effectu. Dicitur enim I
Io. IV, 21: et hoc mandatum habemus a Deo, ut qui diligit Deum, diligat et fratrem suum. Et, e converso, dilectio
proximi includitur in dilectione Dei, sicut effectus in causa; unde ibidem dicitur: si quis dixerit quoniam diligo
Deum, et fratrem suum odit, mendax est.
Et inde est quod in sacra Scriptura quandoque fit mentio solum de dilectione Dei, quasi sufficiat ad salutem,
secundum illud Deut. X, 12: et nunc, Israel, audi, quid Dominus Deus tuus petit a te, nisi ut timeas Dominum
Deum tuum, et ambules in viis eius, et diligas eum. Quandoque autem fit mentio solum de dilectione proximi. Io.
XV, 12: haec vobis mando, ut diligatis invicem.
Deinde cum dicit nam non adulterabis, etc., probat propositum.
Primo quidem per inductionem; secundo vero per medium syllogismi, ibi dilectio proximi, etc..
Circa primum, more inducentium, enumerat quaedam praecepta, quae dilectionem proximi implent. Et quia
praecepta tria primae tabulae immediatius ordinantur ad dilectionem Dei, non facit mentionem hic de eis,
quamvis et ipsa impleantur in dilectione proximi, prout dilectio Dei includitur in dilectione proximi. Enumerat
autem mandata secundae tabulae, praetermittit tamen praeceptum affirmativum tantum quod est de honore
parentum, in quo etiam intelligitur, ut omnibus reddamus quae debemus.
Enumerat autem praecepta negativa, per quae aliquis prohibetur malum proximis inferre. Et hoc duplici ratione.
Primo quidem, quia praecepta negativa sunt magis universalia, et quantum ad tempora et quantum ad personas.
Quantum ad tempora quidem, quia praecepta negativa obligant semper et ad semper. Nullo enim tempore est
furandum et adulterandum. Praecepta autem affirmativa obligant quidem semper, sed non ad semper, sed pro
loco et tempore; non enim tenetur homo, ut omni tempore honoret parentes, sed pro loco et tempore. Quantum ad
personas autem, quia nulli hominum est nocendum, non autem sufficientes sumus, ut unus homo possit omnibus
hominibus servire.
Secundo quia magis manifestum est quod per dilectionem proximi implentur praecepta negativa quam
affirmativa. Qui enim diligit aliquem, magis abstinet a nocumento illius, quam ei beneficia impendat, a quo
quandoque homo impeditur per impotentiam.
Tripliciter autem aliquis nocumentum proximo inferre potest. Uno modo, facto; alio modo, verbo; tertio,
desiderio.
Facto quidem tripliciter. Uno modo quantum ad personam ipsius proximi, et hoc prohibetur cum dicitur non
occides. In quo etiam intelligitur prohiberi omnis iniuria in personam proximi illata. I Io. III, 15: omnis homicida
non habet vitam aeternam in seipso.
Secundo quantum ad personam coniunctam, scilicet uxorem, et hoc prohibetur cum dicitur non adulterabis. In
quo etiam intelligitur prohiberi fornicatio et omnis illicitus usus genitalium membrorum. Hebr. Cap. Ult.:
fornicatores et adulteros iudicabit Deus.
Tertio quantum ad res exteriores, quod prohibetur, cum dicitur non furaberis. In quo etiam prohibetur omnis
iniusta subtractio rei alienae, sive per vim, sive per dolum.
Zach. V, 3: omnis fur, sicut ibi scriptum est, iudicabitur.
Nocumentum autem, quod quis proximo infert verbo, prohibetur, cum dicitur non falsum testimonium dices.
Quod non solum prohibetur in iudicio sed etiam extra iudicium, sive per modum detractionis, sive per modum
contumeliae. Prov. XIX, 5: testis falsus non erit impunitus, et qui mendacia loquitur, non effugiet.
Nocumentum autem quod quis infert proximo, solo desiderio, prohibetur cum dicitur non concupisces rem
proximi tui. Ubi etiam intelligitur prohiberi concupiscentia uxoris; supra VII, 7: nam concupiscentiam
nesciebam, scilicet esse peccatum, nisi lex diceret: non concupisces. Ponuntur autem haec mandata Ex. XX, 17
ss..
Enumeratis autem pluribus praeceptis, colligit omnia alia in communi dicens et si quod est aliud mandatum,
affirmativum vel negativum, vel ad Deum, vel ad proximum pertinens, per modum supra dictum, instauratur, id
est perficitur et impletur, in hoc verbo: diliges proximum tuum sicut teipsum. Quod quidem ponitur lev. XIX, 18;
ubi nos habemus: diliges amicum tuum sicut teipsum.
Quod autem dicit proximum tuum, referendum est ad omnem hominem et etiam ad sanctos Angelos, ut
Augustinus probat in I de doctrina christiana.
Nomine enim proximi intelligitur quicumque facit alicui misericordiam, secundum illud Lc. X, 36: quis tibi
videtur illi proximus fuisse, qui incidit in latrones? et ille dixit: qui fecit misericordiam, etc.. Et quia proximus
est proximo proximus, consequens est quod etiam ille, qui ab aliquo misericordiam recipit, proximus ei dicatur.
Sancti autem Angeli nobis misericordiam impendunt, et nos omnibus hominibus misericordiam debemus
impendere et ab eis, cum necesse fuerit, recipere. Unde patet quod et sancti Angeli et omnes homines proximi
nobis dicuntur, quia beatitudinem, ad quam nos tendimus, vel iam habent, vel ad eam nobiscum tendunt.

142

