Hunc ergo compunctionis, id est invidiae, spiritum eis dedit Deus, non quidem immittendo malitiam sed
subtrahendo gratiam, sicut supra dictum est X, 10: ego ad aemulationem adducam vos in non gentem.
Item legitur Is. VI, 10: excaeca cor populi huius, et aures eius aggrava, et oculos eius claude: ne forte videat
oculis suis, et auribus suis audiat. Et quantum ad hoc designans defectum cognitivae virtutis, subdit oculos, ut
non videant, scilicet per seipsos quantum ad miracula, quae Christus, eis videntibus, fecit, et aures, ut non
audiant, scilicet fructuose doctrinam Christi et apostolorum. Is. XLII, 20: qui vides multa, nonne custodies? qui
apertas aures habes, nonne audies? addit autem apostolus de suo usque in hodiernum diem, quia in fine mundi
videbunt et audient, quando convertentur corda filiorum ad patres eorum, ut dicitur Malach. Cap. Ult..
Deinde cum dicit et David dicit, etc., ponit ad idem auctoritatem David.
In qua, primo, tangit occasionem defectus Iudaeorum, dicens fiat mensa eorum, id est malitia qua peccatores
reficiuntur. Iob XX, 12: cum dulce fuerit in ore eius malum, abscondet illud sub lingua sua. Quae quidem mensa
est coram ipsis quando ex certa malitia peccant. Hoc quidem fit in laqueum quando ex ea paratur tentatio ad
peccandum, Is. XXIV, 18: qui explicaverit se de fovea, tenebitur laqueo, et in captionem, quando delectationi
succumbit per consensum, is. VIII, 15: capientur et irretientur, et in scandalum, id est in pactionem casus quando
ruunt de peccato in peccatum, Ps. Cxviii, 165: pax multa diligentibus legem tuam, et non est illis scandalum, et
in retributionem illis quando scilicet punientur pro suis peccatis. Vel quia hoc ipsum est retributio delictorum,
quia Deus eos permittit sic cadere.
Ps. Xciii, 2: redde retributionem superbis.
Vel mensa est sacra Scriptura Iudaeis apposita.
Prov. IX, 2: proposuit mensam suam.
Quae quidem fit in laqueum, quando occurrit aliquod ambiguum, in captionem, quando male intelligitur, in
scandalum, quando ruit in pertinaciam erroris, et retributionem, ut supra.
Secundo ponit ipsum defectum quantum ad cognitivam virtutem, cum dicit obscurentur oculi eorum ne videant,
quod magis praenuntiando quam optando dicitur.
Eph. IV, 18: tenebris obscuratum habentes intellectum. Et quantum ad effectum cum dicit et dorsum eorum, id
est liberum arbitrium quod portat ad bona et ad mala, semper incurva, id est incurvari permitte ab aeternis ad
temporalia, a rectitudine iustitiae ad iniquitatem. Is. LI, 23: incurvare ut transeamus.
|#2 Lectio 2
Postquam apostolus ostendit quod casus Iudaeorum non est universalis, hic incipit ostendere quod casus eorum
non est inutilis neque irreparabilis.
Et circa hoc duo facit.
Primo ostendit casum Iudaeorum esse utilem et reparabilem; secundo excludit gloriam gentilium Iudaeis
insultantium, ibi quod si aliqui ex ramis, etc..
Circa primum duo facit.
Primo proponit quaestionem; secundo solvit, ibi absit, etc..
Dicit ergo primo: dictum est et probatum, quod caeteri Iudaei praeter electos sunt excaecati. Dicit ergo,
quaestionem movens, numquid sic offenderunt ut caderent? quod potest dupliciter intelligi. Uno modo sic:
numquid Deus permisit eos offendere solum ut caderent, id est propter nullam aliam utilitatem inde
consequentem, sed solum volens eos cadere? quod quidem esset contra bonitatem divinam, quae tanta est, ut
Augustinus dicit in enchiridion, quod numquam permitteret aliquid mali fieri nisi propter bonum, quod ex malo
elicit. Unde et iob XXXIV, 24 dicitur: conteret multos et innumerabiles, et stare faciet alios pro eis.
Et Apoc. III, 11 dicitur: tene quod habes, ne alter accipiat coronam tuam, quia scilicet Deus aliquos sic permittit
cadere, ut quorumdam casus sit aliorum salutis occasio.
Alio modo potest intelligi sic: numquid sic offenderunt ut caderent? id est perpetuo in casu remanerent? Ps. XL,
9: numquid qui dormit non adiiciet ut resurgat? deinde cum dicit absit, etc., solvit quaestionem. Et primo
secundum primum intellectum ostendens casum Iudaeorum fuisse utilem; secundo solvit quaestionem quantum
ad secundum intellectum, ostendens casum Iudaeorum esse reparabilem, ibi quod si delictum illorum, etc..
Dicit ergo primo absit, ut scilicet inutiliter caderent. Sed, magis, illorum, scilicet Iudaeorum, delicto, salus
gentibus facta est occasionaliter. Unde et Dominus dicit Io. IV, 22: salus ex Iudaeis est.
Quod quidem potest intelligi tripliciter.
Primo modo, quia per delictum quod in occisione Christi commiserunt, est subsecuta salus gentium per
redemptionem sanguinis Christi. I Petr. I, 18: non enim corruptibilibus auro vel argento redempti estis de vana
vestra conversatione paternae traditionis, sed pretioso sanguine agni immaculati.
Secundo modo potest intelligi de delicto quo doctrinam apostolorum repulerunt, ex quo confectum est ut apostoli
gentibus praedicarent, secundum illud Act. XIII, 46: vobis oportebat primum loqui verbum Dei, sed quoniam
repulistis illud, ecce convertimur ad gentes, etc..
Tertio modo potest intelligi de hoc quod propter suam impoenitentiam sunt in omnes gentes dispersi. Et sic
Christus et ecclesia ubique a libris Iudaeorum testimonium habuit fidei christianae, ad convertendos gentiles qui
suspicari potuissent prophetias de Christo, quas praedicatores fidei inducebant, esse confictas, nisi probarentur
119

