Tertio, ostendit quomodo per ista cognoscatur Deus, cum dicit intellecta conspiciuntur.
Intellectu enim cognosci potest Deus, non sensu vel imaginatione, quae corporalia non transcendunt; Deus autem
spiritus est, ut io. IV, 24 dicitur; Is. LII, 13: ecce intelliget servus meus.
Quarto, potest designari a qua, per hunc modum, Deus cognoscatur, cum dicitur a creatura mundi. Per quod, uno
modo, potest intelligi homo, Mc. Cap. Ult.: praedicate evangelium omni creaturae, vel propter excellentiam
hominis, qui ordine naturae minor est Angelis sed excellit inter inferiores creaturas, secundum illud Ps. VIII, 6:
minuisti eum Paulo minus ab Angelis, omnia subiecisti sub pedibus eius, oves et boves, etc., vel quia
communicat cum omni creatura: habet enim esse cum lapidibus, vivere cum arboribus, sentire cum animalibus,
intelligere cum Angelis, ut Gregorius dicit.
Alio modo potest intelligi de universali creatura.
Nulla enim creatura, ex propriis naturalibus, potest Dei essentiam in seipsa videre.
Unde et de seraphim dicitur Is. VI, 2 quod duabus alis velabant caput. Sed, sicut homo intelligit Deum per
creaturas visibiles, ita Angelus per hoc quod intelligit propriam essentiam.
Potest autem aliter intelligi per creaturam mundi, non ipsa res creata sed rerum creatio, ac si diceretur: a
creatione mundi. Et tunc potest dupliciter ordinari.
Uno modo quod intelligatur quod invisibilia Dei intelliguntur per ea quae facta sunt a creatione mundi, non
solum per ea quae facta sunt tempore gratiae. Alio modo quod intelligatur quod a creatione mundi homines
incoeperunt Deum cognoscere per ea quae facta sunt. Iob XXXVI, 25: omnes homines vident eum.
Glossa autem dicit quod per invisibilia Dei intelligitur persona patris. I tim. Cap. Ult.: quem nullus hominum
vidit, etc.. Per sempiternam virtutem, persona filii secundum illud I Cor. I, 24: Christum Dei virtutem. Per
divinitatem, persona spiritus sancti cui appropriatur bonitas. Non quod Philosophi, ductu rationis, potuerint
pervenire, per ea quae facta sunt, in cognitionem personarum quantum ad propria, quae non significant
habitudinem causae ad creaturas, sed secundum appropriata. Dicuntur tamen defecisse in tertio signo, id est in
spiritu sancto quia non posuerunt aliquid respondere spiritui sancto, sicut posuerunt aliquid respondere patri,
scilicet ipsum primum principium, et aliquid respondere filio, scilicet primam mentem creatam, quam vocabant
paternum intellectum ut Macrobius dicit in libro super somnium scipionis.
|#7 Lectio 7
Postquam apostolus ostendit veritatem Dei fuisse a gentibus cognitam, hic ostendit eos obnoxios culpae
impietatis et iniustitiae. Et primo ostendit hoc quantum ad culpam impietatis, secundo quantum ad culpam
iniustitiae, ibi et sicut non probaverunt, etc..
Posset autem aliquis credere eos a culpa impietatis excusari propter ignorantiam, sicut apostolus de se dicit infra
I Tim. I, 13: misericordiam consecutus sum, quia ignorans feci, primo ergo ostendit gentiles non esse
excusabiles, secundo ponit eorum culpam, ibi et mutaverunt gloriam.
Circa primum considerandum est quod tunc ignorantia culpam excusat quando sic procedit et causat culpam,
quod non causatur a culpa. Sicut cum aliquis, adhibita diligentia debita, dum credit percutere hostem, percutit
patrem. Si vero ignorantia causetur ex culpa, non potest subsequentem culpam ignorantia excusare. Unde si quis
per ebrietatem homicidium committit, non excusatur a culpa, quia peccavit se inebriando, unde secundum
Philosophum meretur duplices mulctationes.
Primo igitur proponit quod intendit, dicens ita, quod est Dei, notum est eis, ut sint inexcusabiles, id est ut per
ignorantiam excusari non possint Iac. IV, 17: scienti bonum et non operanti peccatum est illi. Infra II, 1: propter
quod inexcusabilis est.
Secundo ibi quia cum cognovissent, etc., probat quod dixerat. Et primo, ostendit quod prima eorum culpa ex
ignorantia non processit, secundo quod ex hac culpa est ignorantia subsecuta, ibi sed evanuerunt.
Quod autem prima eorum culpa non fuerit ex ignorantia, ostenditur per hoc quod Dei cognitionem habentes ea
non sunt usi ad bonum. Dupliciter autem Deum cognoverunt.
Uno modo sicut omnibus super eminentem, et sic ei debebant gloriam et honorem quae superexcellentibus
debetur. Isti ideo dicuntur inexcusabiles quia cum cognovissent Deum, non sicut Deum glorificaverunt, vel quia
ei debitum cultum non impenderunt, vel quia virtuti eius et scientiae terminum imposuerunt, aliqua eius
potentiae et scientiae subtrahentes, contra id quod dicitur Eccli. XLIII, 37: glorificantes Dominum
quantumcumque potueritis.
Secundo, cognoverunt eum sicut omnium bonorum causam. Unde ei in omnibus gratiarum actio debebatur,
quam tamen ipsi non impendebant, sed potius suo ingenio et virtuti suae bona sua adscribebant; unde subdit
gratias non egerunt, scilicet Domino, I thess.
Ult.: in omnibus gratias agite.
Deinde cum dicit sed evanuerunt, ostendit quod in eis ex culpa est ignorantia subsecuta. Et primo ponit intentum,
secundo manifestat propositum, ibi dicentes.
Primo ergo proponit culpam quae est ignorantiae causa cum dicit evanuerunt.

18

