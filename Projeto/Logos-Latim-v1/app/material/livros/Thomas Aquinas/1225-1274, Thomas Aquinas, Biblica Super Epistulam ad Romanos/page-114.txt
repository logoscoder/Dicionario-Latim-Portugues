Ps. Cxv, 10: credidi, propter quod locutus sum. II Cor. IV, 13: nos credidimus, propter quod et loquimur.
Secundo a fide ascendit vel procedit ad auditum, dicens aut quomodo credent ei quem non audierunt? illa enim
homo credere dicitur quae sibi ab aliis dicuntur quae ipse non videt. Io. IV, 42: iam non propter tuam loquelam
credimus; ipsi enim audivimus et scimus quia hic est vere salvator mundi, etc..
Est autem duplex auditus: unus quidem interior, quo quis audit a Deo revelante, Ps. Lxxxiv, 8: audiam quid
loquatur in me Dominus Deus; alius autem auditus est, quo aliquis audit ab homine exterius loquente. Act. X, 44:
adhuc loquente Petro verba haec, cecidit spiritus sanctus super omnes qui audiebant verbum.
Primus autem auditus non communiter pertinet ad omnes, sed proprie pertinet ad gratiam prophetiae, quae est
gratia gratis data distincte aliquibus, sed non omnibus, secundum illud I Cor. XII, 4: divisiones gratiarum sunt.
Sed quia nunc loquitur de eo quod indistincte ad omnes pertinere potest, secundum illud quod supra dixit non
enim est distinctio, ideo relinquitur quod hoc sit intelligendum de secundo auditu. Et ideo subdit: quomodo ergo
audient sine praedicante? auditus enim exterior est passio quaedam audientis, quae absque actione loquentis esse
non potest. Unde et Dominus mandavit discipulis, Matth. Cap. Ult.: euntes in mundum universum, praedicate
evangelium omni creaturae.
Ea vero quae fidei sunt, praedicatores a semetipsis non habent, sed a Deo. Is. XXI, 10: quae audivi a Domino
Deo exercituum annuntiavi vobis. I Cor. XI, 23: ego enim accepi a Domino quod et tradidi vobis.
Et ideo apostolus quarto subdit quomodo vero praedicabunt, nisi mittantur? quasi dicat, non digne. Ier. XXIII,
21: non mittebam eos, et ipsi currebant.
Mittuntur autem aliqui a Domino dupliciter.
Uno modo immediate ab ipso Deo per inspirationem internam. Is. XLVIII, 16: et nunc Dominus Deus misit me,
et spiritus eius.
Huius autem missionis signum quandoque quidem est sacrae Scripturae auctoritas, unde ioannes baptista cum
quaereretur ab eo quis esset, auctoritatem prophetae induxit, dicens: ego vox clamantis in deserto, dirigite viam
Domini, sicut dixit Isaias propheta, ut legitur Io. I, 23. Quandoque autem signum huius missionis est veritas
eorum quae annuntiantur.
Unde per contrarium dicitur Deut. XVIII, 22, quod hoc habebit signum: quod in nomine Domini propheta
praedixerit et non evenerit, hoc Dominus non est locutus.
Quandoque vero signum huius missionis est operatio miraculi. Unde dicitur Ex. IV, 1, quod cum dixisset Moyses
Domino: non credent mihi, nec audient vocem, scilicet illi ad quos mittor, Dominus dedit ei potestatem signa
faciendi.
Nec tamen ista duo ultima sufficienter demonstrant Dei missionem, praesertim cum aliquis annuntiat aliquid
contra fidem. Dicitur enim Deut. XIII, 1 s.: si surrexerit in medio tui propheta, et praedixerit signum atque
portentum, et evenerit quod locutus est, et dixerit tibi, eamus et sequamur deos alienos, non audies verba illius.
Alio modo mittuntur aliqui a Deo mediante auctoritate praelatorum, qui gerunt vicem Dei. II Cor. VIII, 18:
misimus cum illo fratrem nostrum, cuius laus est in evangelio per omnes ecclesias.
Deinde, cum dicit sicut scriptum est, inducit auctoritatem ad probandum hoc ultimum, quod dixerat de missione
praedicatorum, dicens sicut scriptum est, scilicet is. LII, 7: quam speciosi pedes evangelizantium pacem,
evangelizantium bona ubi littera nostra sic habet: quam pulchri supra montes pedes praedicantis et annuntiantis
pacem, annuntiantis bonum. Et similiter habetur Nahum I, 15: ecce super montes pedes evangelizantis et
annuntiantis pacem.
In his autem verbis, primo, commendatur processus praedicatorum, cum dicit quam speciosi pedes, quod
dupliciter potest intelligi. Uno modo ut per pedes intelligantur eorum processus, quia scilicet ordinate procedunt,
non usurpantes sibi praedicationis officium. Cant. VII, 1: quam pulchri sunt gressus tui in calceamentis, filia
principis.
Alio modo possunt intelligi per pedes affectus qui rectitudinem habent, dum non intentione laudis aut lucri
verbum Dei annuntiant, sed propter hominum salutem et Dei gloriam. Ez. I, 7: pedes eorum, pedes recti.
Secundo tangit praedicationis materiam, quae quidem est duplex.
Praedicant enim ea quae sunt utilia ad vitam praesentem, quod designat cum dicit: evangelizantium pacem,
scilicet triplicem.
Primo quidem annuntiant pacem quam Christus fecit inter homines et Deum. II Cor. V, 19: Deus erat in Christo
mundum reconcilians sibi. Et posuit in nobis verbum reconciliationis.
Supra V, 1: pacem habeamus per Iesum Christum ad Dominum. Secundo annuntiant pacem habendam cum
omnibus hominibus.
Infra XII, 18: si fieri potest quod ex vobis est, cum omnibus hominibus pacem habentes. Tertio annuntiant ea per
quae homo potest habere pacem in semetipso. Ps. Cxviii, 165: pax multa diligentibus legem tuam, Domine. Et
sub his tribus continentur omnia quae in hac vita sunt utilia ad salutem, vel quantum ad Deum, vel quantum ad
proximum, vel quantum ad semetipsum.
Praedicant etiam ea quae speramus habere in alia vita. Et quantum ad hoc dicit evangelizantium bona. Lc. XII,
44: super omnia bona sua constituet eum.
Deinde, cum dicit sed non omnes obediunt evangelio, etc., ostendit ex prioribus non semper sequi posteriora.
114

