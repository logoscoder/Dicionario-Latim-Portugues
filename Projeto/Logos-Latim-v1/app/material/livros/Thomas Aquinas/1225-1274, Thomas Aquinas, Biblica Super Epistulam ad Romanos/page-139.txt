Dicit ergo primo: dictum est, quod qui resistit potestati, Dei ordinationi resistit, quod quidem secundum se est
vitandum, tamquam contrarium virtuti. Multi tamen sunt, qui amorem virtutis non habentes, ea quae sunt
contraria virtuti non detestantur.
Unde tales cogendi sunt ad vitationem malorum per poenas, et quantum ad hoc subdit qui autem resistunt,
scilicet divinae ordinationi, sibi damnationem acquirunt, contra potestatis ordinem agendo.
Quod quidem potest intelligi, uno modo, de damnatione aeterna, quam merentur qui potestatibus subiici nolunt
in eo quod debent.
In cuius exemplum Dathan et Abiron, qui Moysi et Aaron restiterunt, sunt a terra absorpti, ut habetur Num. XVI,
20 ss..
Alio modo potest intelligi de damnatione poenae, quae per ipsos principes infertur.
Prov. XX, 2: sicut rugitus leonis, ita et terror regis: qui provocant eum, peccant in animam suam.
Sed contra hoc videtur esse quod apostoli et martyres principibus et potestatibus restiterunt et ex hoc non
damnationem a Deo sed praemium acquisiverunt.
Sed dicendum est quod apostolus hic loquitur de eo qui resistit potestati inferiori, secundum quod est a Deo
ordinata. Habet autem hoc divina ordinatio ut potestati inferiori non obediatur contra superiorem, sicut etiam in
rebus humanis ut proconsuli non obediatur contra imperatorem, nec balivo contra regem. Et omnis potestas
humana sub potestate Dei ordinatur et nulli potestati humanae est contra Deum obediendum, secundum illud Act.
V, 29: oportet obedire magis Deo quam hominibus.
Deinde cum dicit nam principes, etc., assignat rationem eius quod dixerat.
Et primo proponit rationem; secundo ex ratione posita quoddam utile documentum trahit, ibi vis autem non
timere potestatem, etc..
Tertio huius documenti necessitatem assignat, ibi si autem malefeceris, etc..
Dicit ergo primo: dictum est quod qui resistunt potestati, sibi damnationem acquirunt, nam principes, qui hic
potestates dicuntur, non sunt timori, id est in timorem, boni operis, id est propter bonum opus, sed mali, id est
propter malum.
Quod quidem videtur esse intelligendum secundum causam instituendi principes. Ad hoc enim sunt instituendi
principes, ut illi qui amore virtutis non provocantur ad vitandum malum et faciendum bonum, cogantur ad hoc
timore poenae. Prov. XX, 8: rex qui sedet in solio iudicii, dissipat omne malum intuitu suo. Et secundum hoc
dicitur quod principes non sunt timori boni operis sed mali, quantum ad id quod principi ex officio competit,
sicut et Is. XXXII, 8 dicitur: princeps ea quae sunt digna principe cogitabit.
Potest autem hoc referri etiam ad malos principes, qui non sunt timori boni operis sed mali: quia et si interdum
iniuste persequuntur bene operantes, non tamen illi qui bene operantur, causam habent timendi, quia hoc ipsum,
si patienter sustinent, in eorum bonum cedit, secundum illud I Petr. III, 14: si quid patimini propter iustitiam,
beati: timorem autem eorum ne timueritis, ut non conturbemini.
Ex hoc autem quod hic dicitur, assignari potest ratio quare qui potestati resistunt, sibi damnationem acquirant:
sive intelligatur de damnatione punitionis, qua principes rebelles puniunt, sive de damnatione qua homines
puniuntur a Deo. Si enim principes sunt timori mali operis, consequens est quod si aliquis potestati resistat, male
operetur; et ita ipse homo, male agendo, est sibi causa punitionis temporalis et aeternae.
Deinde cum dicit vis autem non timere, etc., ex eo quod dixerat quoddam utile documentum tradit, scilicet
vitandi timorem principum.
Et primo insinuat sua interrogatione hoc esse desiderabile, dicens vis non timere potestatem? quasi dicat: hoc
debet homini esse placitum. Prov. XX, 2: sicut rugitus leonis, ita et terror regis.
Secundo docet medium ad hoc perveniendi, dicens bonum fac; quia, ut dicitur Prov. XVI, 13: voluntas regum,
labia iusta; et in Ps. C, 6: ambulans in via immaculata, hic mihi ministrabat.
Tertio ostendit huius effectum, dicens: et si benefeceris, non solum timorem vitabis, sed etiam habebis laudem ex
illa, scilicet potestate; quod planum est si accipiatur secundum finem, ad quem institutae sunt potestates. Ad hoc
enim institutae sunt ut non solum a malis timore poenarum retrahant sed etiam ut ad bonum per praemia alliciant,
secundum illud I Petr. II, 14: sive ducibus tamquam ab eo Missis ad vindictam malorum, laudem vero bonorum.
Verificatur hoc etiam de malis principibus, quorum iniustam persecutionem, dum boni patienter sustinent,
laudantur. Iac. V, 11: ecce beatificamus eos qui sustinuerunt.
Quarto rationem assignat, dicens Dei enim minister est tibi in bonum. Quod quidem manifeste patet, quantum ad
debitum ordinem principum. Sunt enim sub regimine Dei, quasi supremi principis, tamquam ministri ordinati.
Sap. VI, 3: cum essetis ministri regis illius, etc.. Ad idem autem tendit minister et Dominus. Eccli. X, 2:
secundum iudicem populi, sic et ministri eius. Et ideo sicut Deus operatur in bonum his qui bonum agunt, ita et
principes si recte ministerium suum impleant.
Sed et mali principes ministri Dei sunt, secundum ordinationem Dei ad inferendas poenas, licet hoc sit praeter
intentum eorum; secundum illud Is. X, 5: Assur virga furoris mei, et baculus ipse in manu mea est.
Ipse autem non sic arbitrabitur. Et Ier. XXV, 9: assumam universam cognationem Aquilonis, et Nabuchodonosor
regem Babylonis servum meum, et adducam eos super terram istam, et super habitatores eius, etc..

139

