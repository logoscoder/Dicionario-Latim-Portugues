Ita et isti, scilicet Iudaei, nunc, scilicet tempore gratiae, non crediderunt, scilicet Christo. Io. VIII, 43: quare non
creditis mihi? et hoc est quod subdit in vestram misericordiam, id est in gratiam Christi, per quam misericordiam
consecuti estis. Tit. III, 5: secundum suam misericordiam salvos nos fecit. Vel non crediderunt ut per hoc
pervenirent in vestram misericordiam. Vel non crediderunt, quod in vestram misericordiam occasionaliter cessit,
ut et ipsi quandoque misericordiam consequantur. Is. XIV, 1: miserebitur Dominus Iacob.
Deinde, cum dicit conclusit enim, etc., assignat rationem huius similitudinis, quia scilicet Deus voluit, ut sua
misericordia in omnibus locum haberet. Et hoc est quod subdit conclusit enim Deus, id est concludi permisit,
omnia, id est omne hominum genus, tam Iudaeos quam gentiles, in incredulitate, sicut in quadam catena erroris.
Sap. XVII, 7: una catena tenebrarum omnes erant colligati. Ut omnium misereatur, id est ut in omni genere
hominum sua misericordia locum habeat. Sap. XI, 24: misereris omnium, Domine. Quod quidem non est
extendendum ad Daemones secundum errorem Origenis, nec etiam quantum ad omnes homines singillatim, sed
ad omnia genera hominum.
Fit enim hic distributio pro generibus singulorum et non pro singulis generum. Ideo autem Deus vult omnes per
suam misericordiam salvari, ut ex hoc humilientur et suam salutem non sibi, sed Deo adscribant. Os. XIII, 9:
perditio tua in te, Israel, tantummodo ex me auxilium tuum. Supra III, 19: ut omne os obstruatur, et subditus fiat
omnis mundus Deo.
|#5 Lectio 5
Supra apostolus conatus fuit assignare rationem divinorum iudiciorum quibus tam gentes, quam Iudaei post
incredulitatem misericordiam consequuntur, nunc, quasi ad haec investiganda se insufficientem recognoscens,
exclamando divinam excellentiam admiratur. Et primo admiratur divinam excellentiam; secundo probat quod
dixerat, ibi quis enim cognovit, etc..
Circa primum duo facit.
Primo admiratur excellentiam divinae sapientiae secundum se consideratae; secundo per comparationem ad nos,
ibi quam incomprehensibilia, etc..
Excellentiam divinae cognitionis admiratur. Primo quantum ad altitudinem, dicens o altitudo. Eccle. VII, 25: alta
profunditas, quis inveniet eam? Ier. XVII, 12: solium gloriae altitudinis a principio.
Haec autem altitudo attenditur quantum ad tria. Uno quidem modo quantum ad rem cognitam, inquantum scilicet
Deus seipsum perfecte cognoscit. Eccli. XXIV, 5: ego in altissimis habito. Alio modo quantum ad modum
cognoscendi, inquantum scilicet per seipsum omnia cognoscit. Ps. Ci, 20: prospexit de excelso sancto suo,
Dominus de caelo in terram aspexit. Tertio quantum ad certitudinem cognitionis. Eccli. XXIII, 28: oculi Domini
multo plus lucidiores sunt super solem.
Secundo admiratur excellentiam divinae cognitionis quantum ad eius plenitudinem, cum dicit divitiarum. Is.
XXXIII, 6: divitiae salutis sapientia et scientia.
Quae quidem plenitudo attenditur in tribus.
Uno modo in multitudine cognitorum, quia scilicet omnia novit. Ioan. Cap. Ult.: Domine, tu omnia scis. Col. II,
3: in ipso sunt omnes thesauri sapientiae Dei absconditi. Alio modo quantum ad facilitatem cognoscendi, quia
statim omnia intuetur sine inquisitione et difficultate. Hebr. IV, 13: omnia nuda et aperta sunt oculis eius.
Tertio quantum ad copiam cognitionis, quia eam omnibus communicat affluenter.
Iac. I, 5: si quis vestrum indiget sapientia, postulet a Deo, qui dat omnibus affluenter.
Tertio admiratur divinam excellentiam quantum ad perfectionem, cum dicit sapientiae et scientiae Dei. Habet
enim sapientiam de divinis, iob XII, 16: apud ipsum est fortitudo et sapientia, et scientiam de rebus creatis, Bar.
III, 32: qui scit universa, novit eam.
Deinde cum dicit quam incomprehensibilia, etc., ostendit excellentiam divinae sapientiae per comparationem ad
nostrum intellectum.
Et primo quantum ad sapientiam, ad quam pertinet iudicare et ordinare. Unde dicit quam incomprehensibilia sunt
iudicia eius, quia scilicet homo non potest comprehendere rationem divinorum iudiciorum, quia in sapientia Dei
latent. Ps. XXXV, 7: iudicia tua abyssus multa. Iob XI, 7: forsitan vestigia Dei comprehendes, et omnipotentem
usque ad perfectum reperies.
Secundo quantum ad scientiam, per quam in rebus operatur. Unde subdit et investigabiles, id est non perfecte ab
homine vestigabiles, viae eius, id est processus eius, quibus in creaturis operatur. Et si ipsae creaturae sint
homini notae, tamen modi quibus Deus in creaturis operatur ab homine comprehendi non possunt. Ps. Lxxvi, 19:
in mari via tua et semitae tuae in aquis multis, et vestigia tua non cognoscentur. Iob XXXVIII, 24: per quam
viam spargitur lux, etc..
Deinde cum dicit quis enim, etc., probat quod dixerat, ad quod inducit duas auctoritates, quarum una habetur
Isaiae XL, 13 ubi secundum litteram nostram sic legitur: quis adiuvit spiritum Domini, aut quis consiliarius eius
fuit? loco cuius hic dicitur quis enim cognovit sensum Domini, aut quis consiliarius eius fuit? alia auctoritas
habetur iob XLI, 2: quis ante dedit mihi ut, reddam ei? ex loco cuius hic dicitur aut quis prior dedit illi, et
retribuetur ei? in his autem verbis et sequentibus apostolus tria facit.

126

