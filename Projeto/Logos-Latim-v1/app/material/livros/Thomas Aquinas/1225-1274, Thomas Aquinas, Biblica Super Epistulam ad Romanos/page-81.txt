Lex spiritus liberat hominem a peccato et morte; sed lex spiritus est in Iesu Christo: ergo, per hoc quod aliquis
est in Christo Iesu, liberatur a peccato et morte.
Quod autem lex spiritus liberet a peccato et morte, sic probat: lex spiritus est causa vitae, sed per vitam
excluditur peccatum et mors, quae est effectus peccati, nam et ipsum peccatum est spiritualis mors animae: ergo
lex spiritus liberat hominem a peccato et morte. Damnatio autem non est nisi per peccatum et mortem: ergo his
qui sunt in Christo Iesu nihil damnationis existit.
Hoc est ergo quod dicit lex enim spiritus, etc..
Quae quidem lex potest dici, uno modo, spiritus sanctus, ut sit sensus: lex spiritus, id est lex quae est spiritus.
Lex enim ad hoc datur, ut per eam homines inducantur ad bonum; unde et Philosophus in II ethic. Dicit quod
intentio legislatoris est cives facere bonos. Quod quidem lex humana facit, solum notificando quid fieri debeat;
sed spiritus sanctus, mentem inhabitans, non solum docet quid oporteat fieri, intellectum illuminando de agendis,
sed etiam affectum inclinat ad recte agendum.
Io. XIV, 26: Paracletus autem spiritus sanctus, quem mittet pater in nomine meo, ille vos docebit omnia,
quantum ad primum, et suggeret vobis omnia, quantum ad secundum, quaecumque dixero vobis.
Alio modo lex spiritus potest dici proprius effectus spiritus sancti, scilicet fides per dilectionem operans. Quae
quidem et docet interius de agendis, secundum illud infra: unctio docebit vos de omnibus, et inclinat affectum ad
agendum, secundum illud II Cor. V, 14: charitas Christi urget nos.
Et haec quidem lex spiritus dicitur lex nova, quae vel est ipse spiritus sanctus, vel eam in cordibus nostris
spiritus sanctus facit.
Ier. XXXI, 33: dabo legem meam in visceribus eorum, et in corde eorum superscribam eam. De lege autem
veteri supra dixit solum quod erat spiritualis, id est a spiritu sancto data.
Et sic praedicta considerantes, inveniemus quatuor leges ab apostolo esse inductas.
Primo, legem Moysi, de qua dicit: condelector legi Dei secundum interiorem hominem, secundo, legem fomitis,
de qua dicit: video aliam legem in membris meis, tertio, legem naturalem secundum unum sensum, de qua
subdit: repugnantem legi mentis meae, quarto tradit legem novam, cum dicit: lex spiritus.
Et addit vitae; quia sicut spiritus naturalis facit vitam naturae, sic spiritus divinus facit vitam gratiae. Io. VI, 64:
spiritus est qui vivificat; Ez. I, 20: spiritus vitae erat in rotis.
Addit autem in Christo Iesu, quia scilicet iste spiritus non datur nisi his qui sunt in Christo Iesu. Sicut enim
spiritus naturalis non pervenit ad membrum quod non habet connexionem ad caput, ita spiritus sanctus non
pervenit ad hominem qui non est capiti Christo coniunctus. I Io. III, 24: in hoc scimus quod ipse manet in nobis,
quia de spiritu suo ipse dedit nobis. Act. V, 2: spiritus sanctus quem dedit Deus omnibus obedientibus sibi.
Haec, inquam, lex eo quod est in Christo Iesu, liberavit me. Io. VIII, 36: si filius vos liberaverit, vere liberi estis.
Et hoc a lege peccati, id est a lege fomitis quae inclinat ad peccatum. Vel a lege peccati id est a consensu et
operatione peccati, quod hominem tenet ligatum per modum legis. Per spiritum enim sanctum remittitur
peccatum. Io. XX, 22: accipite spiritum sanctum, quorum remiseritis peccata, remittuntur eis. Et mortis, non
solum spiritualis sed etiam corporalis, ut infra probabitur. Et hoc ideo quia est spiritus vitae. Ez. XXXVII, 9: a
quatuor ventis veni, spiritus, et insuffla super interfectos istos et reviviscant.
Deinde cum dicit nam quod impossibile, etc. Manifestat quod dixerat scilicet quod lex vitae, quae est in Christo
Iesu, liberat a peccato: nam quod liberet a morte infra probabitur. Et hoc probat per causam quae sumitur ex
incarnatione Christi.
Circa quam tria ponit.
Primo, necessitatem incarnationis, secundo, modum incarnationis ibi Deus filium suum, tertio, incarnationis
fructum ibi et de peccato.
Et ut planior fiat expositio accipiemus primo secundum, secundo tertium, tertio primum, hoc modo.
Recte dico quod lex spiritus vitae in Christo Iesu liberat a peccato, nam Deus, pater, filium suum, id est proprium
consubstantialem sibi et coaeternum, Ps. II, 7: Dominus dixit ad me: filius meus es tu, etc.. Mittens, non de novo
creans vel faciens, sed quasi praeexistentem misit.
Matth. XXI, 37: novissime misit ad eos filium suum, non quidem ut esset ubi non erat, quia, ut dicitur Io. I, 10,
in mundo erat, sed ut esset modo quo non erat in mundo, id est, visibiliter per carnem assumptam; unde ibidem
sequitur: verbum caro factum est, et vidimus gloriam eius. Bar. III, 38: post hoc in terris visus est.
Et ideo hic subditur in similitudinem carnis peccati. Quod non est sic intelligendum, quasi veram carnem non
habuerit sed solum carnis similitudinem, quasi phantasticam, sicut Manichaei dicunt, cum ipse Dominus dicat
Lc. Cap. Ult.: spiritus carnem et ossa non habet, sicut me videtis habere. Unde non subdit solum, in
similitudinem carnis, sed in similitudinem carnis peccati.
Non enim habuit carnem peccati, id est, cum peccato conceptam, quia caro eius fuit concepta per spiritum
sanctum qui tollit peccatum.
Matth. I, 20: quod enim in ea natum est, de spiritu sancto est. Unde Ps. XXV, 11 dicit: ego in innocentia mea
ingressus sum, scilicet in mundum. Sed habuit similitudinem carnis peccati, id est, similem carni peccatrici in
hoc quod erat passibilis. Nam caro hominis, ante peccatum, passioni subiecta non erat. Hebr. II, 17: debuit per
omnia fratribus assimilari, ut misericors fieret.
81

