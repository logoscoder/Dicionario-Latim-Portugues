Attamen peccator ex eo quod centies facit malum, et per patientiam sustentatur, non debet contemnere, sed
advertere quod est bonum timentibus eum. Et ideo hic dicit an contemnis, secundum illud Prov. XVIII, 3:
impius, cum in profundum peccatorum venerit, contemnit. Divitias, id est abundantiam.
Eph. II, 3: Deus qui dives est in misericordia.
Bonitatis eius, per quam scilicet in nos diffundit bona, secundum illud Ps. Cxliv, 16: aperis tu manum tuam et
omnia imples bonitate. Nam bonum diffusionis rationem importat secundum Dionysium.
Thren. III, 25: bonus est Dominus sperantibus in eum. Et patientiae, per quam, scilicet, sustinet graviter et ex
malitia peccantes.
Ps. VII, 12: Deus iudex iustus, et patiens, numquid irascitur per singulos dies? et longanimitatis, per quam
scilicet diu sustinet homines ex infirmitate peccantes, diu tamen in peccato permanentes. II Petr. Cap. Ult.:
longanimitatem Domini nostri Iesu Christi, salutem arbitramini.
Deinde cum dicit ignoras, improbat praedictam causam, scilicet contemptum divinae patientiae, et primo fructum
divinae patientiae demonstrat; secundo, periculum contemptus, ibi secundum duritiam autem.
Dicit ergo primo, mirum est quod contemnis, numquid igitur ignoras quoniam benignitas Dei differentis poenam
ad poenitentiam te adducit? II Petr. III, 9: non tardat Dominus promissis, sed patienter agit propter vos, nolens
aliquos perire, sed ad poenitentiam reverti. Is. XXX, 18: expectat vos Deus ut misereatur vestri.
Videtur autem apostolus, ut in Glossa dicitur, tres gradus peccatorum tetigisse. Primo quidem impunitatem sibi
promittentium; secundo, contemnentium Dei bonitatem; tertio vero, ignorantium. Unde dicit Glossa: peccas, o
homo, dum tibi impunitatem promittis; gravius peccas, quia contemnis, et gravissime peccas, quia ignoras.
Sed videtur hoc esse falsum, nam ignorantia alleviat peccatum magis quam aggravet.
Est igitur secundum quosdam intelligendum gravissime, id est periculosissime, quia qui ignorat peccatum, non
quaerit remedium.
Vel gravissime propter ignorantiae speciem, quae ad infidelitatem pertinet, quae est gravissimum peccatum.
Unde dicitur I Cor. XIV, 38: si quis ignorat, ignorabitur. Vel gravissime in genere ingratitudinis. Augustinus:
magis enim est ingratus qui beneficium non cognoscit, quam qui diminuit, quod est contemnere.
Deinde cum dicit secundum duritiam, ostendit periculum contemptus, dicens secundum autem duritiam, quia
scilicet ob beneficia divinae bonitatis non emollitur. Eccli. III, 27: cor durum male habebit in novissimo, etc., cor
impoenitens, quod scilicet ad poenitentiam non flectitur ex Dei patientia et longanimitate. Ier. VIII, 6: nullus est
qui agat poenitentiam super peccato suo. Thesaurizas tibi iram, id est multiplicas tibi reatum poenae. Iac. V, 3:
thesaurizastis vobis iram in novissimis diebus.
Unde et hic sequitur in die irae, id est in die iudicii, de qua dicitur sophon. I, 15: dies illa dies irae, quia scilicet
nunc Deus vindictam non infert, quam tunc inferet, secundum illud Ps. Lxxiv, 3: cum accepero tempus, ego
iustitias iudicabo. Et revelationis iusti iudicii Dei, quia tunc revelabitur iustitia divini iudicii, quod nunc non
creditur esse, aut non videtur esse iustum. Is. LVI, 1: iuxta est salus mea ut veniat, et iustitia mea ut reveletur.
Et quia Glossa hic dicit, quod per duritiam et cor impoenitens significatur peccatum in spiritum sanctum, quod
est irremissibile, ideo oportet videre quid sit peccatum in spiritum sanctum, et quomodo sit irremissibile.
Est igitur sciendum, quod secundum antiquos doctores ecclesiae qui fuerunt ante Augustinum, scilicet
Athanasium, Hilarium, Ambrosium, Hieronymum et chrysostomum, peccatum in spiritum sanctum dicitur
blasphemia, qua opera spiritus sancti spiritui immundo attribuuntur, ut patet Matth. XII, 31. Quod quidem dicitur
irremissibile et in hoc saeculo et in futuro, quia pro hoc peccato puniti sunt Iudaei, etiam in hoc saeculo per
Romanos et in futuro per Daemones. Vel quia non habet aliquam rationem excusationis, sicut habebat
blasphemia, quam dicebant in Christum, inquantum erat filius hominis: secundum illud Matth. XI, 19: ecce
homo vorax et potator vini. Ad quod poterant induci per infirmitatem carnis, sicut et in veteri testamento, quia
filii Israel murmuraverunt pro defectu panis et aquae, ut legitur Ex. XVI, 2 s., quasi humanum fuit et facile
remissibile, sed quod postea dixerunt coram idolo, ut Ex. XXXII, 4: isti sunt dii tui, Israel, qui te eduxerunt de
terra Aegypti, peccaverunt in spiritum sanctum, scilicet, opus Dei Daemonibus attribuentes. Unde et eorum
peccatum dicitur irremissibile, cum Dominus subdit: ego autem in die ultionis visitabo peccatum eorum.
Augustinus autem dicit peccatum in spiritum sanctum esse verbum vel blasphemiam, quam quis dicit contra
spiritum sanctum, per quem fit remissio peccatorum, secundum illud Io. XX, 22 ss.: accipite spiritum sanctum,
quorum remiseritis peccata, etc.. Et hoc quidem corde scilicet ore et opere, dum aliquis perseverat in peccato
usque in finem ultimum.
Et sic finalis impoenitentia est peccatum in spiritum, de qua manifestum est esse irremissibile.
Magistri vero sequentes dicunt peccatum in spiritum sanctum, scilicet quod committitur ex certa malitia, quae
contrariatur appropriato spiritui sancto, scilicet bonitati, sicut et peccatum in filium Dei, quod est ex ignorantia,
quae opponitur sapientiae, quae appropriatur filio. Et similiter peccatum in patrem potest dici quod sit ex
infirmitate, quae contrariatur potentiae, quae est appropriata patri.
Sic ergo peccatum quod est in patrem vel in filium, dicitur remissibile, quia ex hoc ipso peccatum videtur
aliquam excusationem habere, quia ex ignorantia vel ex infirmitate committitur. Quod autem ex certa malitia
committitur, nullam in se habet excusationis causam: et ideo dicitur irremissibile, quia non habet in se unde

26

