Ille enim qui dat occasionem, scandalizat et per consequens peccat: quod quidem fit, quando aliquis facit aliquod
opus minus rectum, unde proximus offenditur aut scandalizatur, puta si quis loca inhonesta frequentaret, licet
non mala intentione. Unde dicitur infra XIV, 18: hoc iudicate magis ne ponatis offendiculum fratribus vel
scandalum.
Sed si quis rectum opus faciat, puta si det eleemosynam et alius inde scandalizatur, ipse non dat occasionem
scandalizandi; unde nec scandalizat, nec peccat, sed alius accipit occasionem qui scandalizatur et ille peccat. Sic
igitur lex rectum aliquid fecit quia peccatum prohibuit, unde occasionem non dedit peccandi; sed homo
occasionem ex lege accipit, et propter hoc sequitur, quod lex non sit peccatum, sed magis quod peccatum sit ex
parte hominis.
Sic igitur intelligendum est quod passiones peccatorum quae pertinent ad concupiscentiam peccati, non sunt per
legem, quasi lex illas operetur, sed peccatum illas operatur, accepta occasione ex lege. Et eadem ratione dicitur
lex mortis, non quia lex mortem operetur, sed quia peccatum mortem operatur, occasione accepta ex lege.
Potest autem eodem sensu littera aliter ordinari ut dicatur quod peccatum operatum est per mandatum legis
omnem concupiscentiam et hoc occasione accepta ab ipso mandato; sed prima expositio simplicior et melior est.
Deinde cum dicit sine lege enim manifestat quod dixerat et hoc per experientiam effectus. Et primo proponit
effectum; secundo resumit causam, ibi nam peccatum, etc..
Circa primum tria facit.
Primo describit statum ante legem; secundo statum sub lege, ibi sed cum venisset, etc.; tertio, ex comparatione
utriusque status, concludit eventum legis, ibi et inventum est mihi, etc..
Dicit ergo primo, quod peccatum occasione accepta per mandatum, operatum est in me omnem concupiscentiam,
quod ex hoc apparet: sine lege enim peccatum erat mortuum, non quidem sic quod peccatum non esset, quia per
unum hominem peccatum in hunc mundum intravit ante legem, ut supra V, 12 dictum est. Sed intelligitur quod
erat mortuum, vel quantum ad cognitionem hominis, qui quaedam lege prohibita nesciebat esse peccata, puta
concupiscentiam, vel quia erat mortuum, quantum ad efficaciam moriendi, per comparationem ad id quod postea
fuit. Non enim habebat tantam virtutem inducendi hominem ad mortem, quantam postea habuit occasione
accepta sub lege.
Habetur enim quasi mortuum, quod est debilitatum virtute. Col. III, 5: mortificate membra vestra quae sunt super
terram. Talis ergo erat status ante legem quantum ad peccatum.
Sed qualis esset quantum ad hominem, ostendit subdens ego autem vivebam sine lege aliquando.
Quod etiam dupliciter potest intelligi.
Uno modo quantum ad id quod homini videbatur ex seipso quod viveret, dum ignorabat peccatum esse id per
quod mortuus erat. Apoc. III, 1: nomen habes quod vivas, sed mortuus es. Vel hoc dicitur per comparationem ad
mortem, quae consecuta est occasione legis. Dicuntur enim minus peccantes vivere, in comparatione ad eos qui
magis peccant.
Deinde cum dicit sed cum venisset, etc. Describit statum sub lege.
Et primo quantum ad peccatum cum dicit sed cum venisset mandatum, data scilicet lege, revixit peccatum, quod
potest dupliciter intelligi. Uno modo quantum ad cognitionem hominis, qui incepit cognoscere peccatum in se
esse, quod prius non cognoverat. Ier. XXXI, 19: postquam ostendisti mihi, percussi femur meum, confusus sum
et erubui. Et signanter dixit revixit, quia in Paradiso plenam notitiam homo habuerat de peccato, licet non
habuerit per experientiam. Vel revixit, quantum ad virtutem, quia data lege occasionaliter augmentata est virtus
peccati.
I Cor. XV, 56: virtus peccati, lex.
Secundo quantum ad ipsum hominem, cum dicit ego autem mortuus sum.
Quod etiam dupliciter potest intelligi. Uno modo secundum cognitionem, ut sit sensus mortuus sum, id est,
cognovi me mortuum.
Alio modo per comparationem ad statum priorem, ut sit sensus mortuus sum, id est magis morti obligatus sum,
quam ante. Unde aliqualiter verum est quod dictum est Moysi et Aaron Num. XIV, 41: vos interfecistis populum
Domini.
Deinde cum dicit et inventum, etc. Concludit ex comparatione utriusque status eventum legis, dicens: et
inventum est, secundum praedicta, mandatum quod erat ad vitam. Primo quidem secundum intentionem dantis
legem; secundo quantum ad ipsam mandati honestatem et devotionem obedientis. Ez. XX, 11: dedi eis praecepta
bona et iudicia, quae faciens homo, vivet in eis. Hoc est mihi ad mortem occasionaliter, scilicet per peccatum
quod in homine erat.
Iob XX, 14: panis eius in utero eius vertetur in fel aspidum intrinsecus, etc..
Deinde cum dicit nam peccatum, etc., resumit causam quasi manifestans per eventum praemissum, dicens: hoc
ideo contingit, scilicet quod mandatum praemissum, quod erat ad vitam, inveniretur ad mortem esse, nam
peccatum, occasione accepta per mandatum, seduxit me, scilicet per concupiscentiam quam in me operatum est,
ut dictum est Dan. XIII, 56: species decepit te, et concupiscentia subvertit cor tuum, et per illud, scilicet
mandatum, occasionaliter peccatum me occidit. II Cor. III, 6: littera occidit.

74

