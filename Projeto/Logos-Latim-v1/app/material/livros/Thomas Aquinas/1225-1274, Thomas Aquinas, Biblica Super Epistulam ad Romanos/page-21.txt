Uno modo quia veram cognitionem quam a Deo acceperunt, perversa ratione ad falsa dogmata converterunt,
sicut cum dixerunt idola esse deos, vel Deum non esse omnipotentem, vel omniscientem. Ier. IX, 5: docuerunt
linguas suas loqui mendacium.
Alio modo veritatem Dei in mendacium mutaverunt quia divinitatis naturam, quae est ipsa veritas, attribuerunt
idolo, quod est mendacium inquantum non est Deus, ut dicitur Ier. XVI, 19 s.: vere mendacium possederunt
patres nostri, vanitatem quae eis non profuit.
Numquid faciet homo sibi deos, et ipsi non sunt dii? alio modo potest considerari divina natura secundum quod
est principium essendi omnibus per creationem: et sic debetur ei ab homine, interius quidem, cultus secundum
pium affectum, Io. IX, 31: si quis cultor Dei est, etc., exterius vero, debetur ei servitus latriae, secundum illud
Deut. VI, 13: Dominum Deum tuum adorabis, et illi soli servies.
Unde subdit, contra eos scilicet, coluerunt et servierunt creaturae potius, etc..
Colebant enim caelestia corpora et aerem et aquam et alia huiusmodi, secundum illud Sap. XIII, 2: aut ignem,
aut spiritum, aut citatum aerem, etc..
Et in hoc improbat sapientes gentilium qui, quamvis numquam in imaginibus aliquid numinis esse crederent,
sicut sectatores Hermetis credebant, neque ea quae a poetis fabulose dicebantur de diis crederent esse vera,
creaturis tamen aliquibus cultum divinitatis impendebant ex quibus rationem fabularum assignabant. Sicut varro
posuit totum mundum esse Deum propter animam eius, dicens quod toti mundo, et omnibus partibus eius,
divinitatis cultus impendi potest, scilicet aeri quem vocabant Iunonem, et aquae quam vocabant liaeum, et sic de
aliis. Platonici etiam posuerunt quod omnibus substantiis rationalibus, quae sunt supra nos, cultus divinitatis
debetur; puta Daemonibus, animabus caelestium corporum, intelligentiis, id est substantiis separatis.
Quamvis autem iis, quae supra nos sunt, aliquam reverentiam exhibere debeamus, non tamen cultum latriae,
quae potissime in sacrificiis et oblatione consistit, per quam homo profitetur omnium bonorum Deum esse
auctorem, sicut in quolibet regno aliquis honor supremo Domino exhibetur quem non licet transferre in alium.
Et ideo subdit qui est benedictus, idest cuius bonitas est manifesta, sicut enim dicimus benedicere Deum in
quantum eius bonitatem corde recognoscimus et ore confitemur. Eccli. XLIII, 33: benedicentes Deum exaltate
illum quantum potestis.
Addit autem in saecula, quia eius bonitas est sempiterna ab alio non dependens, sed omnis boni principium. Et
ex hoc sibi debetur omnis latriae cultus.
Addit autem amen ad omnimodam certitudinem asserendam. Is. Lxv, 16: qui benedictus est super terram
benedicetur in Deo.
Amen, quod idem est quod verum, vel fiat.
Videtur autem apostolus triplicem theologiam tangere gentilium.
Primo quidem civilem, quae observabatur a pontificibus in adoratione idolorum in templo; et quantum ad hoc
dicit: et mutaverunt gloriam incorruptibilis Dei.
Secundo theologiam fabularem, quam poetae tradebant in theatris; et quantum ad hoc dicit: qui commutaverunt
veritatem Dei in mendacium.
Tertio theologiam naturalem, quam observaverunt Philosophi in mundo, partes mundi colentes; et quantum ad
hoc dicit: et coluerunt et servierunt creaturae potius quam creatori.
|#8 Lectio 8
Posita culpa impietatis, secundum quam contra naturam divinam peccaverunt, ponit poenam, qua scilicet ad hoc
reducti sunt ut contra suam naturam peccarent.
Et primo ponit poenam, secundo exponit, ibi nam feminae, tertio eius convenientiam ostendit, ibi et mercedem.
Dicit ergo primo propterea, scilicet quia Dei veritatem in mendacium mutaverunt, tradidit illos Deus, non
quidem impellendo in malum sed deserendo, in passiones ignominiae, id est peccata contra naturam, quae
dicuntur passiones, secundum quod proprie passio dicitur ex eo quod aliquid trahitur extra ordinem suae naturae,
puta cum aqua calefit aut cum homo infirmatur. Unde quia per huiusmodi peccata homo recedit ab ordine
naturali, convenienter dicuntur passiones, infra VII, 5: passiones peccatorum.
Dicuntur autem passiones ignominiae quia non sunt nomine digna, secundum illud eph. V, 15: quae aguntur in
occulto ab eis turpe est dicere. Si enim peccata carnis communiter exprobrabilia sunt quia per ea homo deducitur
ad id quod est bestiale in homine, multo magis peccatum contra naturam, per quod etiam homo a natura bestiali
decidit.
Os. IV, 7: gloriam eorum in ignominiam commutabo.
Deinde cum dicit nam feminae eorum, etc., exponit quod dixerat, et primo quantum ad feminas, secundo
quantum ad masculos, ibi similiter autem masculi.
Dicit ergo primo. Ideo illos dico in passiones ignominiae traditos, nam feminae eorum mutaverunt naturalem
usum in eum usum qui est contra naturam. I Cor. XI, 14: nec ipsa natura docet vos. Is. XXIV, 5: mutaverunt ius,
dissipaverunt foedus sempiternum, id est ius naturale.

21

