Licet namque non possit esse quod quis credat nisi audiat a praedicante, non tamen quicumque audit a
praedicante credit, et hoc est quod subdit sed non omnes obediunt evangelio. II thes. III, 2: non enim omnium est
fides.
Hoc autem dicit ideo ut ostendatur quod verbum exterius loquentis non est causa sufficiens fidei, nisi cor
hominis attrahatur interius virtute Dei loquentis, Io. VI, 45: omnis qui audivit a patre meo et didicit, venit ad me.
Et sic quod homines credunt, non est attribuendum praedicatoris industriae.
Per hoc etiam ostenditur quod omnes increduli non excusantur a peccato sed illi qui non audiunt et non credunt.
Io. XV, 22: si non venissem et locutus eis non fuissem, peccatum non haberent; nunc autem excusationem non
habent de peccato suo.
Et hoc etiam magis consonat his quae apostolus posterius dicet.
Secundo, ad hoc inducit auctoritatem, cum subdit Isaias enim dicit: Domine, quis credidit auditui nostro? quasi
diceret: rarus. Ez. II, 6: increduli et subversores sunt tecum. Mich. VII, 1: factus sum sicut qui colligit in
autumno racemos vindemiae. Quod quidem Isaias dixit praevidens Iudaeorum infidelitatem futuram. Eccli.
XLVIII, 27: spiritu magno vidit ultima, etc..
Dicit autem auditui nostro, vel propter id quod a Deo audierunt; sicut dicitur in Abdia 1: auditum audivimus a
Domino, et legatos ad gentes misit; vel propter id quod homines ab apostolis audiebant. Ez. XXXIII, 32: audiunt
verba tua, et non faciunt ea.
Deinde, cum dicit ergo fides ex auditu, etc., infert conclusionem ex dictis, dicens: ergo ex quo aliqui non credunt
nisi audierint, fides est ex auditu. Ps. XVII, 45: in auditu auris obedivit mihi.
Sed contra videtur esse quod fides est virtus infusa divinitus. Phil. I, 29: vobis datum est, ut in ipsum credatis.
Dicendum est ergo, quod ad fidem duo requiruntur: quorum unum est cordis inclinatio ad credendum et hoc non
est ex auditu, sed ex dono gratiae; aliud autem est determinatio de credibili et istud est ex auditu.
Et ideo Cornelius qui habebat cor inclinatum ad credendum, necesse habuit ut ad eum mitteretur Petrus, qui sibi
determinaret quid esset credendum.
Ex eo vero quod dixerat: quomodo audient sine praedicante? et quomodo praedicabunt, nisi mittantur? concludit
auditus autem, scilicet credentium, est per verbum praedicatorum quod est verbum Christi, vel quia est de
Christo, I Cor. I, 23: nos praedicamus Christum Iesum, vel quia a Christo habent quod mittantur I Cor. XI, 23:
ego enim accepi a Domino quod et tradidi vobis.
|#3 Lectio 3
Postquam apostolus ostendit casum Iudaeorum esse miserandum, quia ex ignorantia peccaverunt, hic ostendit
quod eorum talis casus non est excusabilis ex toto, quia eorum ignorantia non fuit invincibilis vel ex necessitate
existens, sed quodammodo voluntaria.
Et hoc quidem ostendit dupliciter.
Primo quidem per hoc quod audierunt ex doctrina apostolorum; secundo, per hoc quod cognoverunt ex doctrina
legis et prophetarum, ibi sed dico, numquid Israel non cognovit? circa primum duo facit.
Primo proponit quaestionem, dicens: dictum est quod fides est ex auditu et non possunt homines credere ei quem
non audierunt, dico ergo numquid non audierunt? ut scilicet per hoc possint excusari totaliter ab incredulitate,
secundum illud Io. XV, 22: si non venissem, et locutus eis non fuissem, peccatum non haberent.
Secundo ad quaestionem respondet interveniendo per auctoritatem Ps. XVIII, 5 dicentis in omnes terram exivit
sonus eorum, scilicet apostolorum, id est fama eorum exivit in omnem terram, non solum Iudaeorum sed etiam
omnium gentium. Iob XXVIII, 22: perditio et mors dixerunt: auribus nostris audivimus famam eius, scilicet
sapientiam per apostolos praedicatam. Et Dominus eis praeceperat Matth. Cap. Ult. XXVIII, 19: euntes in
universum mundum, praedicate evangelium omni creaturae. Et verba eorum, scilicet distincta eorum doctrina,
exierunt in fines orbis terrae. Ad litteram: usque ad fines mundi. Is. XXIV, 16: a finibus terrae laudes audivimus
gloriam iusti. Et XLIX, 6: dedi te in lucem gentium, ut sis salus mea usque ad extremum terrae.
Et est notandum quod secundum Augustinum haec verba nondum erant completa, quando apostolus talia
loquebatur sed praevidebat ea esse complenda. Et ideo utitur praeterito pro futuro, propter certitudinem divinae
praeordinationis: sicut etiam David, cuius verba assumit apostolus, manifeste utebatur praeterito pro futuro. Et
ideo hoc dicit Augustinus, quia adhuc tempore suo dicit fuisse quasdam gentes in Africae partibus, quibus non
erat fides Christi praedicata.
Chrysostomus autem super Matth. E contrario dicit hoc quod hic dicitur, completum fuisse tempore
apostolorum, exponens sic quod habetur Matth. XXIV, 14: et oportet hoc evangelium praedicari in universo orbe
et tunc veniet consummatio, idest, destructio ierusalem.
Utrumque autem est aliqualiter verum.
Tempore enim apostolorum, ad omnes gentes etiam usque ad fines mundi pervenit aliqua fama de praedicatione
apostolorum per ipsos apostolos vel discipulos eorum. Matthaeus namque praedicavit in Aethiopia, thomas in
india, Petrus et Paulus in occidente.
Et hoc est quod chrysostomus dicere intendit.

115

