per peccatum primi parentis. Unde nullus alius pro peccato totius humani generis satisfacere poterat, nisi solus
Christus qui ab omni peccato erat immunis.
Unde subdit quae est in Christo Iesu.
Quasi dicat: in alio non poterat nobis esse redemptio. I Petr. I, 18: non corruptibilibus auro vel argento.
Secundo, ostendit unde ista redemptio efficaciam habuit cum dicit quem proposuit Deus propitiatorem.
Ex hoc enim Christi satisfactio efficaciam ad iustificandum habuit, et ad redimendum, quia eum Deus ad hoc
ordinaverat secundum suum propositum, quod designat cum dicit quem proposuit Deus propitiatorem. Eph. I,
11: qui operatur omnia secundum consilium voluntatis suae.
Vel proposuit. Id est pro omnibus posuit, ut quia humanum genus non habebat unde satisfacere posset, nisi ipse
Deus eis redemptorem et satisfactorem daret. Ps. Cx, 9: redemptionem misit Dominus populo suo.
Et sic, dum satisfaciendo, nos redimit a noxa peccati, Deum peccatis nostris propitium facit, quod petebat
Psalmista dicens: propitius esto peccatis nostris: et ideo dicit eum propitiatorem. I io. II, 2: propitiatio. In cuius
figura, Ex. XXV, 17, mandatur quod fiat propitiatorium, id est quod Christus ponatur super arcam, id est,
ecclesiam.
Tertio, ostendit per quos redemptionis effectus ad nos perveniat, cum dicit per fidem in sanguine eius, id est,
quae est de sanguine eius pro nobis effuso.
Ut enim pro nobis satisfaceret, congruebat ut poenam mortis pro nobis subiret, quam homo per peccatum
incurrerat, secundum illud Gen. II, 17: quacumque die, etc..
Unde dicitur I Petr. III, 18: Christus semel pro peccatis nostris mortuus est. Haec autem mors Christi nobis
applicatur per fidem, qua credimus per suam mortem mundum redemisse.
Gal. II, 20: in fide vivo filii Dei, qui dilexit me, etc.. Nam et apud homines satisfactio unius alteri non valeret,
nisi eam ratam haberet.
Et sic patet quomodo sit iustitia per fidem Iesu Christi, ut supra dictum est.
Sed quia etiam supra dixit iustitiam Dei esse nunc manifestatam, agit consequenter de hac manifestatione, et,
primo, tangit modum manifestationis, dicens ad ostensionem quasi dicat: hoc inquam factum est, ut
iustificaremur per redemptionem Christi et per fidem sanguinis eius, ad ostensionem iustitiae suae, id est ad hoc
quod suam iustitiam Deus ostenderet, et hoc propter remissionem praecedentium delictorum.
In hoc enim quod praecedentia delicta Deus remisit, quae lex remittere non poterat, nec homines propria virtute
ab eis se praecavere poterant, ostendit quod necessaria est hominibus iustitia, qua iustificentur a Deo. Solum
autem per sanguinem Christi potuerunt remitti peccata non solum praesentia, sed praeterita, quia virtus sanguinis
Christi operatur per fidem hominis, quam quidem fidem habuerunt illi qui praecesserunt Christi passionem, sicut
et nos habemus. II Cor. IV, 13: habentes eumdem spiritum fidei credimus.
Unde et legitur aliter, ut dicatur propter remissionem delictorum quae sunt hominum praecedentium Christi
passionem. Unde dicitur Mich. Cap. Ult.: deponet iniquitates nostras et proiiciet, etc..
Secundo, ostendit tempus manifestationis eius, cum subdit in sustentatione Dei ad ostensionem iustitiae eius in
hoc tempore.
Quasi diceret: praecedentia delicta erant ante Christi passionem in sustentatione Dei quasi in quadam divina Dei
sustinentia: quia nec pro eis credentes et poenitentes damnat, nec ab eis totaliter reddit absolutos, ut scilicet, eis
non obstantibus, possint introire in gloriam.
Vel, secundum aliam litteram, potest intelligi quod ipsi sancti patres erant in sustentatione Dei, quia detinebantur
in Limbo, non quidem patientes poenam sensibilem, sed expectantes introire in gloriam per Christi passionem.
Eccli. II, 3: sustine sustentationes Dei. Ad hoc, inquam, praecedentia delicta vel praecedentes patres erant in
sustentatione Dei, ad ostensionem scilicet iustitiae eius in hoc tempore, id est, ut in hoc tempore gratiae suam
iustitiam perfecte ostenderet, plenam remissionem peccatorum tribuendo.
Ps. Ci, 14: venit tempus, etc.. Et II Cor. VI, 2: ecce nunc tempus acceptabile, etc.. Et hoc est quod supra dixerat
nunc esse iustitiam Dei manifestatam.
Oportuit autem ut praecedentia peccata usque ad hoc tempus essent in Dei sustentatione, ut primo convinceretur
homo de defectu scientiae, quia tempore legis naturae in errores et turpia peccata incidit, et etiam defectu
potentiae, quia post legem scriptam, quae fecit cognitionem peccati, adhuc homo per infirmitatem peccavit.
Tertio, ostendit quod per remissionem peccatorum Dei iustitia ostendatur, sive accipiatur Dei iustitia, qua ipse
est iustus, sive qua alios iustificat.
Unde subdit ut sit ipse iustus, id est ut per remissionem peccatorum Deus appareat esse iustus in se ipso, tum
quia remittit peccata sicut promiserat, tum quia ad iustitiam Dei pertinet quod peccata destruat, homines ad
iustitiam Dei reducendo. Ps. X, 8: iustus Dominus et iustitias dilexit.
Et etiam ut sit iustificans eum, qui est ex fide Iesu Christi, id est, qui per fidem Iesu Christi accedit ad Deum.
Hebr. XI, 6: accedentem enim ad Deum oportet credere.
|#4 Lectio 4

42

