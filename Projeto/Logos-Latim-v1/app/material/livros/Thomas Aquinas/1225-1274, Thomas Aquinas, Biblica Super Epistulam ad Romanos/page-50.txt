Tertio, ibi ante Deum, etc., exponit quod dixerat. Sic enim dictum est posui te quasi iam esset impletum quod
longe postea erat implendum: sed quae sunt futura in seipsis, in Dei providentia sunt praesentia, secundum illud
Eccli. XXIII, 29: Domino Deo nostro, antequam crearentur, omnia sunt agnita, sic et post perfectum respicit
omnia. Et ideo apostolus dicit quod hoc quod dictum est, posui te, intelligendum est ante Deum, id est, in eius
praesentia, cui credidisti. Crediderat enim Abraham Deo futura praenuncianti, ac si videret praesentia, quia, ut
dicitur Hebr. XI, 1: fides est sperandarum substantia rerum, argumentum non apparentium.
Deinde cum dicit qui vivificat mortuos, etc., ostendit a quo sit implenda huiusmodi promissio, dicens qui, scilicet
Deus, vivificat mortuos, id est, Iudaeos, qui erant mortui in peccatis, contra legem agentes, vivificat per fidem et
gratiam, ut promissionem Abrahae consequantur. Io. V, 21: sicut pater suscitat mortuos et vivificat, etc..
Et vocat ea quae non sunt, id est, gentiles vocat, scilicet ad gratiam, tamquam ea quae sunt, id est, tamquam
Iudaeos. Infra IX, 25: vocabo non plebem meam, etc..
Significat autem gentiles per ea quae non sunt, quia erant omnino alienati a Deo. Sicut I Cor. XIII, 2 dicitur: si
charitatem non habuero, nihil sum. Et sic per huiusmodi vocationem implebitur promissio Abrahae etiam in
gentilibus.
Vel quod dicit et vocat ea quae non sunt, non intelligitur de vocatione temporali, sed de vocatione
praedestinationis aeternae, quia vocantur et eliguntur etiam qui non sunt ac si essent. Eph. I, 4: eligit nos in ipso
ante mundi constitutionem. Et de hac vocatione dicitur infra IX, 12: non ex operibus, sed ex vocante dictum est,
quia maior serviet minori.
Vel, vocationem hic dicit simplicem Dei notitiam vel cognitionem, qua cognoscit futura, quae non sunt in actu
sicut praesentia.
Et hoc modo vocatio in Ps. Cxlvii, 4 accipitur, cum dicitur: qui numerat multitudinem stellarum, etc.. Et
secundum hunc sensum quod hic dicitur, inducitur propter id quod supra dictum est ante Deum cui credidisti.
Duo enim videbantur obstare ei quod dictum est patrem multarum gentium posui te. Quorum unum erat, quia
ipse idem Abraham erat quasi emortuus prae senectute, ut infra dicetur. Et contra hoc dicit qui vivificat mortuos.
Aliud autem est, quia illae multae gentes nondum erant. Et contra hoc subdit et vocat ea quae non sunt tamquam
ea quae sunt.
Deinde cum dicit qui contra spem, commendat fidem Abrahae.
Et primo ostendit magnitudinem fidei eius; secundo, efficaciam vel fructum eius, ibi ideo et reputatum est, etc..
Circa primum duo facit.
Primo ostendit magnitudinem fidei Abrahae quantum ad promissionem seminis multiplicandi; secundo, quantum
ad repromissionem seminis exaltandi, ibi in repromissione, etc..
Circa primum duo facit.
Primo ostendit fidem eius fuisse magnam; secundo ostendit eam fuisse firmam, ibi et non infirmatus est in fide,
etc..
Circa primum duo facit. Primo proponit magnitudinem fidei Abrahae, dicens qui, scilicet Abraham, in hanc spem
credidit, ut fieret pater multarum gentium, sed contra aliam spem.
Circa quod considerandum est quod spes importat certam expectationem boni futuri, quae quidem certitudo est
quandoque ex causa humana sive naturali, secundum illud I Cor. IX, 10: debet in spe qui arat, arare.
Quandoque vero certitudo expectantis est ex causa divina, secundum illud Ps. XXX, 2: in te, Domine, speravi,
etc..
Hoc ergo bonum, quod Abraham fieret pater multarum gentium, certitudinem habebat ex parte Dei promittentis,
sed contrarium apparebat ex causa naturali sive humana. Ideo dicit qui contra spem, causae naturalis vel
humanae, credidit in spem, scilicet divinae promissionis.
Quam quidem secundo ponit dicens secundum quod dictum est ei, scilicet Gen. XXII, 17: sic erit semen tuum
sicut stellae caeli et sicut arena maris.
Utrumque autem horum inducitur propter similitudinem innumerabilis multitudinis. Nam, quantum ad stellas,
dicitur Deut. I, 10: Dominus Deus vester multiplicavit vos, et estis hodie sicut stellae caeli. Quantum ad arenam,
dicitur III Reg. IV, 20: Iuda et Israel innumerabiles sicut arena maris sunt.
Potest tamen aliqua differentia inter utrumque attendi, ut stellis comparentur iusti, qui fuerunt ex semine
Abrahae, Dan. XII, 3: qui ad iustitiam erudiunt plurimos, quasi stellae in perpetuas aeternitates. Arenae autem
comparantur peccatores, quia fluctibus mundi quasi cuiusdam maris opprimuntur, Ier. V, 22: posui arenam
terminum maris.
Deinde cum dicit et non infirmatus est, ostendit firmitatem Abrahae, quam primo proponit dicens et non
infirmatus est. Sicut enim temperantia ostenditur non esse infirma, quae magnis concupiscibilibus non vincitur,
ita fides ostenditur non esse infirma, sed fortis quae a magnis difficultatibus non superatur. I Petr. V, 9: cui
resistite fortes in fide.
Secundo, ibi nec consideravit, etc., ponit difficultates ex quibus ostenditur fides eius non fuisse infirma.
Et primo quidem ex parte ipsius Abrahae, cum dicit non consideravit, scilicet ad discernendum promissionem,
corpus suum emortuum, scilicet quia iam mortificata erat in eo vis generativa propter senectutem, unde dicit cum
iam fere centum annorum esset.
50

