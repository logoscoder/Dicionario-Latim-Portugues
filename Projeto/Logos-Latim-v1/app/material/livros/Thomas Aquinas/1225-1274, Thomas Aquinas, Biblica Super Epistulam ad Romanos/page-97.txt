Et, primo, proponit solutionem dicens sed in his omnibus, scilicet malis quae supra posui, superamus, dum
scilicet circa omnia illibatam charitatem servamus. Sap. X, 12: certamen forte dedit illi ut vinceret.
Et hoc non nostra virtute, sed per auxilium Christi, unde subdit propter eum qui dilexit nos, id est propter eius
auxilium, vel propter affectum quem ad eum habemus, non quasi nos primo dilexerimus eum sed quoniam ipse
prior dilexit nos, ut dicitur Io. IV, 19; et I Cor. XV, 57: gratias Deo qui dedit nobis victoriam per Iesum
Christum.
Secundo, ibi certus sum, manifestat solutionem, ostendens inseparabilem esse sanctorum charitatem. Et primo
ostendit quod non potest separari a creaturis quae sunt; secundo, quod nec etiam a creaturis quae non sunt, sed
esse possent, ibi neque creatura alia.
Circa primum duo facit.
Primo ponit ea quae sunt in homine, dicens certus sum enim, quia neque mors, quae est praecipuum inter
terribilia, neque vita, quae est praecipuum inter appetibilia, scilicet poterit nos separare a charitate Dei. Infra
XIV, 8: sive vivimus, Domino vivimus: sive morimur, Domino morimur.
In his autem duobus includuntur omnia quae supra posuit. Nam sex praecedentia pertinent ad vitam; unum
autem, scilicet gladius, pertinet ad mortem, ut supra dictum est.
Deinde ponit ea quae sunt exterius, inter quae, primo, ponit spirituales creaturas, dicens neque Angeli, qui
scilicet sunt minores deputati ad custodiam hominum singulorum.
Ps. Xc, 11: Angelis suis mandavit de te. Neque principatus, scilicet qui sunt deputati ad custodiam gentium. Dan.
X, 20 s.: nunc revertar ut praelier adversus principem Persarum. Cum enim egrederer, apparuit princeps
Graecorum veniens, et nemo est adiutor meus, nisi michael noster princeps. Addit autem neque virtutes, qui est
supremus ordo ministrantium. Lc. XXI, 26: virtutes caelorum movebuntur.
Potest autem hoc intelligi dupliciter. Uno modo de malis Angelis, qui contra sanctos decertant. Eph. VI, 12: non
est nobis colluctatio adversus carnem et sanguinem, sed adversus principes et potestates. Alio modo potest
intelligi de bonis. Et secundum hoc, ut chrysostomus dicit in libro de compunctione cordis, hoc dicebat, non
quod Angeli affectare possent aliquando eum a Christo separare, sed etiam ea quae sunt impossibilia, verbi
gratia, fieri posse dixit magis quam se ab amore Christi seiungi: ut per hoc quanta in eo vis esset divinae
charitatis ostenderet, atque omnibus ante oculos poneret.
Hic enim amantium mos est, ut amorem suum silentio tegere nequeant: sed necessariis suis et charis asserunt et
produnt, et flammas suas infra pectus cohibere non possunt. Enarrant ea frequentius, ut ipsa assiduitate narrandi
amoris sui solatium capiant, et refrigeria immensi ardoris assumant. Sic ergo facit beatus hic eximius amator
Christi, omnia quae sunt et quae erunt, quaeque accidere possunt, et quae omnino non possunt, simul uno
sermone complectitur. Et simile est quod dicitur gal. I, 8: sed licet nos, aut Angelus de caelo evangelizet vobis,
praeter quam quod evangelizavi vobis, anathema sit.
Deinde posuit etiam creaturas sensibiles, quarum duplicem diversitatem ponit.
Primo quidem secundum tempus, quo diversificantur secundum praesens et futurum.
Unde dicit neque instantia, id est praesentia sive dolorem sive delectationem inferant.
II Cor. IV, 18: non contemplantibus nobis ea quae videntur. Addit autem neque futura, quorum nec timor, nec
desiderium potest nos separare a Christo. Unde dicebat act. XXI, 13: ego non solum alligari, sed et mori in
ierusalem paratus sum propter nomen Domini Iesu.
Deinde ponit diversitatem sensibilium creaturarum ex parte magnitudinis: et, primo, tangit magnitudinem
virtutis, cum dicit neque fortitudo, id est neque quaecumque creatura fortis, potest me separare a Christo, puta
fortis ignis, aut fortis aqua: quia, ut Cant. VIII, 6 dicitur, fortis est ut mors dilectio.
Deinde ponit magnitudinem dilectionis, describens eam secundum ea quae proprie conveniunt corporibus,
scilicet altum et profundum.
Unde dicit neque altitudo, ex qua, scilicet aliquis mihi minaretur praecipitium, sicut dicitur Lc. IV, 29 quod
duxerunt Iesum usque ad supercilium montis ut praecipitarent eum.
Neque profundum, in quo aliquis submersionem minaretur. Ps. Lxviii, 2: infixus sum in limo profundi.
Possunt etiam haec tria ad res humanas referri.
Tripliciter enim aliquis homo posset a Deo aliquem avertere. Uno quidem modo cogendo per fortitudinem; sed
sicut dicitur I Reg. II, 2: non est fortis sicut Deus noster.
Secundo, stupefaciendo per altitudinem auctoritatis; sed de eo dicitur in Ps. Lxxxii, 19: tu solus altissimus super
omnem terram. Tertio, seducendo per profundum sapientiae; sed de eo dicitur iob XI, 8: profundior inferno et
unde cognosces? possunt etiam haec duo, altitudo et profundum, ad prospera et adversa referri, secundum illud II
Cor. VI, 7: per arma iustitiae a dextris et a sinistris. Vel secundum chrysostomum, in libro de compunctione
cordis, qui ait: altitudo et profundum non mihi aliud indicare videntur, quam regnum caelorum et Gehennam.
Quasi dicat: nec si a regno decidere me necesse sit, aut etiam in Gehennam trahi pro Christo, nec hoc mihi
quidem metuendum est.
Quantum autem ad ea quae non sunt sed possunt esse, subdit neque creatura alia, quod utique secundum
chrysostomum de his dicitur quae non sunt, quasi illi non sufficiant omnia quae sunt, sed illa quae non sunt
provocat quodammodo ad certamen.
97

