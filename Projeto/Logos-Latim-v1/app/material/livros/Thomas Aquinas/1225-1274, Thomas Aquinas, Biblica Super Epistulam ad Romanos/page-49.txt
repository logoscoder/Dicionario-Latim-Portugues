Et quare sit inanis, ostendit subdens abolita, id est cassata, est promissio, quia non consequitur suum effectum.
Contra id quod dicitur Hebr. XI, 11: fidelem credidit eum esse qui repromiserat, et hic infra in praesenti cap.
Dicitur: quaecumque promisit Deus, potens est, etc..
Deinde cum dicit lex enim, probat conditionalem praemissam per effectum sive eventum legis. Et primo proponit
legis effectum sive eventum; secundo, probat, ibi ubi enim non est lex, etc..
Probat autem conditionalem sic: si aliqua promissio sit implenda per id quod impletionem promissionis impedit,
talis promissio aboletur et fides credentis exinanitur; sed lex impedit consecutionem haereditatis, lex enim iram
operatur: ergo si per legem sit adimplenda promissio, exinanita est fides, abolita est promissio.
Dicitur autem lex operari iram, id est vindictam, quia per legem facti sunt homines digni Dei vindicta. IV Reg.
XXII, 13: magna ira Domini succensa est contra nos, quia non audierunt patres nostri verba libri huius, scilicet
legis, etc..
Posset autem aliquis intelligere quod lex iram operatur quantum ad caeremonialia tempore gratiae observata,
secundum illud Gal. V, 2: si circumcidamini, Christus nihil vobis proderit. Sed quod hic dicitur, intelligendum
est etiam quantum ad moralia, non quidem quod legis praecepta moralia praecipiant aliquid, quod qui observant
dignos ira Dei efficiat, sed occasionaliter, quia praecipit et gratiam adimplendi non praebet, secundum illud II
Cor. III, 6: littera occidit, spiritus autem vivificat, quia scilicet interius adiuvat infirmitatem nostram, ut dicitur
infra VIII, 26.
Deinde cum dicit ubi enim non est lex, etc., ostendit qualiter iram operatur, dicens ubi non est lex, non est
praevaricatio, quia et si aliquis, lege non data, peccare possit contra id quod naturaliter iustum est faciendo, non
tamen praevaricator dicitur, nisi legem transgrediens. Ps. Cxviii, 158: vidi praevaricantes et tabescebam, etc.. Et
tamen omnis peccator potest dici praevaricator, inquantum legem naturalem transgreditur.
Ps. Cxviii, 119: praevaricantes reputavi omnes peccatores terrae.
Gravius est tamen transgredi simul legem naturae et legem scriptam, quam solam legem naturae. Et ideo lege
data sine gratia adiuvante, praevaricatio crevit, et maiorem iram promeruit.
|#3 Lectio 3
Ostenso quod promissio facta Abrahae et semini eius non sit implenda per legem, hic ostendit quod sit implenda
per fidem.
Et circa hoc tria facit.
Primo ostendit per quid sit huiusmodi promissio adimplenda; secundo ostendit in quibus sit adimplenda, ibi omni
semini, etc.; tertio a quo sit implenda, ibi qui vivificat mortuos, etc..
Primo ergo concludit propositum quasi ex divisione.
Videtur enim necessarium esse quod promissio adimpleatur vel per fidem, vel per legem: non autem per legem,
quia promissio aboleretur, unde concludit ideo ex fide, scilicet consequimur promissionem, ut haeredes simus
mundi. Io. V, 4: haec est victoria quae vincit mundum, etc..
Et hoc confirmat per contrarium medium ei quod supra assumpserat. Dictum est enim quod si iustitia ex lege
esset, promissio aboleretur; sed si sit ex fide, remanet firma promissio propter virtutem divinae gratiae
iustificantis hominem per fidem. Et hoc est quod dicit ut promissio Dei sit firma, non quidem per operationes
hominum quae possunt deficere, sed secundum gratiam quae infallibilis est. II Cor. XII, 9: sufficit tibi gratia
mea, etc.. II Cor. I, 20: quotquot sunt promissiones, in illo, scilicet Christo, sunt, id est, veritatem habent.
Deinde cum dicit omni semini, etc., ostendit in quibus impleatur praedicta promissio.
Et primo proponit quod intendit, et dicit quod praedicta promissio sic implenda per fidem, est firma per gratiam.
Omni semini, id est, omni homini qui fuerit qualitercumque semen Abrahae. Eccli. XLIV, 11 s.: cum semine
eorum permanent bona, haereditas sancta nepotes eorum.
Secundo, ibi non ei, etc., exponit quod dixerat omni semini.
Est enim quoddam semen carnale, secundum illud Io. VIII, 33: semen Abrahae sumus.
Est aliud semen spirituale, secundum illud Matth. III, 9: potens est Deus de lapidibus his, id est de gentibus,
suscitare filios Abrahae; solum autem semen Abrahae carnale legem servavit, sed fidem eius etiam imitatur
semen spirituale.
Et sic, si per solam legem esset promissio, non impleretur in omni semine sed solum in carnali. Quia vero
impletur per fidem quae est omnibus communis, planum est, quod impletur in omni semine.
Tertio, ibi qui est pater, etc., probat quod supposuerat, scilicet quod semen Abrahae sit non solum quod est ex
lege sed etiam quod est ex fide, per auctoritatem Scripturae, cuius, primo, ponit sensum, dicens, qui, scilicet
Abraham, est pater omnium nostrum, id est, omnium credentium, sive Iudaeorum, sive gentilium. Supra, eodem:
ut sit pater omnium credentium.
Is. LI, 2: attendite ad Abraham patrem vestrum.
Secundo inducit auctoritatem, dicens sicut scriptum est, Gen. XVII, 4, quia patrem multarum gentium posui te.
Littera alia habet, constitui te, quod sensum non variat.
Eccli. XLIV, 20: Abraham magnus pater multitudinis gentium.

49

