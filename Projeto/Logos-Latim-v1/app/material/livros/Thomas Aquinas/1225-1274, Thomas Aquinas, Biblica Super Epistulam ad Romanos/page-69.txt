Primo proponit suppositi documenti conditionem, quod subdit; secundo ponit documenti expressionem ibi sicut
enim exhibuistis, etc.; tertio documenti rationem assignat, ibi cum enim servi.
Dicit ergo primo. Monui quod exhibeatis vos Deo; adhuc dico vobis quoddam humanum, id est, congruens
imbecillitati humanae. Sic enim quandoque homo accipitur in Scriptura, prout scilicet significat conditionem
infirmitatis humanae; Sap. IX, 5: homo infirmus et exigui temporis et minor ad intellectum iudicii et legum. I
Cor. III, 3: cum sit inter vos zelus et contentio, nonne carnales estis, et secundum hominem ambulatis? causam
autem assignat, subdens propter infirmitatem; perfectis enim sunt perfectiora praecepta tradenda. I Cor. II, 6:
sapientiam loquimur inter perfectos. Hebr. V, 14: perfectorum est solidus cibus. Infirmioribus sunt danda leviora
praecepta. I Cor. III, 1 s.: tamquam parvulis in Christo, lac potum dedi vobis, non escam. Hebr. V, 12: facti estis
quibus lac opus est.
Haec autem infirmitas non ex spiritu sed ex carne venit, quia corpus quod corrumpitur aggravat animam, ut
dicitur Sap. IX, 15.
Et ideo subdit carnis vestrae. Matth. XXVI, 41: spiritus quidem promptus est, caro autem infirma.
Deinde, cum dicit sicut enim exhibuistis, etc., ponit documentum quod dicit esse humanum, in quo docet corpus
esse aequaliter exhibendum ad serviendum iustitiae, secundum quod nos exhibuimus ipsum ad serviendum
peccato. Et hoc est quod dicit sicut enim exhibuistis membra vestra servire, scilicet per executionem mali operis,
immunditiae et iniquitati corde conceptae: ut immunditia referatur ad peccata carnalia, Eph. V, 3: omnis
fornicatio, aut immunditia nec nominetur in vobis, etc.; iniquitas autem refertur ad peccata spiritualia et
praecipue quibus laeditur proximus. Ps.: iniquitatem meditatus est in cubili suo. Quibus in corde conceptis
membra serviunt ad iniquitatem, scilicet opere exequendam.
Et ponit iniquitatem hic pro immunditia et iniquitate, I Io. III, 4, secundum quod omne peccatum est iniquitas. Et
hoc in quantum discordat ab aequitate legis divinae.
Ita nunc, scilicet liberati a peccato, exhibete membra vestra, scilicet per executionem bonorum operum, servire
iustitiae, in lege divina nobis propositae: et hoc in sanctificationem, id est in executionem et augmentum
sanctitatis. Apoc. Cap. Ult.: sanctus sanctificetur adhuc.
Dicit autem hoc esse humanum, quia secundum rectum iudicium exigeretur ut homo multo plus serviret iustitiae,
quam ante servierit peccato. Bar. IV, 28: sicut fuit sensus vester, ut erraretis a Deo decies tantum, iterum
convertentes requiretis eum.
Huius documenti rationem consequenter assignat dicens cum enim servi, etc..
Et circa hoc duo facit.
Primo proponit rationem praedictorum; secundo probat quod supposuerat, ibi stipendia peccati mors, etc..
Ostendit autem rationem praemissorum, praeferendo statum gratiae statui culpae. Si enim plura nobis bona ex
iustitia proveniunt quam ex culpa, magis debemus insistere ad serviendum iustitiae, quam studuerimus ad
serviendum peccato.
Primo ergo ponit conditionem status peccati; secundo conditionem status iustitiae, ibi nunc vero liberati, etc..
Circa primum tria facit.
Primo ponit conditionem peccati; secundo, effectum peccati, ibi quem ergo fructum, etc..
Tertio, finem, ibi nam finis illorum, etc..
Circa primum considerandum est, quod homo naturaliter est liberi arbitrii, propter rationem et voluntatem, quae
cogi non potest, inclinari tamen ab aliquibus potest.
Semper ergo homo, quantum ad arbitrium rationis, remanet liber a coactione, non tamen est liber ab inclinatione.
Quandoque enim liberum arbitrium inclinatur ad bonum per habitum gratiae vel iustitiae: et tunc habet
servitutem iustitiae et est liber a peccato. Quandoque autem arbitrium inclinatur ad malum per habitum peccati:
et tunc habet servitutem peccati et libertatem iustitiae. Servitutem quidem peccati qua trahitur ad consentiendum
peccato, contra iudicium rationis. Io. VIII, 34: qui facit peccatum, servus est peccati.
Et quantum ad hoc dicit: cum enim servi essetis peccati. Libertatem vero a iustitia, quantum ad hoc quod homo
absque freno iustitiae praecipitat se in peccatum. Et quantum ad hoc dicit liberi fuistis iustitiae, quod praecipue
contingit his qui ex certo proposito peccant. Nam illi qui ex infirmitate vel passione peccant, aliquo freno
iustitiae retinentur, ut non videantur a iustitia omnino liberi. Ier. II, 20: a saeculo fregisti iugum, rupisti vincula,
dixisti, non serviam.
Iob XI, 12: vir vanus in superbiam erigitur; et tamquam pullum onagri, liberum se putat.
Sciendum est tamen, quod iste status habet veram servitutem, libertatem autem non veram, sed apparentem.
Cum enim homo sit id quod est secundum rationem, tunc homo vere est servus, quando ab aliquo extraneo
abducitur ab eo quod est rationis. Sed quod aliquis freno rationis non cohibeatur a sequela concupiscentiae, est
libertas quantum ad opinionem illius, qui summum bonum putat concupita sequi.
Deinde cum dicit quem ergo fructum, etc., ostendit effectum peccati.
Et unum quidem effectum excludit, scilicet effectum fructuosum, cum dicit quem ergo fructum, scilicet cum
peccabatis in illis, scilicet peccatis. Sunt enim infructuosa peccati opera, quia non adiuvant hominem ad
beatitudinem consequendam. Is. LIX, 6: opera eorum, opera inutilia. Mich. II, 1: vae qui cogitatis inutile, et
operamini malum in cubilibus vestris.
69

