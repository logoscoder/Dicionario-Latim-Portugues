Deinde cum dicit nolo autem vos ignorare, ne videatur esse vanum desiderium, subdit propositum prosequendi.
Et primo proponit propositum, secundo ostendit causam propositi, ibi ut aliquem fructum, tertio concludit
propositi promptitudinem, ibi ita quod in me.
Circa primum duo facit: primo ponit propositum, secundum impedimentum, ibi et prohibitus sum, etc..
Dicit ergo primo. Non solum desidero vos videre sed etiam proposui ad hoc operam dare, et hoc, fratres, nolo
vos ignorare quia saepe proposui venire ad vos, ut dilectionem meam ostenderem, non solum verbo et lingua sed
etiam opere et veritate, ut dicitur I io. III, 18.
Secundo tangit obstaculum impediens eum ab isto proposito exequendo, dicens prohibitus usque adhuc, etc., et
hoc vel a diabolo qui nititur impedire praedicationem ex qua provenit salus hominum, Prov. XXV, 23: ventus
Aquilo dissipat pluviam, id est doctrinas praedicatorum, vel ab ipso Deo secundum cuius nutum dispensantur
praedicatorum itinera et verba, iob XXXVII, 11 s.: nubes, id est praedicatores spargunt lumen suum, quae
lustrant cuncta per circuitum, quocumque voluntas gubernantis duxerit. Unde et Act. XVI, 6 dicitur: transeuntes
autem Phrygiam et Galatiae regionem, vetati sunt a spiritu sancto loqui, et iterum: tentabant ire in bithyniam, et
non permisit eos spiritus Iesu.
Utrumque autem horum vult apostolus eos non ignorare propter eorum utilitatem, ut scilicet cognoscentes
affectum apostoli devotius eius verba suscipiant et impedimentum visitationis eius imputent suae culpae et sic
corrigantur.
Nam in poenam culpae dicitur Is. V, 6: mandabo nubibus meis ne pluant super eam imbrem.
Deinde ponit causam duplicem propositi, quarum prima est utilitas, unde dicit ut aliquem fructum habeam in
vobis sicut in ceteris gentibus quibus, scilicet, praedicavi.
Quod potest dupliciter intelligi. Uno modo quasi dicat: ut faciam aliquem fructum in vobis per meam
praedicationem. Io. XV, 16: ut eatis et fructum afferatis. Alio modo quasi ex eorum conversione ei fructus
accrescat, secundum illud Io. IV, 36: qui metit mercedem accipit et fructum congregat in vitam aeternam.
Alia autem causa est debitum quod sibi imminebat ex suscepto officio. I Cor. IX, 16: si non evangelizavero vae
mihi, etc..
Et quia universalem gentium apostolatum susceperat, omnibus se asserit debitorem, secundum illud I Cor. IX,
19: cum essem liber ex omnibus omnium me servum feci.
Et ideo duplicem diversitatem ponit.
Una quidem secundum diversitatem gentium cum dicit Graecis ac barbaris.
Dicitur autem aliquis barbarus dupliciter.
Uno modo secundum quid, qui scilicet est extraneus quoad aliquem, secundum illud I Cor. XIV, 11: si ergo
nesciero virtutem vocis, ero ei cui loquar barbarus. Alio modo simpliciter, qui scilicet est quasi extraneus a
communitate hominum, in quantum ratione non regitur. Unde proprie barbari dicuntur qui ratione non reguntur,
secundum quod dictum est II Mach. XV, 2: ne ita ferociter ac barbare feceris, id est inhumane.
Et quia Graeci fuerunt primi legum inventores, omnes gentiles, qui humanis legibus reguntur, nominat Graecos.
De Iudaeis autem, qui divinis legibus regebantur, mentionem non facit, quia non erat institutus apostolus
Iudaeorum sed gentilium.
Gal. II, 9: ita ut illi in circumcisis, nos autem in gentibus.
Ex utraque autem causa concludit promptitudinem voluntatis cum subdit ita quod in me, id est quantum ad me
pertinet dummodo aliunde non impediar, promptum est etiam vobis, qui Romae estis, evangelizare.
Ex. XXXV, 20: egressaque omnis multitudo filiorum Israel de conspectu Moysi obtulit mente promptissima
atque devota.
Et excludit impedimentum promptitudinis, scilicet erubescentiam, propter quam multi ea praetermittunt quae
alias facerent prompte. Et hoc est quod subdit non enim erubesco evangelium, quod quidem infidelibus apud
quosdam erubescibile videbatur, propter id quod dicit I Cor. I, 23: nos autem praedicamus Christum crucifixum
Iudaeis quidem scandalum, gentibus autem stultitiam.
Non est autem secundum rei veritatem erubescendum propter id quod sequitur: ipsis autem vocatis Iudaeis atque
Graecis, Christum Dei virtutem et Dei sapientiam. Unde dicitur Lc. IX, 26: qui erubuerit me et meos sermones,
hunc filius hominis erubescet.
Et inde est quod baptizati liniuntur chrismate in fronte signo crucis, ubi est sedes verecundiae, ne scilicet
evangelium erubescant.
|#6 Lectio 6
Postquam apostolus Romanos fideles, quibus scribebat, sibi benevolos reddidit ostendendo affectum suum ad
eos, hic incipit instruere eos de his quae pertinent ad evangelicam doctrinam in quam se segregatum praedixerat.
Et primo ostendit virtutem evangelicae gratiae, secundo exhortatur ad executionem operum huius gratiae, XII
cap., ibi obsecro itaque.
Circa primum duo facit: primo proponit quod intendit, secundo manifestat propositum, ibi revelatur enim.
Circa primum tria facit: primo proponit virtutem evangelicae gratiae, secundo exponit ibi iustitia enim, tertio
expositionem confirmat ibi sicut scriptum est.
14

