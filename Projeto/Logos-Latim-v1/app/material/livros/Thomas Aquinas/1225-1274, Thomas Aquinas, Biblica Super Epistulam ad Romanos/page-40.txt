Est hic autem duplex obiectio.
Prima quidem, quia verba supra inducta non sunt assumpta de lege, sed de Psalmo.
Sed ad hoc dicendum est, quod quandoque nomen legis sumitur pro toto veteri testamento, non pro quinque
libris Moysi tantum, secundum illud Io. XV, 25: ut impleatur sermo qui in lege eorum scriptus est quia odio
habuerunt me gratis, quod scriptum est in veteri testamento, non in quinque libris Moysi, qui proprie lex
dicuntur. Et sic etiam lex accipitur hic.
Quandoque autem totum vetus testamentum dividitur in tria, scilicet in legem, Psalmos, et prophetas, secundum
illud Lc. Cap. Ult.: necesse est impleri omnia quae scripta sunt in lege Moysi, Psalmis et prophetis de me.
Aliquando vero totum vetus testamentum dividitur in duo, scilicet in legem et prophetas, secundum illud Matth.
XXII, 40: in his duobus mandatis pendet omnis lex et prophetae.
Et secundum hunc modum Psalterium sub prophetis continetur.
Secunda obiectio est, quia in lege, id est in veteri testamento, multa dicuntur pertinentia ad alias gentes, sicut
patet in pluribus locis Isaiae et ieremiae, ubi dicuntur multa contra Babylonem, et similiter contra alias nationes.
Non ergo quaecumque loquitur lex, loquitur his et de his qui in lege sunt.
Sed dicendum quod quaecumque indeterminate loquitur ad eos pertinere videntur, quibus lex datur; quando vero
Scriptura de aliis loquitur, speciali titulo designat alios, sicut cum dicitur onus Babylonis, et onus tyri, etc.. Quae
contra alias gentes in veteri testamento dicuntur, aliquo modo ad Iudaeos pertinebant, inquantum eorum
infortunia ad eorum consolationem vel terrorem praenunciabantur, sicut etiam praedicator ea debet dicere quae
pertinent ad eos quibus praedicat, non autem quae pertinent ad alios. Is. LVIII, 1: annuntia populo meo peccata
eorum, quasi diceret, non quae sunt aliorum.
Deinde cum dicit ut omne os, etc., assignat intentionem praedictae auctoritatis: propter duo enim sacra Scriptura
omnes de iniustitia arguit.
Primo quidem ad reprimendum eorum iactantiam, qua se iustos arbitrabantur, secundum illud Lc. XVIII, 12:
ieiuno bis in sabbato.
Et quantum ad hoc dicit ut omne os obstruatur, quod scilicet sibi iustitiam praesumptuose adscribebat. Ps. Lxii,
12: obstructum est os loquentium iniqua. I Reg. II, 3: nolite multiplicare loqui sublimia gloriantes.
Secundo, ut suam culpam recognoscentes, se Deo subiiciant, sicut infirmus medico. Unde subdit et subditus fiat
omnis mundus Deo, id est, non solum gentilis, sed etiam Iudaeus, culpam suam recognoscentes. Ps. Lxi, 2:
nonne Deo subiecta erit anima mea? deinde cum dicit quoniam ex operibus legis, assignat rationem
praemissorum verborum. Et primo ponit rationem; secundo manifestat eam, ibi per legem etc..
Dicit ergo primo. Ideo non est iustus quisquam, quoniam omnis caro, id est omnis homo, non iustificatur coram
illo, id est secundum eius iudicium, ex operibus legis, quia, ut dicitur Gal. II, 21: si ex lege est iustitia, Christus
gratis mortuus est, et ad Tit. III, 5: non ex operibus iustitiae quae fecimus nos, sed secundum misericordiam
suam salvos nos fecit.
Est autem duplex opus legis.
Quoddam quidem est proprium legis mosaicae, sicut observatio caeremonialium praeceptorum; quoddam est
opus legis naturae, quia pertinet ad legem naturalem, sicut: non occidas, non furtum facias, etc..
Quidam ergo hoc intelligunt dictum esse de primis legis operibus, scilicet quod caeremonialia gratiam non
conferebant per quam homines iustificantur.
Non tamen ista videtur esse intentio apostoli, quod patet ex hoc quod statim subdit per legem enim cognitio
peccati. Manifestum est autem quod peccata cognoscuntur per prohibitionem Moralium praeceptorum, et ita
apostolus intendit, quod ex omnibus operibus legis, etiam quae per praecepta moralia mandantur, non iustificatur
homo, ita quod ex operibus in eo causetur iustitia, quia, ut dicitur infra XI, 3: si enim per gratiam, iam non ex
operibus.
Deinde cum dicit per legem, probat quod dixerat, scilicet quod opera legis non iustificent.
Lex enim datur ut homo cognoscat quid debeat agere, quid vitare. Ps. Cxlvii, 20: non fecit taliter omni nationi, et
iudicia sua non manifestavit eis. Prov. VI, 23: mandatum lucerna est, et lex lux et via vitae. Ex hoc autem quod
homo cognoscit peccatum, quod vitare debet tamquam prohibitum, non statim sequitur quod illud vitet, quod
pertinet ad rationem iustitiae, quia concupiscentia subvertit iudicium rationis in particulari operabili.
Et ideo lex non sufficit ad iustificandum, sed est necessarium aliud remedium per quod concupiscentia
reprimatur.
|#3 Lectio 3
Postquam ostendit apostolus Iudaeos et gentiles aequales esse quantum ad statum culpae praecedentis, hic
ostendit eos aequales quantum ad statum gratiae subsequentis.
Et circa hoc tria facit.
Primo ostendit propositum; secundo ostendit quoddam quod supposuerat, ibi an Iudaeorum Deus tantum? tertio
respondet obiectioni, ibi legem ergo destruimus? circa primum tria facit.
Primo proponit quod intendit; secundo manifestat propositum, ibi non est distinctio; tertio infert conclusionem
intentam, ibi ubi est ergo gloriatio tua? circa primum tria facit.
40

