Postquam apostolus ostendit quod per donum gratiae subtrahitur peccatum, quod per Adam in hunc mundum
intraverat, hic ostendit quod per gratiam Christi tollitur peccatum, quod lege superveniente abundaverat.
Circa hoc duo facit.
Primo ponit abundantiam peccati, quae fuit per legem; secundo, absolutionem peccati, quae est per gratiam
Christi, ibi ubi abundavit, etc..
Dicit ergo primo. Dictum est quod per obedientiam unius hominis iusti constituuntur multi, non autem lex hoc
facere potuit, sed potius lex subintravit, ut superabundaret delictum.
Circa quod apostoli dictum, duplex occurrit dubitatio.
Primo quidem de hoc quod dicit legem subintrasse, id est latenter intrasse post culpam originalem et actualem,
vel post naturalem legem, ut Glossa dicit. Non enim lex occulte intravit sed manifeste data fuit, secundum illud
Io. XVIII, 20: non in abscondito locutus sum.
Dicendum est ergo quod licet ipsa legislatio fuerit data in manifesto, tamen mysteria legis erant in occulto, et
praecipue quoad intentionem Dei circa legem ferendam, quae peccatum ostenderet, non sanaret, secundum illud
infra XI, 34: quis cognovit sensum Domini, etc..
Potest etiam dici quod lex subintravit, id est quasi media intravit, inter peccatum hominis et donum gratiae
Christi, quorum utrumque supra dixerat per unum ad plures transisse.
Secunda autem dubitatio est de hoc quod dicit legem subintrasse ut abundaret delictum.
Sic enim videtur quod abundantia delicti sit finis legis, et ita sequitur quod lex sit mala, quia cuius finis malus
est, ipsum quoque malum est; et hoc est contra illud I tim. I, 8: scimus quidem quod lex bona est, etc..
Ad hoc autem respondetur in Glossa tripliciter.
Primo quidem ut dicamus quod ly ut, non ponitur causaliter, sed consecutive. Non enim ad hoc fuit data lex ut
peccatum abundaret, quin potius lex, quantum in se fuit, peccatum prohibuit, secundum illud Ps. Cxviii, 11; in
corde meo abscondi eloquia tua, ut non peccem tibi. Sed, lege data, consecuta est abundantia delictorum
dupliciter.
Uno quidem modo, quantum ad peccatorum multitudinem. Lex enim licet peccatum demonstraret, peccati tamen
concupiscentiam non auferebat. Cum autem alicui prohibetur id quod concupiscit, vehementius in
concupiscentiam illius exardescit, et sicut fluvius apposito obice fortius fluit et obicem frangit.
Cuius ratio potest esse triplex.
Una quidem, quia illud quod subiacet hominis potestati, non reputat aliquis pro magno, sed illud quod est extra
hominis potestatem, apprehenditur ab homine quasi magnum.
Prohibitio autem eius quod concupiscitur ponit illud quod prohibetur quasi extra hominis potestatem, et ideo
concupiscentia magis exardescit in rem concupitam dum prohibetur.
Secunda ratio est quia interiores affectiones quando interius retinentur, ita quod exterius non deriventur, ex hoc
ipso magis interius incenduntur; sicut patet in dolore et ira, quae dum interius clausa tenentur, magis augentur; si
autem exterius quoquo modo procedant eorum virtus diminuitur. Prohibitio autem propter timorem poenae cogit
hominem ut concupiscentiam suam ad exteriora non perducat et ideo ipsa concupiscentia, interius retenta, magis
inflammatur.
Tertia ratio est, quia illud quod non est nobis prohibitum, apprehendimus quasi possibile fieri quandocumque
nobis placuerit: et ideo multoties, opportunitate existente, illud vitamus; sed quando aliquid est prohibitum,
apprehenditur a nobis, ut non semper a nobis haberi possit: et ideo quando opportunitas datur sine timore poenae
illud consequendi, promptiores ad hoc sumus.
Et inde est quod, data lege, quae concupiscentiae usum prohibebat, et tamen ipsam concupiscentiam non
mitigabat, concupiscentia ipsa magis ferventer homines ad peccata ducebat. Unde dicitur Ez. V, 5 s.: ista est
ierusalem, in medio gentium posui eam, et in circuitu eius terras, et contempsit iudicia mea, ut plus esset impia,
quam gentes.
Sed secundum hoc videtur quod omnis lex humana, quae gratiam non confert diminuentem concupiscentiam,
faciat abundare peccata: quod est contra intentiones legislatorum, quia ad hoc tendunt, ut cives faciant bonos, ut
patet per Philosophum, II ethicorum.
Sed dicendum, quod alia est intentio legis humanae, et alia legis divinae. Lex enim humana refertur ad humanum
iudicium, quod est de exterioribus actibus; sed lex divina refertur ad divinum iudicium, quod est de interioribus
motibus cordis, secundum illud I Reg. XVI, 7: homo videt ea quae patent, sed Deus intuetur Cor. Sic igitur lex
humana suam intentionem consequitur, dum per prohibitionem et poenae comminationem impedit ne
multiplicentur exteriores actus peccati, licet concupiscentia interior magis augeatur: sed quantum ad legem
divinam etiam interiores concupiscentiae malae imputantur ad peccatum, quae abundant lege prohibente, et non
auferente concupiscentiam.
Sciendum tamen, quod, sicut Philosophus dicit in X ethic., prohibitio legis, licet illos qui sunt male dispositi
cohibeat ab exterioribus peccatis solo poenae timore; quosdam tamen bene dispositos inducit per amorem
virtutis. Sed ista bona dispositio quantum ad aliquid potest esse a natura, sed eius perfectio non est nisi per
gratiam; ex qua contingit, quod etiam lege veteri data, non in omnibus peccatum abundat, sed in pluribus.

62

