Et circa hoc duo facit.
Primo proponit quod intendit; secundo probat propositum, ibi spe enim, etc..
Circa primum tria facit.
Primo proponit dignitatem expectantium cum dicit non solum autem illa, scilicet creatura, expectat gloriam
filiorum Dei, sed et nos ipsi, scilicet apostoli, habentes primitias spiritus sancti, quia scilicet spiritum sanctum et
tempore prius, et caeteris abundantius apostoli habuerunt, sicut et in fructibus terrae illud quod primo ad
maturitatem pervenit, est pinguius et magis acceptum.
Ier. II, 3: sanctus Israel Domino primitiae frugum eius. Hebr. XII, 23: accessistis ad ecclesiam primitivorum qui
conscripti sunt in caelestibus.
Ex quo patet quod apostoli sunt omnibus aliis sanctis, quacumque praerogativa praefulgeant, sive virginitatis,
sive doctrinae, sive martyrii, praeferendi, tamquam abundantius spiritum sanctum habentes.
Sed potest aliquis dicere, quod quidam alii sancti maiora tormenta sustinuerunt, et maiores austeritates propter
Christum, quam apostoli.
Sed sciendum est quod magnitudo meriti principaliter et respectu essentialis praemii, attenditur secundum
charitatem. Consistit enim praemium essentiale in gaudio quod habetur de Deo. Manifestum est autem, quod de
Deo plus gaudebunt qui plus amant. Unde et illam visionem beatam Dominus suo dilecto promittit, dicens Io.
XIV, 21: si quis diligit me, diligetur a patre meo: et ego diligam eum, et manifestabo ei meipsum. Sed secundum
quantitatem operum, meretur homo praemium accidentale, quod est gaudium de talibus operibus. Apostoli ergo,
illa opera quae fecerunt, ex maiori charitate fecerunt, ex qua habebant cor ad multa maiora facienda si fuisset
opportunum.
Si autem dicat aliquis: potest tantum quis conari quod habebit aequalem charitatem cum apostolis, dicendum,
quod charitas hominis non est a seipso, sed ex gratia Dei, quae datur unicuique secundum mensuram donationis
Christi, ut dicitur Eph. IV, 7.
Unicuique autem dat gratiam proportionatam ei ad quod eligitur, sicut homini Christo data est excellentissima
gratia, quia ad hoc est electus, ut eius natura in unitatem personae divinae assumeretur, et post eum habuit
maximam plenitudinem gratiae beata maria, quae ad hoc est electa ut esset mater Christi. Inter caeteros autem ad
maiorem dignitatem sunt electi apostoli, ut scilicet immediate ab ipso Christo accipientes, aliis traderent ea, quae
pertinent ad salutem, et sic in eis ecclesia quodammodo fundaretur, secundum illud Apoc. XXI, 14: murus
habebat fundamenta duodecim, et nomina apostolorum erant in eis scripta: et ideo dicitur I Cor. XII, 28: Deus
posuit in ecclesiam primum quidem apostolos. Et ideo Deus eis abundantiorem gratiam prae caeteris tribuit.
Secundo ponit anxietatem expectationis cum dicit et ipsi intra nos gemimus.
Qui quidem gemitus designat afflictionem ex dilatione rei cum magno desiderio expectatae, secundum illud
Prov. XIII, 12: spes quae differtur, affligit animam. Ps. VI, 6: laboravi in gemitu meo.
Iste autem gemitus non est tam exterius, quam interius, tum quia ex interiori cordis affectu procedit, tum quia est
propter interiora bona. Unde signanter dicit intra nos.
Thren. I, 22: multi gemitus mei.
Tertio ponit rem expectatam dicens adoptionem filiorum Dei expectantes, id est completionem huius adoptionis.
Inchoata enim est huiusmodi adoptio per spiritum sanctum iustificantem animam. Supra eodem: accepistis
spiritum adoptionis filiorum. Consummabitur autem per ipsius corporis glorificationem. Unde supra V, 2:
gloriamur in spe gloriae filiorum Dei. Et hoc est quod subdit redemptionem corporis nostri, ut scilicet sicut
spiritus noster redemptus est a peccato, ita corpus nostrum redimatur a corruptione et morte. Os. XIII, 41: de
morte redimam eos. Phil. III, 21: reformabit corpus humilitatis nostrae.
Deinde cum dicit spe enim, etc., probat quod dixerat tali ratione: spes est de his quae non praesentialiter
videntur, sed in futuro expectantur. Sed nos sumus salvi facti per spem, ergo expectamus in futurum
complementum salutis.
Primo ergo ponit minorem, dicens: nos enim, apostoli et caeteri fideles, spe salvi facti sumus, quia scilicet spem
nostrae salutis habemus. I Petr. I, 3: regeneravit nos in spem vivam. Ps. Lxi, 9: sperate in eum omnis congregatio
populi.
Secundo ponit maiorem, dicens spes autem, id est, res sperata, quae videtur, quasi praesentialiter habita, non est
spes, id est, non est res sperata, sed habita. Spes enim est expectatio futuri. Soph. III, 8: expecta me in die
resurrectionis meae in futurum.
Tertio ponit probationem maioris, dicens nam quod videt quis, quid, id est cur, sperat? quasi dicat: spes importat
motum animae in aliquid non habitum tendentem.
Cum autem aliquid iam habetur, non est necessarium ut in id aliquis moveatur.
Et est notandum, quod quia spes ex fide quodammodo oritur, attribuit spei opus illud quod est fidei, scilicet esse
de non visis, secundum illud Hebr. XI, 1: fides est argumentum non apparentium.
Quarto ponit conclusionem, dicens si autem quod non videmus speramus, sequitur, quod per patientiam
expectamus.
Unde notandum est, quod proprie patientia importat tolerantiam tribulationum cum quadam aequanimitate. Infra
XII, 12: in tribulatione patientes. Quia vero dilatio boni habet quandam rationem mali, inde est quod etiam
90

