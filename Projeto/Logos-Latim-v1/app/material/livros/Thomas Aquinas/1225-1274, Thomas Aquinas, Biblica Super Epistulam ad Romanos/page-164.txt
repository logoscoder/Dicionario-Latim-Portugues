factum fuit quando prisca et aquila de Roma recedentes Corinthum venerunt, ut ibidem dicitur. Sed hoc scribebat
apostolus quando adhuc aestimabat eos esse Romae.
Vita autem apostoli, non tam sibi quam aliis necessaria erat, secundum illud Phil. I, 24: permanere autem in
carne necessarium propter vos. Et ideo subdit quibus non solum ego gratias ago, sed et cunctae ecclesiae
gentium: quarum sum apostolus et doctor I Tim. II, 7: doctor gentium in fide et veritate. Et etiam salutate
domesticam eorum ecclesiam. Habebant enim in domo sua multos fideles congregatos.
Deinde vult alium salutari sibi dilectione coniunctum, dicens salutate ephenetum dilectum mihi, qui est
primitivus Asiae in Christo. Primus enim in tota Asia fuit ad fidem Christi conversus, quod erat ei ad magnam
dignitatem, Hebr. XII, 22 s.: accessistis ad ecclesiam primitivorum, qui conscripti sunt in caelis. Tunc autem erat
Romae.
Deinde dicit salutate mariam, quae multum laboravit in vobis, ad hoc ut eos ad concordiam revocaret, quae cum
hoc facere non posset, significavit apostolo. Sap. III, 15: bonorum laborum gloriosus est fructus.
Deinde dicit salutate Andronicum et Iuniam, quos, primo, describit ex genere, cum dicit cognatos meos. In quo
ostendit eos fuisse Iudaeos, de quibus supra IX, 3: qui sunt cognati mei secundum carnem.
Secundo ex passione pro Christo suscepta, dicens et concaptivos meos. Fuerant enim aliquando cum apostolo
Christi incarcerati.
II Cor. XI, 23: in carceribus abundantius.
Tertio ex auctoritate, cum dicit qui sunt nobiles in apostolis, id est nobiles inter praedicatores, secundum illud
Prov. Cap. Ult.: nobilis in portis vir eius. Quarto ex tempore, cum dicit et ante me fuerunt in Christo Iesu. Prius
enim fuerunt conversi quam ipse apostolus et ex hoc eis maior reverentia debebatur. I Tim. V, 1: seniorem te ne
increpaveris, sed obsecra ut patrem.
Deinde dicit salutate ampliatum dilectum meum in Domino, scilicet dilectione charitatis, quae est in Christo.
Phil. I, 8: testis est mihi Deus, quomodo cupiam omnes vos esse in visceribus Christi.
Deinde dicit salutate urbanum adiutorem nostrum in Christo, scilicet in praedicatione fidei, Prov. XVIII, 19:
frater qui adiuvatur a fratre, etc.. Et stachyn dilectum meum, quos coniungit, quia forte simul habitabant, vel
aliqua alia necessitudine erant coniuncti.
Deinde dicit salutate apellen, probum in Christo, id est approbatum in Christo forte per aliquas tribulationes. Iob
XXIII, 10: probavit me quasi aurum quod per ignem transit.
Deinde dicit salutate omnes qui sunt ex domo, id est ex familia Aristoboli, in cuius domo multi fideles erant
congregati, quem non salutat, quia forte ex aliqua causa erat absens. Deinde dicit salutate Herodionem cognatum
meum, qui ex hoc ipso dicitur fuisse Iudaeus.
Deinde dicit salutate omnes qui sunt ex domo Narcissi, qui dicitur fuisse presbyter et peregrinabatur per deserta
loca ut fideles Christi confortaret. Unde quia tunc eum absentem noverat esse apostolus non mandat eum
salutari, sed familiam eius.
Erant tamen in eius familia aliqui infideles, et ideo ad discretionem subdit qui sunt in Domino, quia solos fideles
salutari mandat.
II Io. V, 10: si quis venit ad vos, et hanc doctrinam non affert, nolite recipere eum in domum, nec ave dixeritis ei.
Deinde dicit salutate tryphaenam et tryphosam quae laboraverunt in Domino, id est in ministerio sanctorum,
quod Dominus sibi reputat fieri, secundum illud Matth. XXV, 40: quod uni ex minimis meis fecistis, mihi
fecistis.
Deinde dicit salutate persidem charissimam meam, quam scilicet apostolus propter eius devotionem specialiter
diligebat.
Unde subdit quae multum laboravit in Domino, scilicet exhortando alios et ministrando sanctis, et etiam in
paupertate et aliis spiritualibus laboribus. II Cor. XI, 27: in laboribus, in ieiuniis, in vigiliis, etc..
Deinde dicit salutate rufum electum in Domino, id est, in gratia Christi, Eph. I, 4: elegit nos in ipso ante mundi
constitutionem, et matrem eius, scilicet carne, et meam, quia fuit eius mater beneficio.
Aliquando enim servierat apostolo, licet tunc Romae non esset. I Tim. V, 2: anus ut matres, iuvenculas ut sorores
in omni castitate.
Deinde dicit salutate asyncritum, Hermem, patrobam, hermam et qui cum eis sunt fratres, quos simul salutat,
quia simul concorditer habitabant. Ps. Lxvii, 6: qui habitare facit unius moris in domo.
Deinde dicit salutate philologum et Iuliam, nereum et sororem eius olympiadem, et omnes qui cum eis sunt
sanctos, id est in fide Christi sanctificatos.
I Cor. VI, 11: abluti estis et sanctificati estis.
Deinde ostendit modum quo se generaliter salutent, dicens salutate invicem in osculo sancto, quod dicitur ad
differentiam osculi libidinosi, de quo dicitur prov. VII, 13: apprehensum deosculatur iuvenem.
Et etiam dolosi, de quo dicitur prov. XXVII, 6: meliora sunt vulnera diligentis, quam fraudulenta oscula inimici.
Osculum autem sanctum est quod in signum sanctae trinitatis datur. Cant. I, 1: osculetur me osculo oris sui.
Exinde autem mos in ecclesia inolevit ut fideles inter Missarum solemnia invicem dent oscula pacis.

164

