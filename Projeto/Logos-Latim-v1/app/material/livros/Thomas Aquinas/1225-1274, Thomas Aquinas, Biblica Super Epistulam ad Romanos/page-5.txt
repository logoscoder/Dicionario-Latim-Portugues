|#2 Lectio 2
Descripta persona scribentis, hic commendatur negotium sibi commissum scilicet evangelium, cuius, in
praemissis, duplex commendatio posita est, quarum una pertinet ad utilitatem quam habet ex materia, quae
significatur ex ipso evangelii nomine, ex quo datur intelligi quod in eo bona annuntientur; alia vero ex auctoritate
quam habet ex parte auctoris quae est expressa in eo quod dictum est Dei.
Utramque ergo commendationem prosequitur apostolus: primo quidem illam quae est ex parte auctoris, secundo
illam quae est ex parte materiae, ibi de filio suo.
Circa primum commendatur evangelium quadrupliciter.
Primo quidem ex antiquitate quod fuit necessarium contra Paganos qui evangelio detrahebant quasi post longa
tempora subito eius praedicatio esset exorta. Et ad hoc excludendum dicit quod ante, quia licet ex tempore certo
praedicari inceperit, ante tamen pronuntiatum fuit divinitus. Is. Lxviii, 5: antequam venirent indicavi tibi.
Secundo, ex eius firmitate quae designatur in hoc quod dicit promiserat, quia ipse ante promisit qui non mentitur.
Act. XIII, 32: nos vobis annuntiamus eam quae ad patres nostros repromissio facta est.
Tertio, ex dignitate ministrorum sive testium cum dicit per prophetas, quibus ante fuerat revelata quae sunt
completa circa verbum incarnatum. Amos III, 7: non faciet Dominus Deus verbum, scilicet incarnari, nisi
revelaverit secretum ad servos suos prophetas.
Act. X, 43: huic omnes prophetae, etc..
Signanter autem dicit suos. Sunt enim aliqui prophetae spiritu humano loquentes, secundum illud Ier. XXIII, 16:
visionem cordis sui loquuntur non de ore Domini. Unde dicit ad titum I, 12: dixit quidam ex illis proprius
illorum propheta. Sunt etiam quidam prophetae Daemonum qui immundo spiritu inspirantur, sicut prophetae
quos interfecit elias, ut dicitur III Reg. XVIII, 40.
Sed prophetae Dei dicuntur qui divino spiritu inspirantur. Ioel II, 28: effundam de spiritu meo, etc..
Quarto, ex modo tradendi quia non solum sunt huiusmodi promissa verbo edicta, sed litteris scripta, unde dicit in
Scripturis.
Hab. II, 2: scribe visum et explana illum. Non autem consueverunt scribi nisi magna quae sunt digna memoria et
quae oportet ad posteros devenire. Et ideo ut Augustinus dicit, XVIII de civitate Dei, tunc inceperunt scribi
prophetiae de Christo per Isaiam et Oseam, quando Roma est edita sub cuius imperio Christus erat nasciturus et
fides eius gentibus praedicanda. Io. V, 39: scrutamini Scripturas, etc..
Addit autem sanctis, ad differentiam Scripturarum gentilium. Dicuntur autem sanctae, primo quidem, quia, ut
dicitur II Petr. I, 21: spiritu sancto inspirati, II Tim. III, 16: omnis Scriptura divinitus inspirata; secundo quia
sancta continent, Ps.: confitemini memoriae sanctificationis eius; tertio quia sanctificant; unde Io. XVII, 17:
sanctifica eos in veritate.
Sermo tuus veritas est. Unde dicitur I mach. XII, 9: habentes solatio sanctos libros qui in manibus, etc..
Secundo, prosequitur commendationem quae sumitur ex bonis in evangelio denuntiatis, quae pertinent ad
materiam evangelii, quae est Christus, quem quidem commendat tripliciter: primo quidem ex origine, secundo ex
dignitate sive virtute, ibi qui praedestinatus.
Tertio ex liberalitate, ibi per quem accepimus.
Originem autem Christi describit dupliciter.
Primo quidem aeternam cum dicit de filio suo, in quo excellentiam evangelii designavit.
Nam mysterium generationis aeternae ante erat valde absconditum unde Salomon dicit quod nomen eius et
nomen filii eius si nosti? sed in evangelio patris testimonio est declaratum. Matth. XVII, 5: hic est filius meus
dilectus.
Convenienter autem filius Dei materia sanctarum Scripturarum esse dicitur, quae divinam sapientiam exponunt
secundum illud Deut. IV, 6: haec est sapientia vestra et intellectus coram populis.
Filius autem dicitur esse verbum et sapientia genita, I Cor. I, 24: Christum Dei virtutem et Dei sapientiam.
Sed circa hanc filiationem tripliciter aliqui erraverunt.
Quidam enim dixerunt eum filiationem habere adoptivam, sicut Photinus qui posuit Christum initium sumpsisse
ex maria virgine quasi hominem purum, qui, per vitae meritum, ad hanc celsitudinem pervenit ut, prae ceteris
sanctis, filius Dei diceretur.
Sed secundum hoc Christo non competeret descensus ad humanitatem sed magis ascensus ad divinitatem contra
id quod dicitur io. VI, 51: descendi de caelo.
Quidam vero posuerunt huiusmodi filiationem solummodo nuncupativam sicut Sabellius dixit ipsum patrem
incarnatum et ex hoc filium nominari, ita quod eadem sit persona et solum nomina sint diversa.
Sed secundum hoc non competeret filio mitti a patre quod falsum est cum ipse dicat, Io. VI, 38, se descendisse ut
faciat voluntatem eius qui misit eum.
Alii vero posuerunt, sicut Arius, huiusmodi filiationem esse creatam ita quod filius Dei sit excellentissima
creatura ex nihilo tamen producta postquam prius non fuerat.
Sed secundum hoc omnia non essent per ipsum facta, contra id quod dicitur Io. I, 3.
Oportet enim esse non factum per quem facta sunt omnia.
5

