Deinde salutat eos ex parte aliarum ecclesiarum, dicens salutant vos omnes ecclesiae Christi, id est, in nomine et
fide Christi congregatae quia omnes vestram salutem optant et pro vobis orant. Iac. Cap. Ult.: orate pro invicem
ut salvemini.
|#2 Lectio 2
Postquam apostolus mandavit quos salutarent hic ostendit eis quos debeant vitare.
Et circa hoc tria facit.
Primo docet quos debeant vitare; secundo rationem assignat, ibi huiusmodi enim, etc.; tertio promittit eis
divinum auxilium ad hoc implendum, ibi Deus autem pacis, etc..
Et quia illi quos vitari volebat fraudulenter incedebant decipientes sub specie pietatis, secundum illud Matth. VII,
15: veniunt ad vos in vestimentis ovium, intrinsecus autem sunt lupi rapaces; ideo, primo, inducit eos ad
cautelam habendam, dicens rogo autem vos, fratres, ut observetis eos qui dissensiones et offendicula praeter
doctrinam quam vos didicistis, faciunt.
Ubi, primo, considerandum est quod observare, nihil aliud est quam diligenter considerare, quod quidem
quandoque in bono sumitur, quandoque in malo.
In malo quidem sumitur, quando aliquis diligenter considerat conditionem et processum alicuius ad nocendum,
secundum illud Ps. XXXVI, 12: observabit peccator iustum et stridebit super eum dentibus suis. Et Lc. XIV, 1
dicitur: et ipsi observabant eum.
In bono autem accipitur, uno modo, quando quis considerat praecepta Dei ad faciendum.
Ex. XXIII, 21: observa igitur et audi vocem eius. Alio modo quando diligenter considerat bonos ad imitandum,
secundum illud Phil. III, 17: imitatores mei estote, fratres, et observate eos qui ita ambulant, sicut habetis
formam nostram.
Tertio observantur mali ad cavendum, et ita accipitur hic.
Erant enim quidam ad fidem conversi ex Iudaeis, qui praedicabant legalia esse observanda, et ex hoc, primo,
quidem in ecclesia sequebantur dissensiones et sectae, dum quidam eorum errori adhaererent, alii vero in vera
fide persisterent. Gal. V, 20: dissensiones, sectae, etc.. Secundo sequebantur offendicula et scandala, de quibus
supra XIV actum est, dum quidam alios iudicarent, et alii alios spernerent, qui dissensiones et offendicula
faciunt. Is. LVII, 14: auferte offendicula de medio populi mei. Dicit autem praeter doctrinam quam vos didicistis
a veris Christi apostolis, ut ostendat quod huiusmodi dissensiones et scandala ex falsitate doctrinae proveniebant.
Gal. I, 9: si quis vobis evangelizaverit praeter id quod accepistis, anathema sit.
Secundo, monet ut cogniti vitentur, dicens et declinate ab illis, id est eorum doctrinam et consortia fugiatis. Ps.
Cxviii, 115: declinate a me, maligni, et scrutabor mandata Dei mei.
Deinde cum dicit huiusmodi enim, etc., assignat eius quod dixerat duas rationes, quarum prima sumitur ex parte
eorum quos vult vitari.
Et primo describit eorum intentionem, dicens huiusmodi enim homines non serviunt Christo Domino, sed suo
ventri. Non enim praedicabant propter gloriam Christi, sed propter quaestum, ut suum ventrem implerent.
Phil. III, 18: multi ambulant quos saepe dicebam vobis, nunc autem et flens dico, inimicos crucis Christi, quorum
Deus venter est.
Secundo describit eorum deceptionem, dicens et per dulces sermones seducunt corda innocentium, id est,
simplicium et imperitorum.
Prov. XIV, 15: innocens credit omni verbo. Per dulces sermones in quibus sanctitatem praetendunt, secundum
illud Ps. XXVII, 3: qui loquuntur pacem cum proximo suo, mala autem in cordibus eorum. Et benedictiones,
quibus scilicet benedicunt et adulantur illis qui eos sequuntur. Is. III, 12: popule meus, qui beatum te dicunt, ipsi
te decipiunt. Mal. II, 2: maledicam benedictionibus vestris.
Secundam rationem assignat ex conditione Romanorum, qui faciles se exhibebant ad sequendum bonum et
malum.
Unde primo commendat eos de facilitate ad bonum, dicens vestra enim obedientia, qua de facili fidei obedistis,
in omni loco divulgata est, propter dominium quod tunc Romani obtinebant super alias nationes. Unde quod a
Romanis fiebat, de facili divulgabatur ad alios. Supra I, 8: fides vestra in universo mundo annuntiatur. Gaudeo
igitur in vobis, quia scilicet fidei obedistis, et hoc in charitate, de qua dicitur I Cor. XIII, 6 quod non gaudet super
iniquitate, congaudet autem veritati.
Secundo reddit eos cautos contra malum, dicens sed volo vos esse sapientes in bono, ut scilicet ei quod bonum
est inhaereatis, I Thess. Cap. Ult.: quod bonum est tenete; et simplices in malo, ne scilicet per aliquam
simplicitatem declinetis ad malum, ut talis sit vobis simplicitas, quod nullum decipiatis in malum. Matth. X, 16:
estote prudentes sicut serpentes, et simplices sicut columbae.
E converso de quibusdam dicitur Ier. IV, 22: sapientes sunt ut faciant mala, bene autem facere nesciunt.
Deinde cum dicit Deus autem pacis, etc., promittit eis divinum auxilium contra huiusmodi deceptores.
Et primo ponitur promissio, cum dicit Deus autem pacis, scilicet auctor, qui dissensiones odit quas isti faciunt,
conteret Satanam, id est, diabolum qui per istos pseudoapostolos vos decipere conatur, sub pedibus vestris, quia

165

