Primo inducit observantiam eorum quae docentur: et hoc dupliciter. Uno quidem modo ex parte sui ipsius, cum
dicit obsecro itaque vos, fratres, quasi dicat: dictum est incomprehensibilia esse iudicia Dei, et investigabiles vias
eius, itaque obsecro vos, fratres, ut scilicet observetis ea quae dicentur.
Utitur autem obsecratione propter tria.
Primo quidem ad demonstrandum suam humilitatem. Prov. XVIII, 23: cum obsecrationibus loquitur pauper, qui
scilicet de sua abundantia non confidit, et ideo non ex eo quod suum est, sed ex eo quod Dei est, homines
conatur inducere ad bonum. Nam obsecrare est ob sacra contestari.
Secundo ut magis ex amore moveat rogando, quam ex timore, auctoritative imperando.
Unde dicitur ad philem. 8 s.: multam fiduciam habens in Christo Iesu imperandi tibi quod ad rem pertinet,
propter charitatem magis obsecro. Gal. Cap. Ult.: vos qui spirituales estis, huiusmodi instruite in spiritu lenitatis.
Tertio propter reverentiam Romanorum quibus scribebat. I Tim. V, 1: seniorem ne increpaveris, sed obsecra ut
patrem.
Alio modo inducit eos ex parte Dei, cum dicit per misericordiam Dei, per quam scilicet salvati estis. Tit. II, 5:
secundum misericordiam suam salvos nos fecit.
Et ideo ex consideratione divinae misericordiae debemus facere quod monemur. Matth. XVIII, 33: nonne
oportuit et te misereri conservi tui, sicut et ego tui misertus sum? vel potest dici per misericordiam Dei, id est
auctoritate apostolatus mihi misericorditer commissi. I Cor. VII, 25: misericordiam consecutus sum a Domino, ut
sim fidelis.
Secundo ponit admonitionem, cum dicit ut exhibeatis corpora vestra, etc..
Circa quod sciendum est quod, sicut Augustinus dicit X de Civit. Dei, visibile sacrificium, quod exterius Deo
offertur, signum est invisibilis sacrificii, quo quis se et sua in Dei obsequium exhibet.
Habet autem homo triplex bonum.
Primo quidem bonum animae, quod exhibet Deo per devotionis et contritionis humilitatem, secundum illud Ps.
L, 19: sacrificium Deo spiritus contribulatus.
Secundo habet homo exteriora bona, quae exhibet Deo per eleemosynarum largitionem.
Unde dicitur Hebr. Cap. Ult.: beneficentiae et communionis nolite oblivisci, talibus enim hostiis promeretur
Deus.
Tertio habet homo bonum proprii corporis: et quantum ad hoc dicit, ibi ut exhibeatis, scilicet Deo, corpora
vestra, sicut quamdam spiritualem hostiam. Dicebatur autem animal Deo immolatum hostia, vel quia pro victoria
hostium offerebatur, seu pro securitate ab hostibus, vel quia ad Ostium tabernaculi immolabatur.
Exhibet autem homo Deo corpus suum ut hostiam tripliciter.
Uno quidem modo, quando aliquis corpus suum exponit passioni et morti propter Deum, sicut dicitur de Christo
Eph. V, 2: tradidit semetipsum oblationem et hostiam Deo.
Et apostolus dicit de se Phil. II, 17: si immolor supra sacrificium et obsequium fidei vestrae, gaudeo.
Secundo per hoc quod homo corpus suum ieiuniis et vigiliis macerat ad serviendum Deo, secundum illud I Cor.
IX, 27: castigo corpus meum, et in servitutem redigo.
Tertio per hoc quod homo corpus suum exhibet ad opera iustitiae et divini cultus exequenda.
Supra VI, 19: exhibete membra vestra servire iustitiae in sanctificationem.
Est autem considerandum, quod hostia quae Deo immolabatur, quatuor habebat.
Primo namque ipsa oblatio debebat esse integra et incorrupta. Unde dicitur Mal. I, 14: maledictus dolosus, qui
habet in grege suo masculum, et votum faciens immolat debile Domino. Et propter hoc dicit viventem, ut scilicet
hostia nostri corporis quam Deo offerimus, sit vivens per fidem formatam charitate. Gal. II, 20: quod nunc vivo
in carne, in fide vivo filii Dei.
Est autem attendendum quod naturalis hostia quae prius viva erat, occidebatur, ut immolaretur, ad ostendendum
quod adhuc mors regnabat in homine regnante peccato, ut supra V, 12 ss. Dictum est. Sed haec hostia spiritualis
semper vivit et in vita proficit, secundum illud Io. X, 10: ego veni ut vitam habeant, et abundantius habeant, quia
iam peccatum ablatum est per Christum: nisi dicamus quod hostia corporis nostri vivit quidem Deo per iustitiam
fidei, sed mortificatur concupiscentiis carnis. Col. III, 5: mortificate membra vestra quae sunt super terram.
Secundo vero hostia Deo oblata in ipsa immolatione sanctificabatur. Unde dicitur Lev. XXII, 3: omnis homo qui
accesserit de stirpe vestra ad ea quae consecrata sunt, et quae obtulerunt filii Israel Domino, in quo est
immunditia, peribit coram Domino.
Et ideo subdit sanctam, scilicet per devotionem, qua corpus nostrum Dei servitio mancipatur. Lev. XX, 7:
sanctificamini et estote sancti, quia ego sanctus Dominus Deus vester. Proprie autem sanctitas dicitur per
respectum ad Deum, inquantum scilicet homo servat ea quae sunt iusta, quoad Deum.
Tertio quantum ad ipsam sacrificii consumptionem dicebatur sacrificium suave et acceptum Domino, secundum
illud Lev. I, 9: oblata omnia adolebit sacerdos super altare in holocaustum, et in odorem suavissimum Domino.
Unde hic dicit Deo placentem, scilicet per rectitudinem intentionis.
Ps. LV, 13: ut placeam coram Deo in lumine viventium.
Quarto in ipsa sacrificii praeparatione apponebatur sal. Unde Lev. II, 13: quicquid obtuleris sacrificii, sale
condies. Et Mc. IX, 48 dicitur: omnis victima sale salietur.
129

