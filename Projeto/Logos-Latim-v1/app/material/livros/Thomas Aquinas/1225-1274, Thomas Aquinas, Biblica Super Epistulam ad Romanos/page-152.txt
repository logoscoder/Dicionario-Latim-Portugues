quasi necessarium ad salutem erat illicitum, quia nec Iudaeis conversis etiam ante divulgationem evangelii
licebat servare legalia, spem ponendo in eis, quasi essent necessaria ad salutem, ut Augustinus dicit.
Et tamen apostolus hic dicit quod si quis habens conscientiam cogentem discernere cibos, quod est aestimare
aliquid esse commune, et non discernit eos, scilicet abstinendo ab eis, peccat ac si manducaret immundum.
Et ita etiam in per se illicitis conscientia erronea ligat.
Nec obstat quod primo obiicitur de lege Dei, quia idem est ligamen conscientiae etiam erroneae et legis Dei. Non
enim conscientia dictat aliquid esse faciendum vel vitandum, nisi quia credit hoc esse contra vel secundum
legem Dei. Non enim lex nostris actibus applicatur, nisi mediante conscientia nostra.
Similiter etiam nec obstat quod secundo obiicitur. Nihil enim prohibet aliquem esse perplexum aliquo supposito,
licet nullus sit perplexus simpliciter, sicut sacerdos fornicarius, sive celebret Missam, sive non celebret quando
debet ex officio, peccat mortaliter; non tamen est perplexus simpliciter, quia potest peccatum dimittere et
celebrare. Et similiter potest aliquis conscientiam erroneam dimittere, et a peccato abstinere.
Est autem adhuc alia dubitatio.
Non enim dicitur scandalizare qui facit opus rectum, licet etiam ex eo aliquis sumat materiam scandali, legitur
enim Matth. XV, 12 quod Pharisaei audito verbo Christi, scandalizati sunt. Sed non discernere cibos est opus
rectum: ergo non est dimittendum propter scandalum eius qui perversam conscientiam habet errans in fide. Nam
secundum hoc catholici deberent abstinere a carnibus et matrimonio, ne inde haeretici scandalizarentur
secundum erroneam conscientiam.
Sed dicendum est quod aliquis scandalizare alium potest, non solum faciendo aliquod malum, sed etiam aliquid
faciendo quod habet speciem mali, secundum illud I thess. Cap. Ult.: ab omni specie mali abstinete vos. Dicitur
autem aliquid habere speciem mali dupliciter. Primo videlicet secundum opinionem eorum qui sunt ab ecclesia
praecisi; secundo, secundum opinionem eorum qui adhuc ab ecclesia tolerantur. Infirmi autem in fide,
aestimantes legalia esse observanda, adhuc tolerabantur ab ecclesia ante evangelii divulgationem. Et ideo non
erat comedendum cum eorum scandalo de cibis in lege prohibitis. Haeretici autem non tolerantur ab ecclesia, et
ideo de eis non est similis ratio.
Deinde cum dicit si enim propter cibum, etc., manifestat quod dixerat. Et primo primum, scilicet quod non sit
ponendum scandalum fratribus; secundo, secundum et tertium, quomodo scilicet sit aliquid commune, ibi omnia
quidem munda sunt, etc..
Circa primum ponit quatuor rationes quarum prima sumitur ex parte charitatis, dicens si enim frater tuus
contristatur, de hoc quod reputat te peccare, propter cibum quem tu comedis, quem ipse reputat immundum, iam
non secundum charitatem ambulas, secundum quam aliquis proximum suum diligit sicut seipsum. Et ita vitat
eius contristationem et non praefert cibum quieti fratris, quia, ut dicitur I Cor. XIII, 5: charitas non quaerit quae
sua sunt.
Secundam rationem ponit, ibi noli cibo tuo, etc., quae sumitur ex parte mortis Christi.
Videtur enim parum appretiare mortem Christi, qui pro cibo fructum eius evacuare non recusat. Unde dicit noli
cibo tuo, quem tu scilicet indifferenter comedis non discernendo cibos, illum perdere, id est scandalizare, pro
quo, id est pro cuius salute, Christus mortuus est. I Petr. III, 18: Christus semel mortuus est pro peccatis nostris,
iustus pro iniustis.
Dicit autem illum perdi qui scandalizatur, quia scandalum passivum sine peccato scandalizati esse non potest.
Ille enim scandalizatur qui occasionem sumit ruinae. I Cor. VIII, 11: peribit infirmus in tua conscientia frater,
pro quo Christus mortuus est.
Tertiam rationem ponit, ibi non ergo blasphemetur, etc.. Quae sumitur ex donis spiritualis gratiae. Et primo
ostendit inconveniens quod sequitur contra huiusmodi dona ex eo quod alios scandalizamus; secundo manifestat
quod dixerat, ibi non enim, etc.; tertio infert conclusionem intentam, ibi itaque quae pacis sunt sectemur, etc..
Circa primum considerandum est, quod ex hoc quod aliqui indifferenter cibis utebantur in primitiva ecclesia cum
scandalo infirmorum, hoc inconveniens sequebatur, quod infirmi fidem Christi blasphemabant, dicentes eam
voracitatem ciborum inducere contra legis mandatum. Et ideo apostolus dicit: ex quo per Dominum Iesum
factum est quod nihil est commune, non ergo bonum nostrum, id est fides vel gratia Christi, per quam libertatem
a caeremoniis consecuti estis, blasphemetur ab infirmis dicentibus eam gulae hominum indulgere. Iac. II, 7: ipsi
blasphemant nomen bonum quod invocatum est super vos; de hoc bono dicitur in Ps. Lxxii, 28: mihi adhaerere
Deo, bonum est.
Deinde cum dicit non enim, etc., manifestat quod dixerat, scilicet in quo bonum nostrum consistat.
Et primo ostendit in quo non consistat, dicens non enim est regnum Dei esca et potus. Regnum autem Dei dicitur
hic id per quod Deus regnat in nobis et per quod ad regnum ipsius pervenimus; de quo dicitur Matth. VI, 10:
adveniat regnum tuum; et Mich. IV, 7: regnabit Dominus super omnes in monte sion. Deo autem coniungimur et
subdimur per interiorem intellectum, et affectum, ut dicitur Io. IV, 24: spiritus est Deus, et eos qui adorant eum,
in spiritu et veritate adorare oportet. Et inde est quod regnum Dei principaliter consideratur secundum interiora
hominis, non secundum exteriora.
Unde dicitur Lc. XVII, 21: regnum Dei intra vos est.

152

