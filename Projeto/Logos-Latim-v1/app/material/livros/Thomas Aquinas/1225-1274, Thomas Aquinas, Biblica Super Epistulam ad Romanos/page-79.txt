Dicens video aliam legem in membris meis, quae est fomes peccati, quae quidem potest dici lex duplici ratione.
Uno modo propter similes effectus, quia sicut lex inducit ad bonum faciendum, ita fomes inducit ad peccandum.
Alio modo per comparationem ad causam.
Cum autem fomes sit quaedam poena peccati, duplicem causam habet: unam quidem ipsum peccatum, quod in
peccante dominium accepit, et ei legem imposuit, quae est fomes, sicut Dominus servo victo legem imposuit.
Alia causa fomitis est Deus qui hanc poenam homini peccanti indidit, ut rationi eius inferiores vires non
obedirent. Et secundum hoc ipsa inobedientia inferiorum virium, quae dicitur fomes, lex dicitur inquantum est
per legem divinae iustitiae introducta, sicut iusti iudicis sententia quae legem habet, secundum illud I Reg. XXX,
25: et factum est hoc ex die illa, et deinceps constitutum et praefinitum, et quasi lex in Israel usque ad diem hanc.
Haec autem lex originaliter quidem consistit in appetitu sensitivo, sed diffusive invenitur in omnibus membris,
quae deserviunt concupiscentiae ad peccandum.
Supra VI, 19: sicut exhibuistis membra vestra servire immunditiae, etc.. Et ideo dicit in membris meis.
Haec autem lex duos effectus in homine habet. Primo namque resistit rationi, et quantum ad hoc dicit
repugnantem legi mentis meae, id est legi Moysi, quae dicitur lex mentis inquantum consonat menti, vel legi
naturali, quae dicitur lex mentis quia naturaliter menti indita est. Supra II, 15: qui ostendunt opus legis scriptum
in cordibus suis. Et de hac repugnantia dicitur Gal. V, 17: caro concupiscit adversus spiritum.
Secundus effectus est quod hominem in servitutem redigit. Et quantum ad hoc subdit et captivantem me, vel
captivum me ducentem, secundum aliam litteram, in lege peccati, quae est in membris meis, id est in meipso,
more Hebraicae locutionis, secundum quam ponuntur nomina loco pronominum.
Lex autem peccati captivat hominem dupliciter.
Uno modo hominem peccatorem per consensum et operationem; alio modo hominem sub gratia constitutum
quantum ad concupiscentiae motum. De hac captivitate dicitur in Ps. Cxxv, 1: in convertendo Dominus
captivitatem sion.
Deinde cum dicit infelix ego homo, etc., agit de liberatione a lege peccati, et tria circa hoc facit.
Primo quidem ponit quaestionem; secundo ponit responsionem, ibi gratia Dei, etc.; tertio infert conclusionem, ibi
igitur ego ipse, etc..
Circa primum duo facit.
Unum quidem confitetur, scilicet suam miseriam, cum dicit infelix ego homo; quod quidem est per peccatum
quod in homine habitat, sive quantum ad carnem tantum sicut in iusto, sive etiam quantum ad mentem sicut in
peccatore. Prov. XIV, 34: miseros facit populos peccatum. Ps. XXXVII, 7: miser factus sum et curvatus sum
usque in finem.
Aliud autem quaerit dicens quis me liberabit de corpore mortis huius? quae quidem videtur quaestio esse
desiderantis, secundum illud Ps. Cxli, 10: educ de carcere animam meam.
Sciendum est tamen, quod in corpore hominis considerari potest natura ipsa corporis quae est conveniens
animae, unde ab ea non vult separari, II Cor. V, 4: nolumus expoliari, sed supervestiri, et iterum corruptio
corporis, quae aggravat animam, secundum illud Sap. IX, 15: corpus quod corrumpitur, aggravat animam, etc..
Et ideo signanter dicit de corpore mortis huius.
Deinde cum dicit gratia Dei, etc., respondet quaestioni.
Non enim homo propriis viribus potest liberari a corporis corruptione, nec etiam animae, quamvis consentiat
rationi contra peccatum, sed solum per gratiam Christi, secundum illud Io. VIII, 36: si filius vos liberaverit, vere
liberi eritis.
Et ideo sequitur gratia Dei, scilicet me liberabit, quae datur per Iesum Christum.
Io. I, 17: gratia et veritas per Iesum Christum facta est.
Haec autem liberat a corpore mortis huius dupliciter. Uno modo ut corruptio corporis menti non dominetur,
trahens eam ad peccandum; alio modo ut corruptio corporis totaliter tollatur.
Quantum ergo ad primum convenit dicere peccatori: gratia liberavit me de corpore mortis huius, id est liberavit
me a peccato, in quo est anima inducta ex corporis corruptione.
Sed ad hoc iam iustus liberatus est, unde ei competit dicere, quantum ad secundum, gratia Dei liberavit me de
corpore mortis huius, ut scilicet in corpore meo non sit corruptio peccati, aut mortis; quod erit in resurrectione.
Deinde cum dicit igitur ego ipse, etc., infert conclusionem quae secundum duas praemissas expositiones
diversimode ex praemissis infertur.
Secundum enim quod praemissa verba exponuntur in persona peccatoris, sic inferenda est conclusio: dictum est
quod gratia Dei liberavit me a corpore mortis huius, ut scilicet ab ea non deducar in peccatum, ergo quando ero
iam liberatus, mente servio legi Dei, secundum carnem autem legi peccati, quae quidem in carne remanet
quantum ad fomitem, per quem caro concupiscit adversus spiritum.
Si autem praemissa verba intelligantur ex persona iusti, sic est inferendum: gratia Dei per Iesum Christum
liberavit me de corpore mortis huius, ita scilicet ut in me non sit corruptio peccati et mortis. Igitur, ego ipse, unus
et idem antequam liberer, mente servio legi Dei, ei consentiens, carne autem servio legi peccati, inquantum caro
mea, secundum legem carnis, movetur ad concupiscendum.

79

