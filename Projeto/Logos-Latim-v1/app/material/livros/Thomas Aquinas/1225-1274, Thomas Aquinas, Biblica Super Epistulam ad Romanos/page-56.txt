Quamvis enim pes, qui est subiectum podagrae, non sit in semine, nec anima quae est subiectum irae vel
amentiae, est tamen in semine virtus formativa corporalium membrorum et dispositiva ad animam.
Sed adhuc remanet dubitatio, quia defectus, qui ex vitiata origine trahuntur, non habent rationem culpae. Non
enim merentur poenam, sed magis misericordiam, sicut Philosophus dicit de eo qui nascitur caecus, vel
quocumque alio modo aliter orbatus.
Et hoc ideo, quia de ratione culpae est quod sit voluntaria et in potestate hominis cui culpa imputatur. Sic igitur
si aliquis defectus in nos pervenit per originem primi parentis, non videtur in nobis habere rationem culpae, sed
poenae.
Et ideo dicendum est, quod sicut peccatum actuale est peccatum personae, quia per voluntatem personae
peccantis committitur, ita peccatum originale est peccatum naturae, quod per voluntatem principii humanae
naturae commissum est.
Est enim considerandum quod sicut diversa corporis membra partes sunt personae unius hominis, ita omnes
homines sunt partes et quasi quaedam membra humanae naturae. Unde et Porphyrius dicit quod participatione
speciei plures homines sunt unus homo.
Videmus autem quod actus peccati exercitus per aliquod membrum, puta per manum vel pedem, non habet
rationem culpae ex voluntate manus vel pedis, sed ex voluntate totius hominis, a qua sicut a quodam principio
derivatur motus peccati ad singula membra.
Et similiter a voluntate Adae, qui fuit principium humanae naturae, tota inordinatio naturae habet culpae
rationem in omnibus, ad quos pervenit quantum ad hoc quod susceptivi sunt culpae. Et sicut peccatum actuale,
quod est peccatum personae, trahitur ad singula membra per aliquem actum personalem, ita peccatum originale
trahitur ad singulos homines per actum naturae, qui est generatio. Et ita sicut per generationem humana natura
trahitur, ita etiam per generationem traducitur defectus humanae naturae, qui est consecutus ex peccato primi
parentis.
Est autem hic defectus carentia originalis iustitiae, quae erat primo homini divinitus collata, non solum ut erat
persona quaedam singularis, sed etiam ut erat principium humanae naturae, ut scilicet eam simul cum natura in
posteros traduceret. Et ideo simili modo amissionem huius originalis iustitiae per peccatum ad posteros
transmittit, habentem in eis rationem culpae, ratione iam dicta.
Et ideo dicitur quod in processu originalis peccati persona infecit naturam, scilicet Adam peccans vitiavit
humanam naturam, sed postmodum in aliis natura vitiata inficit personam, dum scilicet genito imputatur ad
culpam naturae vitium propter voluntatem primi parentis, ut dictum est.
Ex hoc autem patet quod licet primum peccatum primi parentis per originem traducatur in posteros, alia tamen
eius peccata, vel etiam aliorum hominum, in filios non traducuntur, quia per solum primum peccatum sublatum
est bonum naturae, quod erat per originem naturae traducendum. Per alia vero peccata subtrahitur bonum gratiae
personalis, quod non transit ad alios posteros.
Et inde etiam est quod quamvis peccatum Adae deletum fuerit per suam poenitentiam, iuxta illud Sap. X, 2:
eduxit illum a delicto suo, non tamen eius poenitentia delere potuit peccatum posterorum, quia eius poenitentia
fuit per actum personalem, quia ultra eius personam non se extendebat.
Et propter hoc est unum tantum originale peccatum, quia solus defectus consequens primum peccatum
originaliter derivatur ad posteros. Et ideo apostolus singulariter dicit per unum hominem peccatum in hunc
mundum intravit, non autem dixit pluraliter peccata: quod fuisset dicendum si de actualibus loqueretur.
Dicitur autem quandoque pluraliter peccata originalia, sicut in Ps. L, 7: in peccatis concepit me mater mea, quia
continet virtualiter multa peccata, inquantum ex corruptione fomitis inclinamur ad multa peccata.
Sed videtur quod peccatum originale non intraverit in hunc mundum per unum hominem, scilicet Adam, sed
magis per unam mulierem, scilicet evam, quae primo peccavit, secundum illud Eccli. XXV, 33: a muliere factum
est initium peccati, et per illam omnes morimur.
Ad hoc respondetur in Glossa dupliciter.
Uno modo, quia consuetudo Scripturae est ut genealogiae non per mulieres, sed per viros texantur, sicut patet
Matth. I, 1 ss. Et lc. III, 23 ss.. Et ideo apostolus hic volens quasi genealogiam quamdam peccati ostendere, non
fecit mentionem de muliere, sed solum de viro.
Alio modo, quia etiam mulier de viro sumpta est, et ideo quod est mulieris attribuitur viro.
Potest etiam alio modo dici, et melius, quod cum peccatum originale traducatur simul cum natura, sicut dictum
est, sicut per virtutem activam viri, muliere materiam ministrante, natura traducitur, ita et peccatum originale.
Unde si Adam non peccasset, eva peccante, non per hoc fuisset peccatum traductum ad posteros.
Illa enim est causa quare Christus peccatum originale non traxit, quia ex sola foemina sine virili semine carnem
accepit.
Per hoc verbum apostoli Augustinus respondet Iuliano haeretico in hunc modum quaerenti: non peccat iste qui
nascitur, non peccat iste qui genuit, non peccat ille qui condidit: per quas igitur rimas, inter tot praesidia
innocentiae peccatum fingis ingressum? sed Augustinus respondet: quid quaeris latentem rimam, cum habeas
apertissimam ianuam? nam secundum apostolum per unum hominem peccatum in hunc mundum intravit.

56

