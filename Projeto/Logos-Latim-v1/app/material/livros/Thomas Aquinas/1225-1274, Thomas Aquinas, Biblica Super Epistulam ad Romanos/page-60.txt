Deinde cum dicit si enim unius, etc., manifestat quod dixerat, scilicet quod donum gratiae excedit delictum
Adae, dicens si enim delicto unius, scilicet Adae, multi mortui sunt, id est, si ex delicto Adae peccatum et mors
transivit in multos alios, quia in omnes qui in eo peccaverunt, multo magis gratia Dei et donum, id est, gratuitum
Dei donum, ut ly et expositive teneatur. Vel gratia Dei refertur ad remissionem peccati.
Supra eodem: iustificati gratis per gratiam ipsius, etc.. Donum autem refertur ad bona superaddita ultra
remissionem peccatorum, ut dicit Ps. Lxvii, 19, secundum aliam litteram, dedit Dominus dona hominibus.
Multo magis, inquam, huiusmodi gratia et dona, abundavit in plures, idest in multos.
Quanto enim aliquid est potentius, tanto magis se potest ad multa extendere. Peccatum autem Adae ad multos se
extendit, quod probatur per mortem. Unde signanter dicit quod unius delicto multi mortui sunt. Mors enim
argumentum est peccati originalis, ut supra dictum est. Adae dixit Deus: quacumque die comederis, etc.. Gratia
Dei quae est fortior, multo amplius ad multos extenditur. Hebr. II, 10: qui multos filios in gloriam adduxit.
Notandum est autem quod dicit abundavit, quia non solum gratia Dei processit in multos ad deletionem peccati
per Adam inducti, sed etiam ad peccata actualia delenda, et multa alia bona consequenda.
II Cor. IX, 8: potens est autem Deus omnem gratiam abundare facere in vobis.
Sicut enim peccatum ex uno homine abundavit in multos ex prima suggestione diaboli, ita et gratia Dei per unum
hominem processit ad multos. Unde signanter addit in gratia, id est, per gratiam unius hominis Iesu Christi. Sic
enim a Deo gratia in multos effunditur, ut eam per Christum accipiant, in quo omnis plenitudo gratiarum
invenitur, secundum illud Io. I, 16: de plenitudine eius omnes accepimus, gratiam pro gratia.
Sic autem legenda est littera secundum expositionem Augustini, ut hoc quod dicitur plures, non accipiatur
comparative, sed absolute: et ita vult quod attendatur comparatio quantum ad hoc, quod si delictum unius Adae
processit in multos, multo magis gratia unius Christi in multos.
Sed secundum Ambrosium ly plures accipitur comparative, ut sit sensus, quod delicto, id est peccato actuali,
unius, scilicet Adae, multi, non omnes, mortui sunt, scilicet morte peccati, imitando scilicet peccatum ipsius
Adae per idololatriam, ut supra expositum est. Sap. XIII, 10 dicitur de idololatris: infelices autem sunt, et inter
mortuos spes eorum. Et multo magis gratia Dei abundavit in plures, scilicet quam in idololatris qui peccaverunt
in similitudinem Adae, quia non solum eorum peccata tolluntur per gratiam Christi, sed etiam peccata eorum qui
in fide unius Dei permanserunt. Mich. Cap. Ult.: deponet iniquitates nostras, et proiiciet omnia peccata nostra.
Deinde, cum dicit et non sicut, etc., comparat Christi gratiam peccato Adae, quantum ad effectum, quia non
solum utrumque in multos redundat, sed etiam maiorem effectum habet gratia Christi quam peccatum Adae.
Et circa hoc tria facit.
Primo proponit quod intendit; secundo manifestat propositum, ibi nam iudicium etc.; tertio probat, ibi si enim
unius, etc..
Dicit ergo primo. Non solum dictum est, scilicet quod Christi gratia magis abundat in multos, quam peccatum
Adae, sed etiam in eis maiorem effectum facit. Et hoc est quod dicit et non sicut per unum peccatum, ita et
donum, quasi dicat: non tantus effectus sequitur per unum peccatum Adae in multis, quantus consequitur in
multis per donum gratiae Christi. Potentioris enim causae potentior est effectus. Unde cum dictum sit gratiam
esse potentiorem quam peccatum Adae, consequens est quod maiorem effectum efficiat.
Deinde cum dicit nam iudicium, etc., manifestat quod dixerat, dicens: nam iudicium, id est divina punitio,
procedit quidem ex uno, scilicet peccato primi parentis, in condemnationem, scilicet omnium hominum, quia in
illo peccante peccaverunt, secundum illud quod supra dictum est, quod mors in omnes pertransiit, in quo omnes
peccaverunt. Gratia autem Dei, quae datur per Christum, procedit ex multis delictis, id est, non solum ex illo uno
originali sed etiam ex multis actualibus, in iustificationem, id est, perfectam emundationem. I Cor. VI, 11: et
haec quidem fuistis aliquando, sed abluti estis, sed sanctificati estis, sed iustificati estis.
Deinde, cum dicit si enim unius, etc., probat quod dixerat, scilicet quod gratia Christi procedit ex multis delictis
in iustificationem.
Et primo quidem hoc probat ex posteriori; secundo ex priori, ibi: sicut enim etc..
Circa primum considerandum est quod apostolus in praemissa comparatione non ponit sibi respondentia, scilicet
res eiusdem generis. Nam ex parte peccati ponit condemnationem, quae pertinet ad poenam, ex parte autem
gratiae ponit iustificationem, quae non pertinet ad praemium, sed magis ad statum meriti.
Sic igitur apostolus intendit, per hoc quod dicit quod peccatum inducit condemnationem, ostendere quod gratia
inducat iustificationem.
Et utitur tali ratione: sicut condemnatio mortis procedit ex peccato primi parentis, ita regnum vitae procedit ex
gratia Christi.
Haec enim duo uniformiter sibi correspondent, sed ad regnum vitae nullus potest pervenire, nisi per iustitiam,
ergo per gratiam Christi homines iustificantur.
Primo ergo ponit praemissas; secundo infert conclusionem intentam, ibi igitur sicut per unius, etc..
Primam autem propositionem proponit dicens si enim ex delicto unius hominis mors regnavit per unum
hominem, quia, sicut supra eodem dictum est, per unum hominem peccatum intravit et per peccatum mors, multo
magis, homines, regnabunt in vita, scilicet aeterna, per unum Iesum Christum, qui dicit Io. X, 10: ego veni ut

60

