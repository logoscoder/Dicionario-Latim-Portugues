occisus est accipere virtutem et divinitatem. Quinimmo ipse Christus est Dei virtus, secundum illud I Cor. I, 24:
Christum Dei virtutem et Dei sapientiam. Unde, Io. V, 19: quaecumque pater facit haec et filius similiter facit.
Respectu vero gratiae gratis datae, non dicitur aliquis praedestinari simpliciter, quia gratia gratis data non
ordinatur directe ad hoc quod ille, qui eam recipit, ad finem ultimum dirigatur, sed ut per eam alii dirigantur,
secundum illud I Cor. XII, 7: unicuique datur manifestatio spiritus ad utilitatem.
Manifestum est autem quod id quod est per se est mensura et regula eorum quae dicuntur per aliud et per
participationem.
Unde praedestinatio Christi, qui est praedestinatus ut sit filius Dei per naturam, est mensura et regula vitae et ita
praedestinationis nostrae, quia praedestinamur in filiationem adoptivam, quae est quaedam participatio et imago
naturalis filiationis, secundum illud Rom. VIII, 30: quos praescivit et praedestinavit conformes fieri imagini filii
sui.
Sicut igitur homo Christus praedestinatus non est propter merita praecedentia, sed ex sola gratia, ut sit filius Dei
naturalis, ita et nos ex sola gratia, non ex meritis, praedestinamur ut simus filii adoptivi, secundum illud Deut.
IX, 14: ne dicas in corde tuo, cum deleverit eos Dominus Deus tuus in conspectu tuo: propter iustitiam meam
introduxit me Deus ut terram hanc possiderem.
Est igitur manifestum ad quid sit ista praedestinatio, scilicet ad hoc quod aliquis sit Dei filius in virtute.
Sed restat inquirendum quis est iste qui est ad hoc praedestinatus.
Cum autem praedestinatio antecessionem importet, videtur quod ille, qui est praedestinatus ut sit filius Dei in
virtute, non semper fuerit filius Dei in virtute. Non enim videtur esse praedestinatio de eo quod semper fuit, quia
hoc non potest antecessionem habere.
Si igitur poneremus, secundum Nestorium, quod persona filii hominis esset alia a persona filii Dei, nulla esset
dubitatio quia possemus dicere quod persona creata filii hominis non fuit ab aeterno, sed ex tempore incoepit
esse filius Dei in virtute.
Et simile est si quis dicat quod est alia hypostasis, vel suppositum, filii Dei et filii hominis.
Sed haec aliena sunt a fide ut supra dictum est.
Cum igitur non solum sit eadem persona filii Dei et filii hominis, sed etiam hypostasis et idem suppositum,
ratione cuius non potest dici vere et proprie quod filius hominis est factus filius Dei, ne aliquod suppositum
creatum intelligatur esse, de quo, de novo, praedicatur filius Dei.
Pari ratione videtur quod non possit dici filius hominis esse praedestinatus filius Dei quia filius hominis supponit
suppositum aeternum quod fuit semper filius Dei.
Unde antecessio, quam importat praedestinatio, locum non habet.
Propter hoc igitur Origenes dicit quod littera non debet esse: qui praedestinatus est, sed: qui destinatus est filius
Dei in virtute, ut nulla antecessio designetur. Et secundum hoc planus est sensus; quia Christus destinatus, id est,
missus est a Deo patre in mundum, tamquam verus filius Dei in virtute divina.
Sed quia communiter omnes libri Latini habent qui praedestinatus aliter alii hoc exponere voluerunt secundum
consuetudinem Scripturae in qua dicitur aliquid fieri quando innotescit, sicut Dominus post resurrectionem dicit,
Matth.Cap. Ultimo: data est mihi omnis potestas, quia post resurrectionem innotuit talem potestatem sibi esse
datam ab aeterno.
Sed secundum hoc quod dicit praedestinatus non proprie accipitur, quia praedestinatio est de eo quod pertinet ad
gratiam; non autem in hoc gratia Christo facta est quod eius virtus divina innotuit, sed potius nobis.
Et ideo etiam in Glossa dicitur quod secundum hunc sensum praedestinatus large ponitur, pro praescito, ut sit
sensus: Christus praedestinatus est, scilicet ab aeterno praescitus, ut innotesceret ex tempore esse filius Dei in
virtute.
Unde quidam alii praedestinationem ad ipsam unionem referentes, non attribuerunt eam personae sed naturae, ut
sit sensus: qui praedestinatus est filius Dei in virtute, id est, cuius natura praedestinata est ut sit ei unita, qui est
filius Dei in virtute.
Sed haec etiam expositio impropria est et extorta. Cum enim praedestinatio importet ordinem in finem, eius est
praedestinari cuius est per suam operationem ordinari in finem.
Agere autem propter finem non est naturae sed personae.
Ideo, si proprie accipiatur, oportet quod praedestinatio attribuatur ipsi personae Christi.
Sed quia persona Christi subsistit in duabus naturis, humana scilicet et divina, secundum utramque potest aliquid
dici de eo. Sicut enim de homine potest aliquid dici secundum corpus, ut tangi et vulnerari, aliquid autem
secundum animam, ut intelligere et velle, ita et de Christo potest aliquid dici et secundum divinam naturam sicut
ipse de se dicit Io. X, 30: ego et pater unum sumus aliquid secundum humanam naturam, sicut cum dicimus eum
crucifixum et mortuum. Et hoc modo dicitur esse praedestinatus secundum humanam naturam. Quamvis enim
ipsa persona Christi semper fuerit filius Dei, tamen non semper fuit, ut existens in humana natura, esset filius
Dei, sed hoc fuit ineffabilis gratiae.
Est autem alia ratio de hoc participio factus, quod designat actum realem, et de hoc participio praedestinatus,
quod designat actum animae.

8

