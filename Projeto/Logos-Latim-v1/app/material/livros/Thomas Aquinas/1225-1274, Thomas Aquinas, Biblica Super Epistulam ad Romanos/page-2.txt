Unde dicebat Gal. II, 20: vivo autem iam non ego vivit vero in me Christus.
Tertio, quantum ad usum considerandum est quod omnia vasa alicui usui deputantur, sed quaedam ad
honorabiliorem, quaedam ad viliorem, secundum illud rom. IX, 21: an non habet potestatem figulus luti ex
eadem massa facere aliud quidem vas in honorem, aliud vero in contumeliam? sic etiam homines, secundum
divinam ordinationem, diversis usibus deputantur, secundum illud Eccli. XXXIII, 10-11: omnes homines de solo
et ex terra, unde et creatus est Adam.
In multitudine disciplinae Dominus separavit eos et immutavit vias eorum. Ex ipsis benedixit et exaltavit,
maledixit et humiliavit.
Hoc autem vas ad nobilem usum est deputatum, est enim vas portatorium divini nominis, dicitur enim ut portet
nomen meum, quod quidem nomen necessarium erat portari quia longe erat ab hominibus, secundum illud Is.
XXX, 27: ecce nomen Domini venit de longinquo.
Est autem nobis longinquum propter peccatum, secundum illud Ps. Cxviii, 155: longe a peccatoribus salus. Est
etiam nobis longinquum propter intellectus obscuritatem, unde et de quibusdam dicitur, Hebr. XI, 13, quod erant
a longe aspicientes, et Num. XXIV, 17, dicitur: videbo eum, sed non modo; intuebor illum, sed non prope. Et
ideo sicut Angeli divinas illuminationes ad nos deferunt, tamquam a Deo distantes, ita apostoli evangelicam
doctrinam a Christo ad nos detulerunt.
Et sicut in veteri testamento post legem Moysi leguntur prophetae, qui legis doctrinam populo tradebant
secundum illud Mal. IV, 4: mementote Moysi servi mei ita etiam in novo testamento, post evangelium, legitur
apostolorum doctrina, qui, ea quae a Domino audierunt, tradiderunt fidelibus, secundum illud I Cor. XI, 23:
accepi a Domino quod et tradidi vobis.
Portavit autem beatus Paulus nomen Christi: primo quidem in corpore, conversationem et passionem eius
imitando, secundum illud Gal.Cap. Ultimo: ego enim stigmata Christi Iesu in corpore meo porto.
Secundo in ore, quod patet in hoc quod in epistolis suis frequentissime Christum nominat: ex abundantia enim
cordis os loquitur, ut dicitur Matth. XII, 34.
Unde potest significari per columbam, de qua dicitur, Gen. VIII, 11, quod venit ad arcam portans ramum olivae
in ore suo. Quia enim oliva misericordiam significat, congrue per ramum olivae accipitur nomen Iesu Christi,
quod etiam misericordiam significat, secundum illud Matth. I, 21: vocabis nomen eius Iesum; ipse enim salvum
faciet populum suum a peccatis eorum.
Hunc autem ramum, virentibus foliis, detulit ad arcam, scilicet ecclesiam, quando eius virtutem et
significationem multipliciter expressit, Christi gratiam et misericordiam ostendendo. Unde iste dicit I Tim. I, 16:
ideo misericordiam consecutus sum, ut in me primo ostenderet Iesus Christus omnem patientiam.
Et inde est quod sicut inter Scripturas veteris testamenti maxime frequentantur in ecclesia Psalmi David, qui post
peccatum veniam obtinuit, ita in novo testamento frequentantur epistolae Pauli, qui misericordiam consecutus
est, ut ex hoc peccatores ad spem erigantur; quamvis possit et alia ratio esse, quia in utraque Scriptura fere tota
theologiae continetur doctrina.
Tertio portavit non solum ad praesentes sed etiam ad absentes et futuros, sensum Scripturae tradendo, secundum
illud is. VIII, 1: sume tibi librum grandem et scribe in eo stilo hominis.
In hoc autem officio portandi nomen Dei ostenditur eius excellentia quantum ad tria. Primo quidem, quantum ad
electionis gratiam, unde dicitur vas electionis. Eph. I, 4: elegit nos in Christo ante mundi constitutionem.
Secundo quantum ad fidelitatem quia nihil sui quaesivit sed Christi, secundum illud II Cor. IV, 5: non enim
nosmetipsos praedicamus, sed Christum Iesum.
Unde dicit: vas electionis est mihi.
Tertio quantum ad singularem excellentiam, unde ipse dicit, I Cor. XV, 10: abundantius illis omnibus laboravi.
Unde signanter dicit vas electionis est mihi, quasi prae aliis singulariter.
Quantum ad fructum considerandum est quod quidam sunt quasi vasa inutilia, vel propter peccatum vel propter
errorem, secundum illud Ier. LI, 34: reddidit me quasi vas inane. Sed beatus Paulus fuit purus a peccato et errore,
unde fuit vas electionis utile, secundum illud II Tim. II, 21: si quis emundaverit se ab istis, scilicet erroribus et
peccatis, erit vas in honorem sanctificatum utile Domino.
Unde utilitas sive fructus huius vasis exprimitur cum dicitur coram gentibus, quarum doctor fuit secundum illud
I Tim. II, 7: doctor gentium in fide et veritate; et regibus, quibus fidem Christi annuntiavit sicut Agrippae, ut
habetur Act. XVI, 38, et etiam Neroni et eius principibus; unde dicitur phil. I, 12-13: quae circa me sunt magis
ad profectum venerunt evangelii, ita ut vincula mea manifesta fierent in Christo in omni praetorio; Is. XLIX, 7:
reges videbunt et consurgent principes. Et filiis Israel, contra quos de Christo disputabat, Act. IX, 22: Saulus
autem magis convalescebat et confundebat Iudaeos, qui habitabant Damasci, affirmans quoniam hic est Christus.
Sic igitur ex verbis praemissis possumus accipere quatuor causas huius operis, scilicet epistolarum Pauli, quas
prae manibus habemus.
Primo quidem auctorem in vase. Secundo materiam in nomine Christi, quae est plenitudo vasis, quia tota
doctrina haec est de doctrina Christi. Tertio modum in usu portationis; traditur enim haec doctrina per modum
epistolarum, quae per nuntios portari consueverunt, secundum illud II par. XXX, 6: perrexerunt cursores cum
epistulis ex regio imperio, etc.. Quarto distinctionem operis in utilitate praedicta.
2

