Et ideo dicendum est quod mors Christi fuit nobis salutaris, non solum per modum meriti sed etiam per modum
cuiusdam efficientiae.
Cum enim humanitas Christi esset quodammodo instrumentum divinitatis eius, ut Damascenus dicit, omnes
passiones et actiones humanitatis Christi fuerunt nobis salutiferae, utpote ex virtute divinitatis provenientes.
Sed quia effectus habet aliqualiter similitudinem causae, mortem Christi, qua extincta est in eo mortalis vita,
dicit esse causam extinctionis peccatorum nostrorum: resurrectionem autem eius qua redit ad novam vitam
gloriae, dicit esse causam iustificationis nostrae, per quam redimus ad novitatem iustitiae.
|+5 Capitulus 5
|#1 Lectio 1
Postquam apostolus ostendit necessitatem gratiae Christi, quia sine ea nec cognitio veritatis gentibus, nec
circumcisio et lex Iudaeis profuerunt ad salutem, hic incipit commendare virtutem gratiae.
Et circa hoc duo facit.
Primo ostendit quae bona per gratiam consequamur; secundo, a quibus malis per eam liberemur, ibi propterea
sicut per unum hominem, etc..
Circa primum duo facit.
Primo proponit modum perveniendi, seu viam qua venimus ad gratiam; secundo ostendit bona quae per gratiam
consequimur, ibi et gloriamur in spe gloriae, etc..
Circa primum duo facit.
Primo exhortatur ad debitum gratiae usum; secundo ostendit nobis gratiae aditum, ibi per quem accessum, etc..
Dicit ergo primo. Dictum est quod fides reputabitur omnibus ad iustitiam credentibus resurrectionem Christi,
quae est causa nostrae iustificationis. Iustificati igitur ex fide, inquantum scilicet per fidem resurrectionis
effectum eius participamus, habeamus pacem ad Deum, scilicet subiiciendo nos et obediendo ei. Iob XXII, 21:
acquiesce igitur ei et habeto pacem. Iob IX, 4: quis restitit ei, et pacem habuit? et hoc per Iesum Christum
Dominum nostrum, qui nos ad istam pacem perduxit.
Eph. II, 14: ipse est pax nostra.
Unde subdit per quem, Christum accessum habemus, scilicet tamquam per mediatorem.
Tim. II, 5: mediator Dei et hominum, etc.. Eph. II, 18: per ipsum accessum habemus ambo in uno spiritu ad
patrem.
Accessum, inquam, in gratiam istam, id est, in statum gratiae. Io. I, 17: gratia et veritas per Iesum Christum facta
est. In qua, id est, per quam gratiam, non solum resurreximus a peccatis, sed etiam stamus, fixi et erecti per
affectum in caelestibus. Ps. Cxx, 21: stantes erant pedes nostri. Et iterum: nos autem surreximus, et erecti sumus.
Et hoc per fidem, per quam, scilicet, gratiam consequamur, non quia fides praecedat gratiam, cum potius per
gratiam sit fides.
Eph. II, 8: gratia estis salvati per fidem, scilicet, quia primus effectus gratiae in nobis est fides.
Deinde cum dicit gloriamur in spe gloriae, etc. Ostendit quae bona nobis per gratiam provenerunt.
Primo dicit quod per gratiam habemus gloriam spei; secundo, quod per gratiam habemus gloriam Dei, ibi non
solum autem, etc..
Circa primum tria facit.
Primo ostendit magnitudinem spei, in qua gloriamur; secundo, eius vehementiam, ibi non solum autem, etc..
Tertio, eius firmitatem, ibi spes autem non confundit, etc..
Magnitudo autem spei consideratur ex magnitudine rei speratae, quam ponit dicens et gloriamur in spe gloriae
filiorum Dei, id est ex hoc quod speramus nos adepturos gloriam filiorum Dei.
Per gratiam enim Christi adepti sumus spiritum adoptionis filiorum Dei, ut dicitur infra VIII, 15, et Sap. V, 5:
ecce quomodo computati sunt inter filios Dei. Filiis autem debetur haereditas patris, infra VIII, 17: si autem filii
et haeredes. Haec autem haereditas est gloria quam Deus habet in seipso. Iob XL, 4: si habes brachium ut Deus,
etc.. Et huiusmodi spes indita est nobis per Christum.
I Petr. I, 3 s.: regeneravit nos in spem vivam, per resurrectionem Iesu Christi ex mortuis in haereditatem
incorruptibilem, etc.. Et haec gloria, quae in futuro in nobis complebitur, interim nunc in nobis inchoatur per
spem. Infra VIII, 24: spe salvi facti sumus.
Ps. V, 12: gloriabuntur in te omnes qui diligunt nomen tuum.
Deinde cum dicit non solum autem, etc., ostendit vehementiam huius spei.
Qui enim vehementer aliquid sperat, libenter sustinet propter illud etiam difficilia et amara, sicut infirmus si
vehementer sperat sanitatem, libenter bibit potionem amaram ut sanetur per ipsam. Signum ergo vehementis spei
quam habemus propter Christum est quod non solum gloriamur ex spe futurae gloriae, sed etiam de malis quae
pro ipsa patimur, unde dicit non solum autem gloriamur, scilicet in spe gloriae, sed etiam gloriamur in
tribulationibus, per quas ad gloriam pervenimus. Act. XIV, 21: per multas tribulationes oportet nos introire in
regnum caelorum. Iac. I, 2: omne gaudium existimate, fratres mei, cum in tentationes varias incideritis.
Et causam ostendit consequenter, dicens scientes, etc..
52

