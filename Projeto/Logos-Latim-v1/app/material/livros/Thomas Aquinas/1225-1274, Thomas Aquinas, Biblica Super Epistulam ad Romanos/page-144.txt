vitae aeternae de qua dicitur Is. LI, 8: salus autem mea in sempiternum erit; quam cum credidimus, id est quam
cum a principio fidem accepimus.
Et potest hic intelligi duplex propinquitas.
Una quidem secundum tempus, qua viri sancti, in operibus iustitiae proficientes, magis appropinquant ad
terminum vitae huius, in quo mercedem accipiunt.
Alia vero est propinquitas dispositionis vel praeparationis, quia per augmentum charitatis et operationem iustitiae
homo praeparatur ad illam salutem. Matth. XXV, 10: quae paratae erant, intraverunt cum eo ad nuptias.
Sed secundum quod ecclesia haec verba adventus tempore legit, videntur haec verba esse referenda ad salutem
quam Christus fecit in suo primo adventu, ut intelligamus apostolum loquentem quasi ex persona omnium
fidelium qui fuerunt ab initio mundi. Appropinquante enim iam tempore incarnationis Christi, quo vaticinia
prophetarum crebrescebant, quod tempus repraesentat ecclesia, poterit dici: nunc propior est nostra salus scilicet
Christus, quam cum credidimus, id est cum homines a principio credere coeperunt Christi adventum futurum.
Is. LVI, 1: iuxta est salus mea, ut veniat, et iustitia mea, ut reveletur.
Posset etiam assumi ad tempus misericordiae, quo quis incipit velle a praeteritis peccatis discedere. Tunc enim
magis appropinquat suae saluti, quam a principio, dum haberet fidem informem. Iac. IV, 7 s.; resistite diabolo, et
fugiet a vobis; appropinquate Deo, et appropinquabit vobis, etc..
Deinde, cum dicit nox praecessit, dies autem appropinquavit, etc., ponit ad propositum similitudinem. Quod
quidem secundum intentionem apostoli sic videtur esse intelligendum ut totum tempus vitae praesentis nocti
comparetur propter ignorantiae tenebras, quibus praesens vita gravatur.
Iob XXXI, 1: omnes quippe involvimur tenebris, etc.. Et de hac nocte dicitur Is. XXVI, 9: anima mea desideravit
te in nocte.
Diei autem comparatur status futurae beatitudinis propter claritatem Dei, qua sancti illustrantur. Is. LX, 19: non
erit tibi amplius sol ad lucendum per diem, nec splendor lunae illuminabit te, sed erit tibi Dominus in lucem
sempiternam. Ad quem diem refertur quod dicitur in Ps. Cxvii, 24: haec dies, quam fecit Dominus, exultemus et
laetemur in ea.
Alio modo potest intelligi quod status culpae nocti comparetur propter tenebras culpae, de quibus dicitur in Ps.
Lxxxi, 5: nescierunt, neque intellexerunt, in tenebris ambulant. Et de hac nocte dicitur sap. XVII, 20: solis autem
illis superposita erat gravis nox, imago tenebrarum, quae superventurae erant illis.
Dies autem dicitur status gratiae propter lumen spiritualis intelligentiae, quod iusti habent sed impiis deest. Ps.
Xcvi, 11: lux orta est iusto. Sap. V, 6: sol intelligentiae non est ortus nobis.
Tertio modo potest intelligi quod comparetur nocti tempus praecedens Christi incarnationem, quia nondum erat
manifestata, sed sub quadam caligine. II Petr. I, 19: habetis propheticum sermonem, cui benefacitis attendentes
quasi lucernae lucenti in caliginoso loco. Et de hac nocte dicitur Is. XXI, 11: custos, quid de nocte? unde, sicut in
nocte apparent umbrae ita etiam illo tempore eminebant legalia, quae sunt umbra futurorum, ut dicitur Col. II,
17.
Tempus autem ab incarnatione Christi comparatur diei propter potentiam spiritualis solis in mundo, de quo
dicitur Mal. Cap. Ult.: vobis timentibus nomen meum orietur sol iustitiae. Unde et ipse Dominus dicit Io. IX, 4:
me oportet operari opera eius qui misit me, donec dies est. Et postea subdit: quamdiu in mundo sum, lux sum
mundi.
Quod ergo dicitur nox praecessit, indifferenter accipi potest pro qualibet praedictarum trium noctium. Iam enim
praecesserat eos quibus scribebat, et magna pars temporis huius vitae, et, quod verius est, praecesserat nox
culpae; praecesserat etiam tempus legis, quod fuit ante Christum.
Quod autem subdit dies autem appropinquavit, videtur secundum intentionem apostoli referendum esse ad diem
futurae gloriae, qui licet nondum advenisset fidelibus Christi quibus scribebat, tamen in propinquo erat eis.
Secundum praedicta posset etiam intelligi tempus gratiae Christi, quod etsi iam advenerit secundum temporum
cursum, appropinquare tamen nobis dicitur per fidem et devotionem, sicut et Phil. IV, 5 dicitur: Dominus prope
est, et in Ps. Cxliv, 18: prope est Dominus omnibus invocantibus eum.
Potest etiam hoc congruere his qui de peccatis poenitere incipiunt, quibus dies gratiae appropinquat.
Deinde, cum dicit abiiciamus, etc., concludit exhortationem de honestate vitae. Et primo ponit exhortationem;
secundo exponit eam, ibi non in comessationibus, etc..
Circa honestatem vitae tria tangit.
Primo quidem remotionem vitiorum concludens ex praemissis: si nox praecessit, ut dictum est, abiiciamus opera
tenebrarum, quia, ut dicitur Eccle. VIII, 6, omni negotio tempus est et opportunitas.
Unde, recedente nocte, cessare debent opera noctis.
Dicuntur autem opera tenebrarum opera peccatorum: primo quidem, quia in seipsis privata sunt lumine rationis,
quo illustrari debent humana opera, Eccle. II, 14: sapientis oculi in capite eius, stultus in tenebris ambulat,
secundo, quia in tenebris aguntur, iob XXIV, 15: oculus adulteri observat caliginem, tertio, quia per ea homo ad
tenebras ducitur, secundum illud Matth. XXII, 13: mittite eum in tenebras exteriores.
Secundo inducit ad assumendas virtutes, quasi dicat: ex quo dies appropinquavit, assumentes ea quae congruunt
diei, induamur arma lucis, id est virtutes, quae et arma dicuntur, inquantum nos muniunt.
144

