Aliter autem adaequatur res ad intellectum nostrum, aliter ad intellectum divinum.
Noster enim intellectus cognitionem accipit a rebus, et ideo causa et mensura veritatis ipsius est esse rei: ex eo
enim quod res est, vel non est, oratio dicitur vel vera vel falsa, secundum Philosophum. Unde intellectus noster
potest esse verus vel falsus, inquantum potest adaequari vel non adaequari.
Quod autem potest esse et non esse, indiget alio agente ad hoc quod sit, sine quo remanet non ens. Sicut enim
aer, sine illuminante, remanet tenebrosus, ita et intellectus noster, nisi a prima veritate illuminetur, de se in
mendacio remanet. Unde, quantum est de se, omnis homo est mendax secundum intellectum, sed solum est verus
inquantum veritatem divinam participat. Ps. XLII, 3: emitte lucem tuam et veritatem tuam.
Intellectus autem divinus est causa et mensura rerum et propter hoc, secundum seipsum, est indeficienter verax,
et unaquaeque res est vera, inquantum ei conformatur.
Similiter, secundum quod accipitur veritas ex parte rei, homo de se non habet veritatem, quia natura sua vertibilis
est in nihilum; sed solum natura divina, quae nec est ex nihilo, nec vertibilis in nihilum, de se veritatem habet.
Deinde cum dicit sicut scriptum est, probat idem per auctoritatem Ps. L, 6, in quo sic legitur ut iustificeris in
sermonibus tuis, et vincas cum iudicaris. Quod qualiter ad propositum faciat videri potest, si praecedentia Psalmi
considerentur.
Praemittitur enim, tibi soli peccavi, et tunc sequitur, ut iustificeris in sermonibus tuis, et vincas cum iudicaris.
Promiserat enim Deus per Nathan prophetam David, quod eius regnum in aeternum stabiliret in semine suo, ut
habetur II Reg. VII, 12. Postea vero cum in grave peccatum incideret, adulterii scilicet et homicidii, ut legitur II
Reg. XI, 2 ss., propter huiusmodi peccatum dicebatur a quibusdam quod Deus non esset ei promissum
observaturus.
Intentio ergo Psalmistae, est duo dicere.
Primo quidem, quod propter peccatum eius non mutatur iustitia Dei, ad quam pertinet ut suos sermones impleret.
Et quantum ad hoc dicit ut iustificeris in sermonibus tuis, id est, ut ex hoc appareas in sermonibus tuis iustus,
quia propter mea peccata eos non praeteris. Prov. VIII, 8: recti sunt omnes sermones mei. Ps. Cxliv, 13: fidelis
Dominus in omnibus verbis suis.
Secundo, quod divina promissio imitetur humanum iudicium. Et hoc est quod dicit, vincas, scilicet
promissionem tuam servando, cum iudicaris, scilicet ab hominibus: quod eam propter mea peccata non sis
impleturus.
Infra XII, 21: noli vinci a malo, sed vince in bono malum. Hoc dicitur homini quod multo magis competit Deo.
Est autem considerandum, quod promissio facta David a Deo, erat implenda de Christi incarnatione. Unde
pertinebat ad prophetiam praedestinationis, secundum quam aliquid promittitur, quasi omnibus modis
implendum: quod vero promittitur vel praenunciatur secundum prophetiam comminationis, non praedicitur,
quasi omnibus modis implendum, sed secundum quod exigunt humana merita quae possunt mutari.
Et ideo si non factum fuisset quod promissum est David, praeiudicaret divinae iustitiae.
Si vero non fiat quod promittitur per prophetiam comminationis, non praeiudicat divinae iustitiae, sed designat
mutationem meritorum humanorum. Unde dicit: Ier. XVIII, 7: repente loquar adversus gentem et adversus
regnum, ut eradicem, et destruam, et disperdam, et dissipem. Si egerit poenitentiam gens illa, etc., poenitentiam
agam et ego super malo, etc..
Sic ergo patet secundum hunc sensum, quod peccatum hominis divinam fidelitatem non excludit.
Ponuntur autem et alii sensus auctoritatis huius in Glossa, qui non ita pertinent ad intentionem apostoli, quorum
primus est, ut haec verba, quae hic ponuntur, continuentur cum his quae ante Psalmista praemiserat: amplius lava
me ab iniquitate mea, ad hoc scilicet ut iustificeris, id est iustus appareas, in sermonibus tuis, in quibus veniam
peccatoribus promisisti non solum Ez., quia haec verba Ps. Prius fuerunt dicta sed etiam Levit. XXIV, 41 s.:
orabunt pro impietatibus suis, et recordabor foederis mei, etc.. Deut. XXX, 1 s.: si ductus poenitudine cordis
reversus fueris ad Deum, reducet te Dominus Deus tuus, et miserebitur tibi. Et sic vincas cum iudicaris, ab
hominibus, quod mihi veniam dare non debeas.
Secundo, continuantur haec verba cum eo, quod dictum est tibi soli peccavi, id est, per comparationem ad te qui
solus es iustus. Et hoc est, quod dicit ut iustificeris, id est, ex comparatione mei et aliorum peccatorum iustus
appareas, Ps. X, 8: iustus Dominus, et iustitias dilexit, et hoc non solum in factis, sed etiam in sermonibus, quod
est maximum, secundum illud Iac. III, 2: si quis in verbo non offendit et vincas cum iudicaris, id est, dum
cuicumque alii in iudicio compararis. Is. V, 3: iudicate inter me et vineam meam, etc..
Tertio, referuntur haec verba ad Christum, qui solus est sine peccato, secundum illud I Petr. II, 22: qui peccatum
non fecit, nec inventus est in ore eius dolus, et sic iustificatur in sermonibus in comparatione ad omnes homines.
Et vincas, scilicet peccatum, mortem et diabolum. Apoc. V, 5: ecce vicit leo. Et hoc dum iudicaris, scilicet
iniuste a Pilato. Iob XXXVI, 17: causa tua quasi impii iudicata est.
Deinde cum dicit si autem iniquitas nostra, excludit falsum intellectum auctoritatis inductae.
Posset enim aliquis intelligere praemissa verba secundum hunc sensum, ut haec dictio ut, poneretur causaliter et
non solum consecutive.
Et sic sequeretur, quod peccatum hominis directe ordinaretur ad commendandum Dei iustitiam.

36

