Cum enim homo habeat potentiam ad opposita, puta ad sedendum vel non sedendum, oportet quod reducatur in
actum per aliquid aliud. Reducitur autem in actum alterius horum per consilium, ex quo unum oppositorum
praeelegit alteri. Sed cum iterum homo habet potentiam consiliandi vel non consiliandi, oportebit esse aliquid per
quod reducatur in actum consilii. Et cum in hoc non sit procedere in infinitum, oportet esse aliquod principium
extrinsecum superius homine, quod ipsum moveat ad consiliandum, et hoc non est aliud quam Deus.
Sic igitur ipse usus gratiae est a Deo, nec propter hoc superfluit habitus gratiae, sicut nec superfluunt formae
naturales, quamvis Deus in omnibus operetur, quia, sicut dicitur Sap. VIII, 1, ipse disponit omnia suaviter, quia
scilicet per suas formas omnia inclinantur quasi sponte in id ad quod ordinantur a Deo.
Sic igitur non potest esse quod merita consequentia gratiam sint ratio miserendi aut praedestinandi, sed sola Dei
voluntas, secundum quam misericorditer aliquos liberat.
Manifestum est enim quod iustitia distributiva locum habet in his quae dantur ex debito, puta si aliqui meruerunt
mercedem, ut plus laborantibus maior merces donetur, non autem habet locum in his quae sponte et
misericorditer aliquis dat; puta si aliquis duos pauperes in via inveniens det uni quod potest, vel disponit in
eleemosynam dare, non est iniquus sed misericors. Similiter si aliquis, duobus aeque ipsum offendentibus, uni
dimittat offensam et non alteri, est misericors uni, et iustus ad alterum, neutri vero iniquus.
Cum enim omnes homines propter peccatum primi parentis damnationi nascantur obnoxii, quos Deus per suam
gratiam liberat, sola misericordia liberat: et sic quibusdam est misericors, quos liberat, quibusdam autem iustus,
quos non liberat, neutris autem iniquus.
Et ideo apostolus quaestionem solvit per auctoritatem, quae omnia divinae misericordiae adscribit.
Sciendum est tamen quod Dei misericordia secundum tria attenditur. Primo quidem secundum
praedestinationem, qua ab aeterno proposuit aliquos liberare. Ps. Cii, 16: misericordia eius ab aeterno et usque in
aeternum.
Secundo, secundum vocationem et iustificationem quibus homines salvat ex tempore.
Tit. III, 5: secundum suam misericordiam salvos nos fecit. Tertio, magnificando per gloriam, quando liberat ab
omni miseria.
Ps. Cii, 4: qui coronat te in misericordia et miserationibus.
Et ideo dicit miserebor, scilicet vocando et iustificando, cui misereor, praedestinando et misericordiam
praestando, finaliter glorificando eum cui misereor vocando et iustificando.
Et hic sensus magis concordat cum nostra littera, quae dicit: miserebor cui voluero, et clemens ero cui mihi
placet. Ubi manifeste non meritis, sed soli divinae voluntati adscribitur divina misericordia.
Deinde, cum dicit igitur non volentis, etc., concludit propositum ex praemissa auctoritate.
Et potest haec conclusio multipliciter intelligi; uno modo sic: igitur, ipsa salus hominis, non est volentis neque
currentis, id est non debetur alicui per aliquam eius voluntatem, vel exteriorem operationem, quae dicitur cursus
secundum illud I Cor. IX, 24: sic currite ut comprehendatis, sed est miserentis Dei, id est, procedit ex sola Dei
misericordia, et maxime sequitur ex auctoritate inducta Deut. IX, 4: nec dicas in corde tuo: propter iustitiam
meam introduxit me Dominus, ut terram hanc possiderem.
Potest autem et aliter intelligi ut sit sensus: omnia procedunt ex Dei misericordia, igitur non est volentis, scilicet
velle, neque currentis, scilicet currere, sed utrumque est miserentis Dei, secundum illud I Cor. XV, 10: non
autem ego, sed gratia Dei mecum. Et Io. XV, 5: sine me nihil potestis facere.
Sed si hoc solum in hoc verbo intellexisset apostolus, cum etiam gratia sine libero arbitrio hominis non velit
neque currat, potuisset e converso dicere: non est miserentis Dei, sed volentis et currentis, quod aures piae non
ferunt.
Unde plus aliquid est ex his verbis intelligendum, ut scilicet principalitas gratiae Dei attribuatur.
Semper enim actio magis attribuitur principali agenti, quam secundario, puta si dicamus quod securis non facit
arcam, sed artifex per securim. Voluntas autem hominis movetur a Deo ad bonum. Unde supra VIII, 14 dictum
est: qui spiritu Dei aguntur, hi sunt filii Dei. Et ideo hominis operatio interior non est homini principaliter, sed
Deo attribuenda. Phil. II, 13: Deus est qui operatur in nobis velle et perficere pro bona voluntate.
Sed si non est volentis velle, neque currentis currere, sed Dei moventis ad hoc hominem, videtur quod homo non
sit Dominus sui actus, quod pertinet ad libertatem arbitrii.
Et ideo dicendum est, quod Deus omnia movet, sed diversimode, inquantum scilicet unumquodque movetur ab
eo secundum modum naturae suae. Et sic homo movetur a Deo ad volendum et currendum per modum liberae
voluntatis. Sic ergo velle et currere est hominis, ut libere agentis: non autem est hominis ut principaliter
moventis, sed Dei.
Deinde, cum dicit dicit enim Scriptura, etc., solvit quaestionem praemissam quantum ad reprobationem
malorum.
Et primo inducit auctoritatem; secundo infert conclusionem, ibi ergo cui vult miseretur, etc..
Dicit ergo: ita ostensum est quod non est iniquitas apud Deum, quantum ad hoc quod ab aeterno diligit iustos.
Sed etiam nec quantum ad hoc quod ab aeterno reprobat malos. Dicit enim Scriptura ex ore Dei, Ex. IX, 16: quia
in hoc ipsum excitavi te, vel servavi te, secundum aliam litteram, ut ostendam in te virtutem meam ut annuntietur

104

