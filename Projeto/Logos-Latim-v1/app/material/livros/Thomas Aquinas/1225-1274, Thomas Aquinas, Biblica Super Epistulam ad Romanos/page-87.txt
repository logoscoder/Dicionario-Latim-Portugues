Est enim dives per seipsum, et non per aliquid aliud, quia extrinsecorum bonorum non indiget, ut dicitur in Ps.
XV, 2. Unde ipsum Deum adipiscuntur filii Dei pro haereditate.
Unde Ps. XV, 5: Dominus pars haereditatis meae. Thren. III, 24: pars mea Dominus, dixit anima mea.
Sed cum filius haereditatem non adipiscatur nisi patre defuncto, videtur quod homo non possit esse haeres Dei,
qui numquam decidit.
Dicendum est autem, quod illud habet locum in bonis temporalibus, quae simul a multis possideri non possunt, et
ideo necesse est unum decedere ut alius succedat: sed bona spiritualia simul a multis haberi possunt, et ideo non
oportet patrem decedere ut filii sint haeredes.
Potest tamen dici quod Deus decedit nobis inquantum est in nobis per fidem: erit autem nostra haereditas,
inquantum videbimus eum per speciem.
Secundo describit hanc haereditatem ex parte Christi, dicens cohaeredes autem Christi, quia ipse cum sit
principalis filius a quo nos filiationem participamus, ita est principalis haeres, cui in haereditate coniungimur.
Matth. XXI, 38: hic est haeres, etc.. Mich. I, 15: adhuc haeredem adducam tibi.
Deinde cum dicit si tamen compatimur, etc., ostendit causam dilationis huius vitae gloriosae. Et primo ponit
causam ex parte passionum; secundo, praeeminentiam gloriae ad passiones, ibi existimo enim, etc..
Circa primum considerandum est quod Christus, qui est principalis haeres, ad haereditatem gloriae pervenit per
passiones.
Lc. Cap. Ult.: nonne oportuit Christum pati, et ita intrare in gloriam suam? non autem nos faciliori modo
debemus haereditatem adipisci. Et ideo nos etiam oportet per passiones ad illam haereditatem pervenire.
Act. XIV, 21: per multas tribulationes oportet nos introire in regnum Dei. Non enim statim immortale et
impassibile corpus accipimus, ut simul cum Christo pati possimus.
Unde dicit si tamen compatimur, id est simul cum Christo patienter sustinemus tribulationes huius mundi, ut et
cum Christo glorificemur.
II Tim. II, 11: si commortui sumus, et conregnabimus.
|#4 Lectio 4
Postquam apostolus demonstravit et dixit quod per gratiam Christi liberamur, nunc assignat causam dilationis
immortalis vitae, quae est haereditas filiorum Dei, ex eo quod oportet nos Christo compati, ut ad eius gloriae
societatem perveniamus.
Et quia posset aliquis dicere onerosam esse haereditatem huiusmodi, ad quam non potest nisi per tolerantiam
passionum perveniri, ideo hic ostendit excellentiam futurae gloriae ad passiones praesentis temporis. Et primo
ponit quod intendit; secundo probat propositum, ibi nam expectatio, etc..
Dicit ergo primo. Dictum est quod oportet nos pati ut et glorificemur, nec debemus refugere passiones, ut
gloriam habeamus.
Existimo enim, ego, qui utrumque expertus sum, Eccli. XXXIV, 9: vir in multis expertus, cogitabit multa. Ipse
abundanter passiones sustinuit, secundum illud II Cor. XI, 23: in laboribus et carceribus abundantius.
Ipse etiam futurae gloriae contemplator fuit, secundum illud II Cor. XII, 4: raptus in Paradisum, et audivit arcana
verba, etc..
Hoc, inquam, existimo quod passiones huius temporis non sunt passiones condignae ad futuram gloriam quae
revelabitur in nobis.
Ubi quatuor ponit ad ostendendum excellentiam illius gloriae. Primo quidem designat eius aeternitatem, cum
dicit ad futuram, scilicet post hoc tempus; nihil autem est post hoc tempus nisi aeternitas.
Unde illa gloria excedit passiones huius temporis, sicut aeternum temporale. II Cor. IV, 17: id enim quod in
praesenti est momentaneum, et leve tribulationis nostrae, supra modum in sublimitate aeternum gloriae pondus
operatur in nobis.
Secundo designat eius dignitatem, cum dicit gloriam, quae claritatem quamdam dignitatis insinuat. Ps. Cxlix, 5:
exultabunt sancti in gloria.
Tertio designat manifestationem cum dicit quae revelabitur. Nunc enim gloriam quidem habent sancti, sed
occultatam in conscientia.
II Cor. I, 12: gloria nostra haec est: testimonium conscientiae nostrae. Tunc autem gloria illa in conspectu
omnium revelabitur, et bonorum et malorum, de quibus dicitur Sap. V, 2: mirabuntur in subitatione insperatae
salutis.
Quarto designat eius veritatem, cum dicit in nobis. Gloria enim huius mundi vana est, quia est in his quae sunt
extra hominem, puta in apparatu divitiarum et in opinione hominum. Ps. XLVIII, 7: in multitudine divitiarum
suarum gloriantur. Sed illa gloria erit de eo quod est intra hominem, secundum illud Lc. XVII, 21: regnum Dei
intra vos est.
Sic igitur passiones huius temporis, si secundum se considerentur, multum deficiunt a quantitate huius gloriae.
Is. LIV, 7: ad punctum in modico dereliqui te, et in miserationibus magnis congregabo te. Sed si considerentur
huiusmodi passiones inquantum eas aliquis voluntarie sustinet propter Deum ex charitate, quam in nobis spiritus

87

