dicitur ratio esse carnalis, ex eo quod a carne impugnatur, secundum illud Gal. V, 17: caro concupiscit adversus
spiritum. Et hoc modo intelligitur esse carnalis ratio etiam hominis sub gratia constituti. Utraque enim carnalitas
provenit ex peccato, unde subdit venumdatus sub peccato.
Sed tamen notandum quod carnalitas quae importat rebellionem carnis ad spiritum, provenit ex peccato primi
parentis, quia hoc pertinet ad fomitem, cuius corruptio ex illo peccato derivatur. Carnalitas autem quae importat
subiectionem ad carnem, provenit non solum ex peccato originali, sed etiam actuali, per quod homo obediendo
concupiscentiis carnis, servum se carnis constituit; unde subdit venumdatus sub peccato, scilicet vel primi
parentis, vel proprio.
Et dicit venumdatus, quia peccator seipsum vendit in servum peccati, pretio propriae voluntatis implendae. Is. L,
1: ecce in iniquitatibus vestris venditi estis.
Deinde cum dicit quod enim operor, etc., ostendit quod proposuerat. Et primo quod lex sit spiritualis; secundo,
quod homo sit carnalis, venumdatus sub peccato, ibi nunc autem iam non ego, etc..
Circa primum duo facit.
Primo proponit probationem; secundo inducit conclusionem, ibi si autem quod nolo, etc..
Sumitur autem probatio ex hominis infirmitate, quam primo proponit; secundo adducit probationem, ibi non
autem, etc..
Infirmitas autem hominis est manifesta et ex hoc quod operatur id quod intelligit non esse operandum; unde
dicitur quod enim operor, non intelligo, scilicet esse operandum.
Quod quidem potest intelligi dupliciter.
Uno modo de eo qui est subiectus peccato, qui quidem in universali intelligit non esse operandum peccatum,
tamen victus suggestione Daemonis vel passione vel inclinatione perversi habitus, operatur illud. Et ideo dicitur
operari quod intelligit non esse operandum contra conscientiam faciens; sicut, Lc. XII, 47 s.: servus sciens
voluntatem Domini sui et non faciens, digne plagis vapulabit multis.
Alio modo potest intelligi de eo qui est in gratia constitutus. Qui quidem operatur malum, non quidem
exequendo in opere vel consentiente mente, sed solum concupiscendo secundum passionem sensibilis appetitus,
et illa concupiscentia est praeter rationem et intellectum, quia praevenit eius iudicium, quo adveniente talis
operatio impeditur. Et ideo signanter non dicit intelligo non esse faciendum, sed non intelligo, quia scilicet
intellectu nondum deliberato, aut praecipiente, talis operatio concupiscentiae insurgit.
Gal. V, 17: caro concupiscit adversus spiritum, et spiritus adversus carnem.
Deinde cum dicit non enim quod volo, etc., probat quod dixerat et per divisionem et per effectum.
Per divisionem quidem eius, quod dixit quod enim operor, etc., sub quo duo continentur, scilicet non agere
bonum et agere malum, quia etiam ille qui non agit bonum, dicitur operari peccatum, peccato omissionis.
Ex parte autem eius quod dixit non intelligo, probat per effectum; quia enim intellectus movet voluntatem, velle
est effectus eius, quod est intelligere.
Dicit ergo primo quantum ad omissionem boni non enim ago hoc bonum, quod volo agere.
Quod quidem uno modo potest intelligi de homine sub peccato constituto: et sic hoc quod dicit ago est
accipiendum secundum actionem completam, quae exterius opere exercetur per rationis consensum. Quod autem
dicit volo est intelligendum non quidem de voluntate completa, quae est operis praeceptiva, sed de voluntate
quadam incompleta, qua homines in universali bonum volunt, sicut et in universali habent rectum iudicium de
bono, tamen per habitum vel passionem perversam pervertitur hoc iudicium et depravatur talis voluntas in
particulari, ut non agat quod in universali intelligit agendum et agere vellet.
Secundum autem quod intelligitur de homine per gratiam reparato, e converso oportet intelligere per hoc quod
dicit volo voluntate completa perdurante in electione particularis operationis, ut per hoc quod dicit ago
intelligatur actio incompleta, quae consistit tantum in appetitu sensitivo non perveniens usque ad rationis
consensum. Homo enim sub gratia constitutus, vult quidem mentem suam a pravis concupiscentiis conservare,
sed hoc bonum non agit propter motus inordinatos concupiscentiae insurgentes in appetitu sensitivo.
Et simile est quod dicit Gal. V, 17: ut non quaecumque vultis, illa faciatis.
Secundo quantum ad perpetrationem mali, subdit: sed quod odi malum, illud facio. Quod quidem si intelligatur
de homine peccatore, per hoc quod dicit odi intelligatur quoddam odium imperfectum, secundum quod omnis
homo naturaliter odit malum. Per hoc autem quod dicit facio intelligatur actio perfecta per operis executionem
secundum rationis consensum. Nam illud odium mali in universali, tollitur in particulari eligibili per
inclinationem habitus vel passionis.
Si vero intelligitur de homine sub gratia constituto, per hoc quod dicit facio intelligitur e converso actio
imperfecta, quae consistit in sola concupiscentia appetitus sensitivi.
Per hoc quod dicit odi intelligitur odium perfectum quo quis perseverat in detestationem mali usque ad finalem
reprobationem ipsius, de quo dicitur in Ps. Cxxxviii, 22: perfecto odio oderam illos, scilicet malos, inquantum
sunt peccatores. II Mach. III, 1: cum leges adhuc optime custodirentur propter Oniae pontificis pietatem, et alios
odio habentes malum.

76

