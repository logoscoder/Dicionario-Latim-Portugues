Unde dicitur Eph. VI, 5: servi, obedite dominis carnalibus. Et hoc est etiam quod hic apostolus dicit omnis anima
potestatibus sublimioribus subdita sit.
Potestates autem sublimiores hic dicuntur homines in potestatibus constituti, quibus secundum iustitiae ordinem
subiici debemus.
I Petr. II, 23: subditi estote omni humanae creaturae propter Deum, sive regi quasi praecellenti, sive ducibus,
tamquam ab eo Missis, etc..
Dicit autem indefinite potestatibus sublimioribus, ut ratione sublimitatis officii eis subiiciamur, etiam si sint
mali.
Unde I Petr. II, 18 subditur: subiecti estote non tantum bonis et modestis, sed etiam dyscolis.
Quod autem dicitur omnis anima, per synecdochen intelligitur omnis homo, sicut et Gen. XVII, 14: delebitur
anima illa de populo suo.
Utitur autem hoc modo loquendi, quia subiectionem superioribus debemus ex animo, id est ex pura voluntate,
secundum illud eph. VI, 6 s.: non ad oculum servientes, quasi hominibus placentes, sed ex animo cum bona
voluntate.
Deinde cum dicit non est enim potestas, etc., ponit rationem admonitionis praemissae.
Primo quidem ex parte honesti; secundo ex parte necessarii, ibi qui autem resistunt, etc..
Circa primum duo facit.
Primo praemittit duo principia; secundo ex eis concludit, ibi itaque qui resistit, etc..
Primo enim praemittit originem potestatis, dicens non est enim potestas nisi a Deo.
Quicquid enim communiter de Deo et creaturis dicitur, a Deo in creaturas derivatur, sicut patet de sapientia,
Eccli. I, 1: omnis sapientia a Domino Deo est. Potestas autem de Deo et de hominibus dicitur. Iob XXXVI, 5:
Deus potestates non abiicit, cum ipse sit potens. Unde consequens est, quod omnis humana potestas sit a Deo.
Dan. IV, 14: dominabitur excelsus in regno hominum, et cuicumque voluerit, dabit illud.
Io. XIX, 11: non haberes potestatem adversum me ullam, nisi tibi datum esset desuper.
Sed contra hoc esse videtur, quod dicitur Osee VIII, 4: ipsi regnaverunt, et non ex me: principes extiterunt, et
non cognovi.
Ad hoc dicendum est, quod regia potestas, vel cuiuscumque alterius dignitatis potest considerari quantum ad tria.
Uno quidem modo quantum ad ipsam potestatem, et sic est a Deo, per quem reges regnant, ut dicitur Prov. VIII,
15.
Alio modo potest considerari quantum ad modum adipiscendi potestatem, et sic quandoque potestas est a Deo:
quando scilicet aliquis ordinate potestatem adipiscitur, secundum illud Hebr. V, 4: nemo sibi honorem assumit,
sed qui vocatur a Deo tamquam Aaron. Quandoque vero non est a Deo sed ex perverso hominis appetitu, qui per
ambitionem, vel quocumque alio illicito modo potestatem adipiscitur. Amos VI, 14: numquid non in fortitudine
nostra assumpsimus nobis cornua? tertio modo potest considerari quantum ad usum ipsius: et sic quandoque est a
Deo, puta cum aliquis secundum praecepta divinae iustitiae utitur concessa sibi potestate, secundum illud Prov.
VIII, 15: per me reges regnant, etc.. Quandoque autem non est a Deo, puta cum aliqui potestate sibi data utuntur
contra divinam iustitiam, secundum illud Ps. II, 2: astiterunt reges terrae, et principes convenerunt in unum
adversus Dominum, etc..
Dubitatur etiam de potestate peccandi, utrum sit a Deo.
Ad quod dicendum est quod ipsa potentia qua peccatur, a Deo est. Eadem enim potentia est qua peccatur et qua
recte agitur: sed quod in bonum ordinetur, a Deo est; quod autem ordinetur ad peccandum, est ex defectu
creaturae, inquantum est ex nihilo.
Secundo ponit, quod ea quae sunt, a Deo ordinata sunt, cuius ratio est quia Deus omnia per suam sapientiam
fecit, secundum illud Ps. Ciii, 24: omnia in sapientia fecisti. Est autem proprium sapientiae ordinate omnia
disponere. Sap. VIII, 1: attingit a fine usque ad finem fortiter, et disponit omnia suaviter. Et ideo oportet effectus
divinos ordinatos esse. Iob XXXVIII, 33: numquid nosti ordinem caeli, et pones rationem eius in terra? duplicem
autem ordinem Deus in suis effectibus instituit: unum quidem quo omnia ordinantur in ipsum, Prov. XVI, 4:
universa propter semetipsum operatus est Deus, alium vero quo effectus divini ordinantur ad invicem, sicut
dicitur Deut. IV, 19 de sole et luna et stellis, quod fecit ea in ministerium cunctis gentibus.
Deinde cum dicit itaque qui resistit, etc., ex duabus praemissis concludit propositum.
Si enim potestas principum, inquantum talis est, a Deo est, et nihil est a Deo sine ordine, consequens est, quod
etiam ordo, quo inferiores potestatibus superioribus subiiciuntur, sit a Deo. Itaque qui contra hunc ordinem
resistit potestati, Dei ordinationi resistit.
I Reg. VIII, 7: non te abiecerunt, sed me, ne regnem super eos. Lc. X, 16: qui vos spernit, me spernit.
Resistere autem divinae ordinationi contrariatur honestati virtutis. Unde contra virtutem agit quicumque potestati
resistit, in eo quod pertinet ad ordinem suae potestatis.
Deinde cum dicit qui autem resistunt, etc., ostendit huiusmodi subiectionem non solum esse honestam, sed
necessariam.
Et primo proponit quod intendit; secundo probat propositum, ibi nam principes, etc..

138

