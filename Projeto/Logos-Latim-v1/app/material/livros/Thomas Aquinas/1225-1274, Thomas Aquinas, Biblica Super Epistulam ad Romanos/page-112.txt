Deinde cum dicit quae autem ex fide est iustitia, etc., inducit auctoritatem Moysi de iustitia fidei. Et primo
Moyses ostendit certitudinem fidei, quae debet esse in corde hominis; secundo fidei effectum, ibi sed quid dicit
Scriptura, etc..
Dicit ergo primo: non solum loquitur Moyses de iustitia legis, sed etiam ipse sic dicit de iustitia quae est ex fide.
Quae autem est ex fide iustitia, sic dicit, id est sic loquitur in corde hominis: ne dixeris in corde tuo, scilicet
dubitando, quis ascendit in caelum? quasi hoc impossibile reputans, sicut et Prov. XXX, 4 quaeritur: quis
ascendit in caelum atque descendit? quia scilicet hoc tenere quasi impossibile, est deducere Christum a caelo, id
est, asserere quod Christus non sit in caelo, contra id quod dicitur Io. III, 13: nemo ascendit in caelum, nisi qui
descendit de caelo, filius hominis qui est in caelo. Eph. IV, 9: qui descendit, ipse est qui et ascendit super omnes
caelos.
Aut etiam ne dixeris: quis descendit in abyssum, id est, in infernum, quasi reputans hoc esse impossibile; hoc
enim negare, est revocare Christum ex mortuis, scilicet negare eum non esse mortuum. Ipse enim moriens in
abyssum descendit. Eccli. XXIV, 45: penetrabo inferiores partes terrae.
Et secundum hoc prohibet dubitari de duobus articulis fidei Christi, scilicet de eius ascensione, et de eius morte
et descensu ad inferos, quorum primum pertinet ad maximam Christi exaltationem; secundum ad maximam eius
humiliationem.
Potest autem et aliter exponi, ut dicatur nobis certitudo duorum articulorum; primo quidem incarnationis, qua de
caelis ad terram descendit; ut sit sensus ne dixeris in corde tuo, quis ascendit in caelum? et exponitur supplendo,
id est, Christum deducere; quasi dicat: quis ascendit in caelum ad deducendum Christum ad nos? quod quidem
non fuit necessarium, quia ipse propria virtute descendit.
Secundo autem, resurrectionis, cum subdit aut etiam ne dixeris quis descendet in abyssum? et supplendo additur
hoc est Christum a mortuis revocare, quasi dicat: illuc descendit, ut inde posset Christum revocare, sicut ex
persona insipientium dicitur Sap. II, 1: non est qui agnitus sit reversus ab inferis.
Et hic sensus congruit verbis Moysi; dicitur enim Deut. XXX, 11 s. Secundum litteram nostram: mandatum quod
ego praecipio tibi hodie, non supra te est, neque procul positum, neque in caelo situm, ut possitis dicere: quis
nostrum valet ad caelum conscendere, ut deferat illud ad nos? nec est inconveniens si quod Moyses dixit de
mandato legis, hoc apostolus attribuit Christo: quia Christus est verbum Dei, in quo sunt omnia Dei mandata.
Sic ergo intelligendum est quod dixit: quis ascendit in caelum, id est, Christum deducere? ac si dicat: quis potest
in caelum conscendere, ut verbum Dei inde deferat ad nos? et idem est dicendum in alio quod sequitur.
Deinde cum dicit sed quid dicit Scriptura, etc., ostendit fructum fidei per eiusdem auctoritatem. Et primo
proponit auctoritatem; secundo exponit eam, ibi hoc est verbum fidei, etc.; tertio probat expositionem esse
convenientem, ibi corde enim creditur, etc..
Dicit ergo primo: sed quid dicit Scriptura? hoc, inquam, prope est verbum in ore tuo et in corde tuo. Sic enim
post praemissa verba Deut. Sequitur: iuxta te est sermo valde in ore tuo et in corde tuo.
Quasi dicat: non solliciteris quod tibi desit verbum fidei iustificantis, propter hoc quod Christus est in caelo
secundum naturam divinam, aut quod descendit in infernum propter mortem humanitatis, quia ipse descendens
de caelo et resurgens ab inferis, impressit verbum fidei in ore tuo et in corde tuo.
Unde quod dicit prope est, potest referri ad hoc quod verbum Dei sumus adepti per Christum incarnatum et
resurgentem.
Hebr. II, 3: quae cum initium accepisset enarrari per Dominum. Ier. I, 9: ecce dedi verba mea in ore tuo.
Vel, secundum Glossam, quod dicit, prope, referendum est ad utilitatem, secundum quod dicimus, prope apud
nos esse quod nobis est commodum et utile. Verbo enim Dei cor nostrum mundatur. Io. XV, 3: iam vos mundi
estis propter sermonem quem locutus sum vobis.
Vel potest referri ad hoc quod verba fidei etsi sint supra rationem, Eccli. III, 25: plurima supra sensum hominis
monstrata sunt tibi, non tamen sunt contra rationem, quia veritas non potest esse veritati contraria. Ps. Xcii, 7:
testimonia tua credibilia facta sunt nimis.
Deinde cum dicit hoc est verbum, etc., exponit auctoritatem praedictam.
Et primo ostendit quid sit illud verbum de quo Moyses loquitur, dicens hoc est verbum fidei quod praedicamus.
II Tim. IV, 2: praedica verbum. Ier. XXIII, 28: qui habet sermonem meum, loquatur sermonem vere.
Secundo exponit quomodo hoc verbum est in ore per confessionem, et in corde per fidem.
Et hoc est quod subdit quia si confitearis in ore tuo Dominum Iesum Christum scilicet recognoscens eum
Dominum, subiiciendo sibi tuum affectum, secundum quod dicitur I Cor. XII, 3: nemo potest dicere, Dominus
Iesus, nisi in spiritu sancto; et iterum si credideris in corde tuo, scilicet fide formata, quae per dilectionem
operatur, ut dicitur Gal. V, 6, quod Deus illum suscitavit a mortuis, Ps. XL, 10: tu autem, Domine, miserere mei,
et resuscita me, quia, ut dicitur II Cor. Cap. Ult.: resurrexit ex virtute Dei, quae est communis sibi et patri; salvus
eris, scilicet salute aeterna, de qua dicitur Is. XLV, 17: salvatus est Israel in Domino salute aeterna.
Quod autem dicit Dominum Iesum, ad mysterium incarnationis refertur. Quod autem sequitur Christum,
manifeste ad resurrectionem refertur. De quibus duobus articulis supra fecerat mentionem.
|#2 Lectio 2
112

