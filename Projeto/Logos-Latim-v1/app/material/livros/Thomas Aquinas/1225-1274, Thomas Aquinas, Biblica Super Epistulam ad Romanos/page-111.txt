Nec sola voluntas est in salutem eorum, sed etiam voluntatis effectus; unde subdit et obsecratio, scilicet mea, fit
ad Deum pro illis in salutem. I Reg. XII, 23: absit a me hoc peccatum in Domino, ut cessem orare pro vobis. Iac.
Cap. Ult.: orate pro invicem ut salvemini.
Et ex hoc patet, quod orandum est pro infidelibus ut salventur, quia et ipsa fides est donum Dei. Eph. II, 8: gratia
salvati estis per fidem, et non ex vobis, Dei enim donum est.
Deinde, cum dicit testimonium, etc., assignat causam suae miserationis, quia scilicet non ex certa malitia, sed ex
ignorantia peccabant.
Et circa hoc tria facit.
Primo enim proponit eorum ignorantiam; secundo ostendit quid ignorabant, ibi ignorantes enim Dei, etc.; tertio
ostendit veritatem eorum quae ignorabant, ibi Moyses enim dicit, etc..
Dicit ergo primo: ideo salutem eorum volo, et propter hoc oro, misertus eorum, quia testimonium perhibeo de
illis quod aemulationem quidem Dei habent, scilicet quia zelo Dei Christum et eius membra persequuntur. Io.
XVI, 2: veniet hora, in qua omnis qui interficit vos, arbitretur obsequium se praestare Deo. Et huius rei testis
esse poterat, quia et ipse aliquando fuerat in simili causa. Phil. III, 6: secundum aemulationem persecutus sum
ecclesiam Dei. Sed non secundum scientiam, quia scilicet eorum zelus per rectam scientiam non ordinatur dum
ignorant veritatem. Is. V, 13: propterea captivus ductus est populus meus, quia non habuit scientiam. I Cor. XIV,
38: si quis autem ignorat, ignorabitur.
Deinde, cum dicit ignorantes enim, etc., ostendit cuius rei scientiam non haberent. Et primo proponit quod
intendit; secundo manifestat propositum, ibi finis enim legis Christus, etc..
Dicit ergo primo: recte dico quod non secundum scientiam, ignorantes enim Dei iustitiam, scilicet qua Deus per
fidem iustificat, supra III, 22: iustitia autem Dei per fidem Iesu Christi et quaerentes statuere, id est, firmare,
suam, scilicet iustitiam, quae consistit in operibus legis, quae secundum eorum opinionem non expectabat
aliquid a Deo, sed solum ex arbitrio operantium erat.
Et ideo dicit eorum esse iustitiam, quasi humanam et non divinam, secundum illud supra IV, 2: si Abraham ex
operibus legis iustificatus est, habet gloriam, scilicet apud homines, sed non apud Deum.
Iustitiae enim Dei non sunt subiecti, id est, nolunt subiici Christo, per cuius fidem iustificantur homines a Deo.
Ps. Lxi, 1: nonne Deo subiecta erit anima mea? supra III, 19: ut subditus fiat omnis mundus Deo. Ex. X, 3:
usquequo non vis subiici mihi? deinde cum dicit finis legis Christus, etc., manifestat quod dixerat, scilicet eos
Dei iustitiam ignorare et quod ei subiici nolunt, cum tamen iustitiam legalem statuere velint.
Circa quod considerandum est, quod sicut etiam Philosophi dicunt, intentio cuiuslibet legislatoris est facere
homines iustos: unde multo magis lex vetus hominibus divinitus data ordinabatur ad faciendum homines iustos.
Hanc tamen iustitiam lex per semetipsam facere non poterat, quia neminem ad perfectum adduxit lex, ut dicitur
Hebr. VII, 19, sed ordinat homines in Christum quem promittebat, et praefigurabat. Gal. III, 24: lex paedagogus
noster fuit in Christo, ut ex fide iustificemur. Et hoc est quod dicit Christus enim est finis legis, ad quem scilicet
tota lex ordinatur. Ps. Cxviii, 96: omnis consummationis vidi finem. Finis, inquam, ad iustitiam, ut scilicet
homines per Christum iustitiam consequantur, quam lex intendebat. Supra VIII, 3: quod impossibile erat legi,
mittens Deus filium suum, damnavit peccatum in carne, ut iustificatio legis impleretur in nobis. Et hoc dico omni
credenti, quia per fidem suos iustificat. Io. I, 12: dedit eis potestatem filios Dei fieri his qui credunt in nomine
eius.
Deinde, cum dicit Moyses enim, etc., probat veritatem eorum quae Iudaei ignorabant, scilicet quod iustitia Dei
sit perfectior quam iustitia legalis et hoc auctoritate ipsius Moysi veteris legislatoris.
Primo ergo per eius verba ostendit conditionem iustitiae legalis; secundo, conditionem iustitiae fidei, ibi quae
autem ex fide est, etc..
Dicit ergo primo: recte distinxi iustitiam humanam a iustitia Dei, Moyses enim scripsit, Lev. XVIII, 5: quoniam
homo qui fecerit iustitiam quae ex lege est, vivet in ea. Ubi sic littera nostra habet: custodite leges meas atque
iudicia, quae faciens homo, vivet in eis. Et Ez. XX, 13: iudicia mea proiecerunt, quae faciens homo, vivet in eis,
quia scilicet hoc commoditatis consequebatur homo per legis observantiam, ne occideretur tamquam legis
transgressor. Hebr. X, 28: irritam quis faciens legem Moysi, absque ulla misericordia moritur. Lev. XX, 9: qui
maledixerit patri vel matri, morte moriatur, et sic de aliis.
Possumus ulterius dicere quod per legis observationem homo ordinatur in vita praesenti: promittebat enim lex
temporalia bona, et quaedam mandabat, quae ad ordinationem carnalis vitae pertinebant, hebr. IX, 10: iustitiis
carnis usque ad tempus correctionis impositis.
Sed contra videtur esse quod Dominus dicit, Matth. XIX, 16 ss., quaerenti: quid boni faciam ut habeam vitam
aeternam? respondit: si vis ad vitam ingredi, serva mandata.
Unde et supra V, 20 super illud: lex autem subintravit, dicit quaedam Glossa: iustitia legis suo tempore custodita,
non solum bona temporalia, sed et vitam conferebat aeternam.
Sed haec intelligenda sunt secundum spiritualem sensum legis, qui pertinet ad fidem Christi. Sed quod hic
dicitur, refertur ad interiorem legis sensum, secundum quem lex de vita aeterna mentionem non faciebat.

111

