talis dicitur intellectus, sic possit vel debeat exponi, idest: ille spiritus seu virtus formativa dicitur intellectus per
similitudinem, quia sicut intellectus operatur sine organo, ita illa virtus.
RA
Dicitur, quod illam auctoritatem Philosophi hoc modo exponit Commentator eius meteororum VII. Nec dicitur
res divina quia sit per essentiam Deus, sed per quandam similitudinis participationem; sicut quodlibet magnum et
admirabile solet dici divinum. Nec video quid pertineat ad doctrinam fidei, qualiter Philosophi verba exponantur.
|#34 Articulus 34
AG
Trigesimus quartus articulus est, an aliquid de substantia caeli intret compositionem corporis naturaliter
compositi ex quatuor elementis per effectum suae virtutis.
|#35 Articulus 35
Trigesimus quintus articulus est, an aliquid de substantia caeli intret compositionem corporis vivi et animati.
RA
Dicitur, quod cum aliquid dicitur de substantia caeli, si haec praepositio de designet causam materialem, sic
credo esse falsum, non tamen periculosum, nec contra fidem.
Si autem designet habitudinem causae efficientis, sic puto non solum esse verum, sed necessarium, ut patet per
auctoritatem Dionysii supra inductam: et hic sensus determinatur per hoc quod dicitur, per effectum suae virtutis.
|#36 Articulus 36
AG
Trigesimus sextus articulus est, an corpora sanctorum glorificata lucebunt plus quam sol, et sol septuplum quam
nunc, et corpora sanctorum septuplum quam tunc sol.
RA
Dicitur ad primum, quod chrysostomus exponens illud Matth. XIII, 43: tunc iusti fulgebunt sicut sol in regno
patris eorum, dicit: non quia ita solum sicut sol, sed quia hoc sidere nihil lucidius scimus.
Alia vero quae sequuntur, non occurrit quare tute dici non possint; praesertim cum in innovatione mundi certum
sit secundum catholicam doctrinam quod tota creatura corporalis meliorabitur, quae revelationem filiorum Dei
expectat, ut dicitur Rom. VIII, 19. Hieronymus etiam dicit super illud Matth. XXIV, 29: sol obscurabitur, et luna
non dabit lumen suum: non hoc diminutione luminis accidet, cum solem legamus septuplum luminis habiturum;
sed comparatione verae lucis, omnia visui apparebunt tenebrosa.
|#37 Articulus 37
AG
Trigesimus septimus articulus est, an Angeli quos vidit maria Magdalena circa sepulcrum Domini post eius
resurrectionem, lacrymabili voce consolati sint eam.
RA
Ad hoc mihi dicendum videtur, quod ea quae in apparitione Angelorum contingunt, ad quandam significationem
sunt referenda, non ad proprietatem substantiae ipsorum, ut patet per Dionysium, ult. Cap. Cael. Hierarch.; unde
sicut in Scripturis sacris aliqua per similitudinem leguntur de Deo ad iram vel tristitiam vel aliquid humanum
pertinentia; ita etiam nihil prohibet in apparitionibus Angelorum aliquid tale propter aliquam significationem
demonstrari. Et licet Angelis resurrectionis nuntiis magis congruant signa gaudii propter rem nuntiatam, nihil
tamen prohibet quin aliqua doloris signa ostenderent, ut tales se mulieri flenti ostenderent, qualem se ipsam
interius exhibebat, sicut Gregorius dicit de Domino apparente duobus discipulis in effigie peregrini.
|#38 Articulus 38
AG
Trigesimus octavus articulus est, an homo posset videre oculo mentis omnia quae aguntur in corde hominis
habentia impressionem exterius in corpore, si haberet visum acutum ut diabolus.
RA
De hoc ita dicit Augustinus in libro de divinatione Daemonum: hominum dispositiones non solum voce prolatas,
sed et cogitatione conceptas Daemones consignant; quae cum ex anima exprimuntur in corpore, tota facilitate
perdiscunt; et in libro II retractationum c. XXX dicit: pervenire ista ad notitiam Daemonum, per nonnulla
experimenta compertum est. Verum signa quaedam dantur ex corpore cogitantium, illis sensibilia, nos autem
latentia. An autem alia in speciali cognoscant, aut difficillime potest ab hominibus, aut omnino non potest
inveniri.
Ex quibus patet quod Daemones cogitatione cordium cognoscere possunt quae per aliquos corporis motus
manifestantur.

7

