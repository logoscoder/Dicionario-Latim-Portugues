motus caeli, sint etiam causa generationis et corruptionis et omnium motuum naturalium inferiorum corporum:
unde et Gregorius in IV dialogorum dicit, quod in hoc mundo visibili nihil nisi per creaturam invisibilem disponi
potest. Et ut breviter dicam, omnes praedicti articuli vel parum vel nihil faciunt ad doctrinam fidei, sed sunt
penitus physici.
|#8 Articulus 8
AG
Octavus articulus est, an ordine naturae faber posset movere manum ad aliquid operandum sine angelico
ministerio movente corpora caelestia.
RA
Huic videtur per distinctionem respondendum.
Quod enim aliquis non posset movere manum, potest esse dupliciter.
Uno modo ex defectu animae moventis, ut scilicet animae deficiat potentia motiva corporis; et sub hoc intellectu
falsum est quod dicitur: nam anima fabri movet manum per liberum arbitrium, quod non subiacet neque
caelestibus corporibus neque Angelis, sed soli Deo.
Alio modo potest intelligi ex defectu corporalis membri; sicut homo qui habet manum ligatam vel aridam, non
potest eam movere: et hoc modo, cessante motu caeli, organum corporis non posset ab anima moveri, quia non
remaneret vivum; quia corpora caelestia ad vitam movent inferiora corpora, ut patet ex auctoritate Dionysii supra
inducta.
Si tamen divina virtute praeter naturae ordinem corpus hominis vivum remaneret cessante motu caeli, et
conservaretur in dispositione illa qua est mobile ab anima, posset homo per liberum arbitrium quamlibet partem
movere corporis.
|#9 Articulus 9
AG
Nonus articulus est, an omnia beneficia exteriora naturaliter de potentia ad actum reducta habeamus per Angelos
moventes corpora caelestia.
RA
Dico, quod huius etiam responsio dependet ex praemissis. Naturaliter enim de potentia ad actum deduci, nihil est
aliud quam naturaliter moveri. Si ergo omnis motus naturalis inferiorum corporum causatur a motu superiorum
corporum, consequens est quod huiusmodi beneficia proveniant ex ministerio Angelorum moventium caelestia
corpora.
|#10 Articulus 10
AG
Decimus articulus est, an propter praedicta beneficia quae habemus per Angelos, eos revereri debeamus.
RA
Ad hoc plana est responsio: quia non debemus eos revereri reverentia latriae ut auctores dictorum beneficiorum,
sed ut ministros reverentia duliae, quia propter haec beneficia debemus eos diligere. Dicit enim Augustinus in I
de doctr. Christiana: in praecepto quo debemus diligere proximum, et sancti Angeli continentur, a quibus tanta
nobis officia impenduntur misericordiae.
|#11 Articulus 11
AG
Undecimus articulus est, an Angeli moventes corpora caelestia, mediantibus motibus corporum caelestium sint
factores omnium corporum humanorum naturaliter in esse productorum, secundum quod facere attribuitur causis
naturalibus, idest sint de potentia in actum eductores.
|#12 Articulus 12
Duodecimus articulus est, an Angeli moventes caelestia corpora, mediantibus motibus caelestium corporum sint
factores etiam omnium animalium irrationalium quae moventur vel vivunt tam in mari quam in terra, naturaliter
in esse productorum.
|#13 Articulus 13
Tertius decimus, an etiam omnium terrae nascentium eodem modo.
|#14 Articulus 14
Quartus decimus, an etiam omnium metallorum etc..
RA
Ad omnes istos articulos est una responsio.
3

