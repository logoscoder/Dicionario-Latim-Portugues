Quia cum corpora caelestia sint causa generationis inferiorum corporum, ut patet per auctoritatem Dionysii supra
inductam, consequens est quod Angeli moventes caelestia corpora sint etiam huius generationis causa: unde
Augustinus in libro LXXXIII quaestionum dicit, quod unaquaeque res visibilis in hoc mundo habet angelicam
potestatem sibi praepositam.
|#15 Articulus 15
AG
Quintus decimus articulus est, an Angelus habeat virtutem infinitam inferius.
RA
Ad quod dicendum, quod hoc potest capi dupliciter. Uno modo quod virtus Angeli non sit comprehensibilis ab
aliquo inferiorum; et hoc modo inducitur in libro de causis, et a philosophis Platonicis: et Dionysius dicit, VI
cap. Caelestis hierarchiae: quot quidem sunt et quales supercaelestium substantiarum ornatus, et qualiter
secundum ipsas hierarchiae perficiuntur, solam manifeste scire dico deificam ipsarum hierarchiam; praeterea et
ipsas cognovisse proprias virtutes et illuminationes, et ipsorum sanctam et supermundanam bonam ordinationem.
Impossibile est enim nos scire supercaelestium mentium ministeria. Hoc enim dicitur esse unicuique infinitum
quod est ei incomprehensibile.
Alio modo potest sic intelligi quod habeat infinitam virtutem supra ea quae infra ipsum sunt; et hoc est falsum et
erroneum.
Posset etiam dici virtus Angeli infinita inferius, quia non est finita per aliquam materiam corporalem in qua
recipiatur, sicut sunt finitae virtutes formarum materialium.
Est tamen simpliciter finita virtus Angeli secundum mensuram suae essentiae, quae finita est.
|#16 Articulus 16
AG
Sextus decimus articulus est, an Angelus possit movere totam molem terrae, et usque ad globum lunae, licet
nunquam moverit vel moturus sit.
RA
Videtur mihi dicendum, quod naturali sua virtute hoc non potest: quia nulla virtus creaturae potest immutare
ordinem principalium partium universi, ad quem pertinet quod terra sit in medio locata.
Videtur tamen mihi contrarium posse tolerari absque fidei periculo, si tamen referat intentionem suam ad
ponderis quantitatem, non ad praedictum ordinem universi.
Certum est enim quod naturali sua virtute Angelus potest alicuius ponderis terram movere; sed usque ad quanti
ponderis quantitatem movere possit, non potest a nobis determinari.
Si autem quaeritur de motu circulari, per quem dictus ordo non variatur, videtur quod naturaliter terra quiescat,
ut vult Philosophus in Lib. De caelo.
|#17 Articulus 17
AG
Decimus septimus articulus est, an Angeli moventes orbes sint de numero virtutum.
RA
Videtur mihi quod satis probabiliter hoc dici possit; nec video quid inconveniens inde sequatur, cum et Origenes
exponens illud Matth. XXIV, 29: virtutes caelorum commovebuntur, dicat, quod conveniens est caelorum
rationabiles virtutes pati stuporem remotas a primis functionibus suis. Hoc tamen omnino asserendum non
videtur.
|#18 Articulus 18
AG
Decimus octavus articulus est, an illud Eccle. I, 6: in circuitu pergit spiritus, sic possit exponi: spiritus, puta
angelicus, pergit in circuitu caeli, et pergendo caelum movere facit in circuitu.
RA
Non video quare haec expositio sustineri non possit; praesertim cum dicat Augustinus in I super Gen. Ad
litteram cap. XX, quod ideo multis exitibus verba Scripturae exponuntur, ut se ab irrisione cohibeant litteris
saecularibus inflati.
|#19 Articulus 19
AG
Decimus nonus articulus est, an si motus caeli cessaret, ordine naturae omne ferrum in elementa in instanti
resolveretur.
|#20 Articulus 20
4

