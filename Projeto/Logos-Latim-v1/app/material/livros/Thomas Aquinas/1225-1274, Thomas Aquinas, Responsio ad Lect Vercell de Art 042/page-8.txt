Nec hoc est mirum, cum etiam subtiles medici per pulsum deprehendant interiores animae passiones; et dicitur
eccli. XIX, 26: ex visu cognoscitur vir, et ab occursu faciei cognoscitur sensatus.
|#39 Articulus 39
AG
Trigesimus nonus articulus est, an licet ascendendo immediate mars sit supra solem quantum ad situm, tamen sit
immediate supra lunam quantum ad dominium in prima hora martis.
RA
Ad hoc dicendum videtur, quod si dominium martis et lunae referatur ad liberum arbitrium, est erroneum. Si
autem referatur ad corporales et naturales res, nulla sequitur absurditas in fidei doctrina.
Dicit enim Augustinus, V de CIV. Dei, c. VI: non usquequaque dici potest ad solam corporum differentiam
afflatus quosdam valere sidereos; immo etiam hoc verum est secundum ordinem dierum; nam cum septem
planetis septem horae secundum astrologos deputentur, cum vigintiquatuor horae sint naturalis diei, consequens
est ut prima feria in vigesima secunda hora diei luna dominium habeat, sicut et in prima eiusdem: unde
reincipiendo a Saturno, vigesimatertia hora ei deputabitur, et vigesimaquarta iovi, prima diei sequentis marti
deputabitur. Sed hoc nihil ad doctrinam fidei pertinet nec asserere nec improbare.
|#40 Articulus 40
AG
Quadragesimus articulus est, an in inferno erit fletus corporalis quantum ad lacrymarum resolutionem.
RA
Puto quod non erit: quia cum fletus ille sit infinitus, et nihil corporibus damnatorum adiiciatur per nutrimentum,
sequeretur quod aliquando per fletum corpora resolverentur et consumerentur; quod est contra fidem.
|#41 Articulus 41
AG
Quadragesimus primus articulus est, an in inferno erit corporalis vermis.
RA
Hoc Augustinus sub dubio relinquit, XXI de CIV. Dei, licet in XX eiusdem dicat hoc probabilius videri, quod
ignis referatur ad corpus, vermis tropice ad animam: quod etiam mihi probabilius videtur.
|#42 Articulus 42
AG
Quadragesimus secundus articulus est, an sciri possit distantia superficiei terrae ab eius centro.
RA
Videtur quod sic, secundum tamen modum demonstrationis astrologicae, non geometricae.
Haec sunt, pater reverende, quae pro nunc occurrunt, licet plura sint extra theologiae limites requisita.

8

