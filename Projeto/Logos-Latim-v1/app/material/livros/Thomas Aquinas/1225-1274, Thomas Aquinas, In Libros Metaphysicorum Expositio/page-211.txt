animal de homine sicut de diverso poterit dici convenienter, quod homo erit ex illo, scilicet ex animali, sicut ex sua
substantia; et quod illud, scilicet animal, sit etiam genus eius, praedicatum de eo in eo quod quid est. Relinquitur ergo,
quod sicut illa de quibus praedicatur animal, sunt multa, ita ipsum animal universale esse multa.
[83173] In Metaphysic., lib. 7 l. 14 n. 11
Deinde cum dicit et amplius ponit tertium inconveniens; dicens, quod ulterius ex praedictis sequitur, quod omnia illa,
ex quibus est homo, scilicet superiora genera et differentiae, sint ideae; quod est contra positionem Platonicorum, qui
ponebant solas species esse ideas particularium, genera vero et differentias non esse ideas specierum. Et hoc ideo, quia
idea est proprie exemplar ideati secundum suam formam. Forma autem generis non est propria formis specierum, sicut
forma speciei est propria individuis, quae conveniunt secundum formam, et differunt secundum materiam.
[83174] In Metaphysic., lib. 7 l. 14 n. 12
Sed, si sunt diversa animalia secundum diversas species, unicuique speciei respondebit aliquid in substantia sui generis,
sicut propria idea; et ita etiam erunt genera ideae, et similiter differentiae. Non ergo alteri universalium erit quod sit
idea, et alteri quod sit substantia, sicut Platonici ponebant, dicentes quidem genera esse substantias specierum, species
vero ideas individuorum. Impossibile namque est ita esse, ut ostensum est. Sequitur igitur ex praedictis quod ipsum
animal, idest substantia animalis universalis, sit unumquodque eorum quae sunt in animalibus idest quae continentur
inter species animalis.
[83175] In Metaphysic., lib. 7 l. 14 n. 13
Quartum ponit ibi, amplius ex dicit quod iterum videtur esse dubium ex quo constituatur hoc quod est homo, et
quomodo constituatur ex ipso animali scilicet universali, aut quomodo possibile est animal esse, quod substantia hoc
ipsum praeter ipsum animal, idest quomodo potest esse ut homo sit aliquid praeter animal quasi quaedam substantia per
se existens, et tamen animal sit hoc ipsum quod est homo? Haec enim videntur esse opposita, quod homo sit praeter
animal, et tamen animal sit hoc ipsum quod est homo.
[83176] In Metaphysic., lib. 7 l. 14 n. 14
Deinde cum dicit amplius autem improbat praedictam positionem per comparationem generum ad singularia; dicens
quod haec eadem inconvenientia, quae accidunt ponentibus genera et universalia esse substantias in speciebus, accidunt
et in sensibilibus singularibus, et etiam multa his absurdiora; inquantum natura generis magis remota est a singularibus
sensibilibus et materialibus, quam a speciebus intelligibilibus et immaterialibus. Si itaque impossibile est sic esse,
palam est quod idea non est ipsorum sensibilium, sicut Platonici dicunt.
Lectio 15
[83177] In Metaphysic., lib. 7 l. 15 n. 1
In hoc loco philosophus ostendit, quod ideae quae ponuntur separatae a Platonicis, non possunt definiri. Et hoc ideo,
quia Platonici ad hoc praecipue ponebant ideas, ut eis adaptarentur et definitiones et demonstrationes, quae sunt de
necessariis, cum ista sensibilia videantur omnia in motu consistere. Et circa hoc duo facit. Primo ostendit per rationes,
quod ideae non possunt definiri. Secundo per signum, ibi, quoniam propter quid nullus. Circa primum ponit tres
rationes: quarum primam ponit sic dicens, quod substantiarum alia est sicut ratio, idest sicut quod quid erat esse et
forma, et alia est sicut compositum ex materia et forma, quod est totum simul coniunctum ex materia et forma. Dico
autem eas esse alteras quia hoc quidem, scilicet substantia, quae est totum, sic est substantia sicut habens rationem
conceptam cum materia; illa vero, quae est sicut forma et ratio et quod quid erat esse, est totaliter ratio et forma non
habens materiam individualem adiunctam.
[83178] In Metaphysic., lib. 7 l. 15 n. 2
Quaecumque igitur dicuntur substantiae hoc modo sicut composita, eorum potest esse corruptio. Ostensum est enim
supra, quod eorum solum est generatio, quae ex materia et forma componuntur. Corruptio autem et generatio sunt circa
idem.
[83179] In Metaphysic., lib. 7 l. 15 n. 3
Ipsius autem substantiae, quae est sicut ratio vel quod quid est, non est ita corruptio quod ipsa per se corrumpatur.
Ostensum est enim supra quod non est eius generatio, sed solum compositi; non enim fit quod quid erat esse domui, ut
supra ostensum est, sed fit quod est proprium huic domui. Generatur enim haec domus particularis, non autem ipsa
species domus. Sed tamen huiusmodi formae et quidditates aliquando sunt, et aliquando non sunt sine generatione et
corruptione, idest sine hoc quod ipsa generentur vel corrumpantur per se, sed incipiunt esse et non esse aliis generatis et
corruptis. Ostensum est enim supra quod nullus in naturalibus generat haec, scilicet formas et quidditates, nec etiam in
artificialibus; sed hoc agens singulare generat et facit hoc singulare.
[83180] In Metaphysic., lib. 7 l. 15 n. 4
Propter hoc autem, quod singularia generantur et corrumpuntur, substantiarum sensibilium singularium non potest esse
nec definitio nec demonstratio. Habent enim materiam individualem; cuius natura est talis, ut id quod ex ea constituitur,
contingat esse et non esse; quia ipsa materia quantum est in se, est in potentia ad formam, per quam res materialis est,
et ad privationem per quam res materialis non est. Et ideo omnia singularia de numero ipsorum sensibilium, quorum
materia est in potentia ad esse et non esse, sunt corruptibilia. Corpora tamen caelestia non habent materiam huiusmodi,
quae sit in potentia ad esse et non esse, sed solum ad ubi. Et ideo non sunt corruptibilia.
[83181] In Metaphysic., lib. 7 l. 15 n. 5

