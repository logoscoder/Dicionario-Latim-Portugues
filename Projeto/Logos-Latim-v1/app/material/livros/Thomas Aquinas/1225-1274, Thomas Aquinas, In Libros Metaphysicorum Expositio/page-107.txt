[82306] In Metaphysic., lib. 4 l. 17 n. 6
Deinde cum dicit amplius si tertiam rationem ponit, quae talis est. Constat ex praedictis, quod necesse est de quolibet
aut affirmare aut negare, cum nihil sit medium in contradictione. Igitur impossibile est omnia falsa esse. Et eadem
ratione probatur quod impossibile est omnia esse vera, per hoc quod ostensum est, quod non est simul affirmare et
negare.
[82307] In Metaphysic., lib. 4 l. 17 n. 7
Deinde cum dicit contingit autem quartam rationem ponit, quae talis est. Ad omnes praedictas orationes, idest
positiones, contingit hoc inconveniens quod seipsas destruunt. Et hoc est famatum, idest famosum ab omnibus dictum.
Unde alius textus habet, accidit autem et id vulgare. Quod sic probat. Ille enim, qui dicit omnia esse vera, facit
opinionem contrariam suae opinioni esse veram; sed contraria suae opinionis est quod sua opinio non sit vera: ergo qui
dicit omnia esse vera, dicit suam opinionem non esse veram, et ita destruit suam opinionem. Et similiter manifestum est
quod ille, qui dicit omnia esse falsa, dicit etiam seipsum dicere falsum.
[82308] In Metaphysic., lib. 4 l. 17 n. 8
Et quia posset aliquis dicere quod dicens omnia vera excipit aut aufert ab universalitate suam contrariam, et similiter,
qui dicit omnia esse falsa excipit suam opinionem: ideo hanc responsionem excludit; et dicit, quod si ille qui dicit
omnia esse vera, excipiat suam contrariam, dicens solam eam esse non veram, et dicens omnia esse falsa excipiat suam
opinionem dicens quod ipsa sola non est falsa, nihilominus sequitur quod contingat eis quaerere, idest repetere infinitas
esse orationes veras contra ponentes omnia esse falsa, et infinitas falsas contra ponentes omnia vera esse. Si enim detur
una opinio vera, sequetur infinitas esse veras. Et si detur una opinio falsa, sequetur infinitas esse falsas. Si enim haec
positio vel opinio est vera: Socrates sedet, ergo et haec erit vera: Socratem sedere est verum. Et si illa est vera, ulterius
haec erit vera, Socratem sedere esse verum est verum, et sic in infinitum. Semper enim qui dicit de oratione vera quod
sit vera, verus est. Et qui dicit de oratione falsa quod sit vera, falsus est. Et hoc potest procedere in infinitum.
[82309] In Metaphysic., lib. 4 l. 17 n. 9
Deinde cum dicit palam autem disputat contra opiniones destruentes principia naturae, scilicet motum et quietem: et
circa hoc tria facit. Primo tangit falsitatem harum opinionum; dicens, quod ex praedictis est manifestum, quod nec
opinio dicens omnia moveri, nec opinio dicens omnia quiescere, vera est.
[82310] In Metaphysic., lib. 4 l. 17 n. 10
Deinde cum dicit nam si quiescunt secundo ostendit has opiniones esse falsas. Et primo ostendit quod opinio sit falsa,
quae ponit omnia quiescere: quia si omnia quiescunt, tunc nihil removetur a dispositione, in qua aliquando est; et ideo
quicquid est verum, semper erit verum, et quicquid est falsum, semper est falsum. Sed hoc videtur inconveniens:
transmutatur enim veritas et falsitas propositionis. Nec hoc est mirum: quia homo, qui opinatur vel profert
propositionem, aliquando non erat, postmodum fuit, et iterum non erit.
[82311] In Metaphysic., lib. 4 l. 17 n. 11
Secundo ostendit esse falsam opinionem quae ponit omnia moveri, duabus rationibus. Quarum primam ponit ibi, si
vero omnia. Quae talis est. Si omnia moventur et nihil est quiescens, nihil erit verum in rebus: quia quod est verum, iam
est; quod autem movetur nondum est: ergo oportet omnia esse falsa: quod est impossibile, ut ostensum est.
[82312] In Metaphysic., lib. 4 l. 17 n. 12
Deinde cum dicit amplius autem secundam rationem ponit, quae talis est. Omne quod permutatur, necessario est ens;
quia omne quod permutatur, ex aliquo in aliud permutatur; et omne quod in aliquo permutatur, inest ei quod
permutatur. Unde non oportet dicere quod quicquid est in re permutata, mutetur, sed quod aliquid sit manens; et ita non
omnia moventur.
[82313] In Metaphysic., lib. 4 l. 17 n. 13
Deinde cum dicit sed nec omnia tertiam rationem ponit, excludens quamdam falsam opinionem, quae posset
occasionari ex praedictis. Posset enim aliquis credere quod, quia non omnia moventur nec omnia quiescunt, quod ideo
omnia quandoque moventur et quandoque quiescunt. Et hoc removens, dicit, quod non est verum quod omnia
quandoque quiescant et quandoque moveantur. Sunt enim quaedam mobilia, quae semper moventur; scilicet corpora
super caelestia; et est quoddam movens, scilicet primum, quod semper est immobile, et semper eodem modo se habet,
ut probatum est octavo physicorum.

© 2000 Enrique Alarcón et Societas CAEL quoad hanc editionem
Iura omnia asservantur
CORPUS THOMISTICUM
Sancti Thomae de Aquino
In duodecim libros Metaphysicorum expositio

