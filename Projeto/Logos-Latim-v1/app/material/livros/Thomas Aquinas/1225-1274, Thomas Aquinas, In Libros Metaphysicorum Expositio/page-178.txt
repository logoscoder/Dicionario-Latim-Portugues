Propter hoc enim quod omnia alia praedicamenta habent rationem entis a substantia, ideo modus entitatis substantiae,
scilicet esse quid, participatur secundum quamdam similitudinem proportionis in omnibus aliis praedicamentis; ut
dicamus, quod sicut animal est quid hominis, ita color albedinis, et numerus dualitatis; et ita dicimus qualitatem habere
quid non simpliciter, sed huius. Sicut aliqui dicunt logice de non ente loquentes, non ens est, non quia non ens sit
simpliciter, sed quia non ens est non ens. Et simpliciter qualitas non habet quid simpliciter, sed quid qualitatis.
[82901] In Metaphysic., lib. 7 l. 4 n. 5
Deinde cum dicit oportet igitur. Ostendit quomodo quod quid est et definitio praedicetur de eo quod invenitur in
substantiis et accidentibus; et dicit, quod ex quo definitio et quod quid est invenitur aliquo modo in accidentibus et in
substantia, oportet igitur intendere ad considerandum quomodo oportet dicere, idest praedicare definitionem circa
singula; non tamen magis quam quomodo se habent; ut videlicet, non ea dicamus univoce praedicari quorum non est
una ratio in essendo.
[82902] In Metaphysic., lib. 7 l. 4 n. 6
Quapropter id quod dictum est de definitione et quod quid est in substantia et accidentibus, est manifestum: scilicet
quod quod quid erat esse primo et simpliciter inest substantiae, et consequenter aliis: non quidem ita quod in aliis sit
simpliciter quod quid erat esse, sed quod quid erat esse huic vel illi, scilicet quantitati vel qualitati. Manifestum est
enim quod oportet definitionem et quod quid est vel aequivoce praedicari in substantia et accidentibus, vel addentes et
auferentes secundum magis et minus, sive secundum prius et posterius, ut ens dicitur de substantia et accidente. Et sicut
dicimus, quod non scibile est scibile secundum quid, idest per posterius, quia de non scibili hoc scire possumus quod
non scitur; sic et de non ente hoc dicere possumus, quia non est.
[82903] In Metaphysic., lib. 7 l. 4 n. 7
Non enim est rectum quod quod quid est et definitio dicatur de substantia et de accidentibus, neque aequivoce, neque
simpliciter et eodem modo, idest univoce. Sed sicut medicabile dicitur de diversis particularibus per respectum ad
unum et idem, non tamen significat unum et idem de omnibus de quibus dicitur, nec etiam dicitur aequivoce. Dicitur
enim corpus medicabile, quia est subiectum medicinae; et opus medicabile, quia exercetur a medicina, ut purgatio et
vas medicinale, quia eo utitur medicina, ut clystere. Et sic patet quod non dicitur omnino aequivoce medicinale de his
tribus, cum in aequivocis non habeatur respectus ad aliquod unum. Nec iterum univoce dicitur secundum unam
rationem. Non enim est eadem ratio secundum quam dicitur medicinale id quo utitur medicina, et quod facit
medicinam. Sed dicitur analogice per respectum ad unum, scilicet ad medicinam. Et similiter quod quid est et definitio,
non dicitur nec aequivoce nec univoce, de substantia et accidente, sed per respectum ad unum. Dicitur enim de
accidente in respectu ad substantiam, ut dictum est.
[82904] In Metaphysic., lib. 7 l. 4 n. 8
Et quia posuerat duas solutiones, subiungit quod nihil differt qualitercumque aliquis velit dicere de praemissa
quaestione; sive dicatur quod accidentia non habent definitionem, sive quod habent, sed per posterius secundum quid.
Quod tamen dicitur in prima solutione quod non habent definitionem accidentia, intelligitur per prius et simpliciter.
[82905] In Metaphysic., lib. 7 l. 4 n. 9
Deinde cum dicit illud autem probat secundo positam solutionem dicens, illud palam esse quod definitio et quod quid
erat esse, primo et simpliciter est substantiarum, non tamen solum et substantiarum, cum etiam accidentia aliquo modo
habeant definitionem et quod quid erat esse, non tamen primum. Et hoc sic patet. Non enim omnis ratio, qua nomen per
rationem exponitur, idem est quod definitio; nec nomen expositum per quamcumque rationem, semper est definitum;
sed alicui determinatae rationi competit quod sit definitio; illi scilicet quae significat unum. Si enim dicam quod
Socrates est albus et musicus et Crispus, ista ratio non significat unum, sed multa, nisi forte per accidens, et ideo talis
ratio non est definitio.
[82906] In Metaphysic., lib. 7 l. 4 n. 10
Non tamen sufficit quod sit unum in continuitate illud quod per rationem significatur, ad hoc quod sit definitio. Sic
enim Ilias, idest poema de bello Troiano esset definitio, quia illud bellum in quadam continuitate temporis est
peractum. Aut etiam non sufficit quod sit unum per colligationem; sicut haec ratio non esset definitio domus, si
dicerem, quod domus est lapides et cementum et ligna. Sed tunc ratio significans unum erit definitio, si significet unum
aliquod illorum modorum, quorum quoties unum per se dicitur. Unum enim dicitur multipliciter sicut et ens. Ens autem
hoc quidem significat hoc aliquid, aliud quantitatem, aliud qualitatem, et sic de aliis; et tamen per prius substantiam et
consequenter alia. Ergo simpliciter unum per prius erit in substantia, et per posterius in aliis.
[82907] In Metaphysic., lib. 7 l. 4 n. 11
Si igitur ad rationem definitionis pertinet quod significet unum, sequitur quod erit ratio albi hominis definitio, quia
albus homo est quodammodo unum. Sed alio modo erit definitio ratio albi, et ratio substantiae; quia ratio substantiae
erit definitio per prius, ratio albi per posterius, sicut unum per prius et posterius de utroque dicitur.
[82908] In Metaphysic., lib. 7 l. 4 n. 12
Deinde cum dicit habet autem removet quasdam dubitationes circa praedeterminata; et dividitur in duas, secundum
duas dubitationes quas removet. Secunda, ibi, est autem et alia dubitatio. Praenotanda autem sunt duo ad evidentiam
primae particulae. Quorum primum est, quod quidam dicebant nullam definitionem esse ex additione, idest quod in
nulla definitione ponitur aliquid, quod sit extra essentiam definiti. Et videbantur pro se habere hoc, quod definitio
significat essentiam rei. Unde illud quod est extra essentiam rei, non debet poni in eius definitione, ut videtur.

