Deinde cum dicit et quoties distinguit modos privationis ex parte negationis. Graeci enim utuntur hac praepositione a in
compositionibus ad designandas negationes et privationes, sicut nos utimur hac praepositione in. Dicit ergo quod
quoties dicuntur negationes designatae ab hac praepositione a posita in principio dictionis per compositionem, toties
dicuntur etiam privationes. Dicitur enim inaequale uno modo, quod non habet aequalitatem, si aptum natum est habere;
et invisibile, quod non habet colorem; et sine pede, quod non habet pedes.
[82640] In Metaphysic., lib. 5 l. 20 n. 18
Secundo modo dicuntur huiusmodi negationes non per hoc quod est omnino non habere; sed per hoc quod est prave vel
turpiter habere; sicut dicitur non habere colorem, quia habet malum colorem vel turpem; et non habere pedes, quia
habet parvos vel turpes.
[82641] In Metaphysic., lib. 5 l. 20 n. 19
Tertio modo significatur aliquid privative vel negative ex hoc, quod est parum habere; sicut dicitur in Graeco apirenon,
idest non ignitum, ubi est modicum de igne: et hic modus quodammodo continetur sub secundo, quia parum habere est
quodammodo prave et turpiter habere.
[82642] In Metaphysic., lib. 5 l. 20 n. 20
Quarto modo dicitur aliquid privative vel negative, ex eo quod non est facile, vel non bene; sicut aliquid dicitur
insecabile, non solum quia non secatur, sed quia non facile, aut non bene.
[82643] In Metaphysic., lib. 5 l. 20 n. 21
Quinto modo dicitur aliquid negative vel privative, ex eo quod est omnino non habere. Unde monoculus non dicitur
caecus, sed ille qui in ambobus oculis caret visu.
[82644] In Metaphysic., lib. 5 l. 20 n. 22
Ex hoc inducit quoddam corollarium; scilicet quod inter bonum et malum, iustum et iniustum, est aliquid medium. Non
enim ex quocumque defectu bonitatis efficitur aliquis malus, sicut Stoici dicebant ponentes omnia peccata esse paria;
sed quando multum a virtute recedit, et in contrarium habitum inducitur. Unde in secundo Ethicorum dicitur: ex eo
quod homo recedit parum a medio virtutis, non vituperatur.
[82645] In Metaphysic., lib. 5 l. 20 n. 23
Deinde cum dicit habere multipliciter hic ponit quatuor modos eius, quod est habere: quorum primus est, secundum
quod habere aliquid est ducere illud secundum suam naturam in rebus naturalibus, aut secundum suum impetum in
rebus voluntariis. Et hoc modo febris dicitur habere hominem, quia homo traducitur a naturali dispositione in
dispositionem febrilem. Et hoc modo habent tyranni civitates, quia secundum voluntatem et impetum tyrannorum res
civitatum aguntur. Et hoc etiam modo induti dicuntur habere vestimentum, quia vestimentum coaptatur induto ut
accipiat figuram eius. Et ad hunc modum reducitur etiam habere possessionem, quia homo re possessa utitur secundum
suam voluntatem.
[82646] In Metaphysic., lib. 5 l. 20 n. 24
Secundus modus est, prout illud, in quo existit aliquid ut in proprio susceptibili, dicitur habere illud; sicut aes habet
speciem statuae, et corpus habet infirmitatem. Et sub hoc modo comprehenditur habere scientiam, quantitatem, et
quodcumque accidens, vel quamcumque formam.
[82647] In Metaphysic., lib. 5 l. 20 n. 25
Tertius modus est, secundum quod continens dicitur habere contentum, et contentum haberi a continente; sicut dicimus
quod lagena habet humidum, idest humorem aliquem, ut aquam vel vinum; et quod civitas habet homines, et navis
nautas. Et secundum hunc modum etiam dicitur quod totum habet partes. Totum enim continet partem, sicut et locus
locatum. In hoc enim differt locus a toto, quia locus est divisus a locato, non autem totum a partibus. Unde locatum est
sicut pars divisa, ut habetur in quarto physicorum.
[82648] In Metaphysic., lib. 5 l. 20 n. 26
Quartus modus est secundum quod aliquid dicitur habere alterum, ex eo, quod prohibet ipsum operari vel moveri
secundum suum impetum; sicut columnae dicuntur habere corpora ponderosa imposita super eas, quia prohibent ea
descendere deorsum secundum inclinationem. Et hoc etiam modo poetae dixerunt quod Atlas habet caelum. Fingunt
enim poetae quod Atlas est quidam gigas qui sustinet caelum ne cadat super terram. Quod etiam quidam naturales
dicunt, qui ponebant quod caelum quandoque corrumpetur et resolutum cadet super terram. Quod patet praecipue ex
opinione Empedoclis, qui posuit mundum infinities corrumpi et infinities generari. Habuit autem poetica fictio ex
veritate originem. Atlas quidem magnus astrologus, subtiliter motus caelestium corporum perscrutatus est, ex quo fictio
processit quod ipse caelum sustineret. Differt autem hic modus a primo. Nam in primo habens, habitum cogebat sequi
secundum suum impetum, et sic erat causa motus violenti. Hic autem habens, prohibet habitum moveri motu naturali,
unde est causa quietis violentae. Ad hunc autem modum reducitur tertius modus quo continens dicitur habere contenta;
ea ratione quia aliter contenta suo proprio impetu singula separarentur abinvicem, nisi continens prohiberet; sicut patet
in lagena continente aquam, quae prohibet partes abinvicem separari.
[82649] In Metaphysic., lib. 5 l. 20 n. 27
Dicit autem in fine, quod esse in aliquo similiter dicitur sicut et habere; et modi essendi in aliquo consequuntur ad
modos habendi. Octo autem modi essendi in aliquo in quarto physicorum positi sunt: quorum duo, scilicet secundum
quod totum integrale est in partibus et e converso: duo etiam, scilicet secundum quod totum universale est in partibus,
et e converso, et alius modus secundum quod locatum est in loco, consequuntur ad tertium modum habendi, secundum

