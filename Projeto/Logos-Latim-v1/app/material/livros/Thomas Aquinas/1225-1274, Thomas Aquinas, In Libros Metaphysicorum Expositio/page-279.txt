hoc non videtur esse verum. Quia, si numerus componitur ex uno et materia, oportet quod sit aliquid unum, sicut quod
componitur ex anima et materia, oportet quod sit animatum. Sed quomodo dualitas et quilibet aliorum numerorum qui
sunt compositi ex multis unitatibus, sunt unum, ut dicunt Platonici? Nec facile est assignare, ut possit dici esse
derelictum ab eis, quasi de facili intelligibile.
[83756] In Metaphysic., lib. 11 l. 2 n. 13
Secundo ibi, si vero prosequitur aliam opinionem de principiis. Quidam enim posuerunt lineas et habita, idest
consequenter se habentia ad eas, scilicet superficies, esse principia, quia ponebant corpora componi ex superficiebus et
superficies ex lineis. Sed manifestum est, quod huiusmodi non sunt substantiae separabiles et per se existentes, quia
sunt quaedam decisiones et divisiones, lineae quidem superficierum, superficies corporum, puncta vero linearum. Et
sunt etiam termini eorumdem: puncta, scilicet linearum, et sic de aliis. Punctum enim quod est in extremitate lineae, est
terminus lineae. Quod autem significatur actu infra lineam, est decisio lineae. Et similiter est de linea ad superficiem, et
de superficie ad corpus. Manifestum est autem, quod termini et decisiones sunt existentia in aliis sicut in subiectis.
Unde non possunt esse separabilia. Et sic lineae et superficies non sunt principia.
[83757] In Metaphysic., lib. 11 l. 2 n. 14
Deinde cum dicit adhuc quomodo inducit aliam rationem; dicens quod non potest opinari quod sit aliqua substantia
unitatis et puncti, quia substantia non incipit esse nisi per generationem. Cum autem linea dividitur in actu, ipsa divisio
est punctum.
[83758] In Metaphysic., lib. 11 l. 2 n. 15
Est autem harum quaestionum veritas, quod nec unum nec lineae et superficies sunt principia.
[83759] In Metaphysic., lib. 11 l. 2 n. 16
Tertio ibi, exhibet autem ponit quaestionem de uno et ente, et de dimensionibus, movet quaestionem de substantiis. Et
primo quaerit utrum substantiae sint principia. Et videtur quod non: quia omnis scientia est universalium, et quaelibet
scientia est talis universalis, idest alicuius subiecti universalis determinati. Sed substantia non est de numero
universalium, sed magis est hoc aliquid separabile, idest per se existens. Et ita videtur quod de substantiis non sit
scientia. Sed scientia est circa principia: ergo substantia non est principium.
[83760] In Metaphysic., lib. 11 l. 2 n. 17
Et veritas est quod, licet universalia non per se existant, tamen naturas eorum quae per se subsistunt est considerare
universaliter. Et secundum hoc accipiuntur genera et species in praedicamento substantiae, quae dicuntur secundae
substantiae, de quibus est scientia. Quaedam etiam per se existentes sunt principia, quae, quia immateriales, pertinent
ad intelligibilem cognitionem, licet excedant intellectus nostri comprehensionem.
[83761] In Metaphysic., lib. 11 l. 2 n. 18
Adhuc utrum secundo quaerit, utrum sit aliquod principium praeter synolon, idest praeter simul totum quod est
compositum, aut non. Et exponit synolon quod est materia, et quod cum materia componitur. Si enim non sit aliquid
praeter compositum ex materia et forma, quae autem sunt in materia dicuntur corruptibilia, sequitur quod nihil sit
perpetuum. Et si est aliquid praeter compositum, hoc erit species et forma; et remanebit dubitatio in quibus forma
separatur, et in quibus non. Manifestum est enim quod in quibusdam forma non separatur. Forma enim domus non
separatur a materia. Unde et Platonici non posuerunt ideas rerum artificialium, quia formae rerum artificialium sunt
actus, quae non possunt per se existere.
[83762] In Metaphysic., lib. 11 l. 2 n. 19
Et veritas est quod est aliquid praeter materiam, non tamen forma rerum sensibilium.
[83763] In Metaphysic., lib. 11 l. 2 n. 20
Deinde cum dicit adhuc utrum quaerit qualiter principia se habeant adinvicem; utrum scilicet omnium principia sint
eadem numero, aut specie tantum. Si enim sint eadem numero, sequitur quod omnia sint eadem numero. Si autem non
sunt eadem numero, oportebit quaerere causam diversitatis.
[83764] In Metaphysic., lib. 11 l. 2 n. 21
Et veritas est quod, loquendo de principiis extrinsecis, unum numero sunt; cum id quod est primum principium
omnium, sit agens et finis. Principia vero intrinseca, scilicet materia et forma, non sunt unum numero omnium, sed
secundum analogiam, ut infra ostendetur.
Lectio 3
[83765] In Metaphysic., lib. 11 l. 3 n. 1
Postquam movit quaestiones, hic incipit colligere ea quae pertinent ad considerationem huius scientiae; et dividitur in
duas partes. In prima ostendit de quibus haec scientia considerat. In secunda comparat hanc scientiam ad alias, ibi,
omnis autem scientia. Prima dividitur in duas partes. In prima ostendit quod ad hanc scientiam pertinet considerare de
omnibus entibus. In secunda, quod ad hanc pertinet considerare de principiis demonstrativis, ibi, quoniam autem. Circa
primum duo facit. Primo ostendit quod omnium est reductio aliqualiter ad unum. Secundo ostendit quod de omnibus
reductis ad unum est consideratio huius scientiae, ibi, quemadmodum autem. Circa primum duo facit. Primo ostendit,
quod necessarium est ad praesentem considerationem inquirere, utrum omnia reducantur aliqualiter ad unum; dicens,
quod quia scientia philosophiae est de ente inquantum est ens, ita quod considerat de ente secundum universalem
rationem entis, et non secundum rationem entis alicuius particularis; cum ens multipliciter et non uno modo dicatur, si

