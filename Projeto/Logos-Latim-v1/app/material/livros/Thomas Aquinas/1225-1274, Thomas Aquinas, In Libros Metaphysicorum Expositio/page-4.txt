eorum, ex quibus animal constat, scilicet calidi, frigidi, humidi et sicci. Unde sicut visus inter omnes est perfectior in
cognoscendo, ita tactus est magis necessarius, utpote primus existens in via generationis. Ea enim quae sunt perfectiora,
secundum hanc viam, sunt posteriora respectu illius individui, quod de imperfecto ad perfectionem movetur.
[81576] In Metaphysic., lib. 1 l. 1 n. 10
Deinde cum dicit ex sensibus ponit diversitatem cognitionis, quae est in brutis: et tangit etiam tres gradus cognitionis in
huiusmodi animalibus. Quaedam enim sunt, quae licet sensum habeant, non tamen habent memoriam, quae ex sensu fit.
Memoria enim sequitur phantasiam, quae est motus factus a sensu secundum actum, ut habetur in secundo de anima. In
quibusdam vero animalibus ex sensu non fit phantasia, et sic in eis non potest esse memoria: et huiusmodi sunt
animalia imperfecta, quae sunt immobilia secundum locum, ut conchilia. Cum enim animalibus cognitio sensitiva sit
provisiva ad vitae necessitatem et ad propriam operationem, animalia illa memoriam habere debent, quae moventur ad
distans motu progressivo: nisi enim apud ea remaneret per memoriam intentio praeconcepta, ex qua ad motum
inducuntur, motum continuare non possent quousque finem intentum consequerentur. Animalibus vero immobilibus
sufficit ad proprias operationes, praesentis sensibilis acceptio, cum ad distans non moveantur; et ideo sola imaginatione
confusa habent aliquem motum indeterminatum, ut dicitur tertio de anima.
[81577] In Metaphysic., lib. 1 l. 1 n. 11
Ex hoc autem, quod quaedam animalia memoriam habent, et quaedam non habent, sequitur quod quaedam sunt
prudentia et quaedam non. Cum enim prudentia ex praeteritorum memoria de futuris provideat (unde secundum
Tullium in secundo rhetoricae, partes eius ponuntur memoria, intelligentia, et providentia), in illis animalibus prudentia
esse non potest, qui memoria carent. Illa vero animalia, quae memoriam habent, aliquid prudentiae habere possunt.
Dicitur autem prudentia aliter in brutis animalibus, et aliter hominibus inesse. In hominibus quidem est prudentia
secundum quod ex ratione deliberant quid eos oporteat agere; unde dicitur sexto Ethicorum, quod prudentia est recta
ratio agibilium. Iudicium autem de rebus agendis non ex rationis deliberatione, sed ex quodam naturae instinctu,
prudentia in aliis animalibus dicitur. Unde prudentia in aliis animalibus est naturalis aestimatio de convenientibus
prosequendis, et fugiendis nocivis, sicut agnus sequitur matrem et fugit lupum.
[81578] In Metaphysic., lib. 1 l. 1 n. 12
Inter ea vero, quae memoriam habent, quaedam habent auditum et quaedam non. Quaecumque autem auditum non
habent, ut apes, vel si quod aliud huiusmodi animal est, licet prudentiam habere possint, non tamen sunt disciplinabilia,
ut scilicet per alterius instructionem possint assuescere ad aliquid faciendum vel vitandum: huiusmodi enim instructio
praecipue recipitur per auditum: unde dicitur in libro de sensu et sensato, quod auditus est sensus disciplinae. Quod
autem dicitur apes auditum non habere, non repugnat ei, quod videntur ex quibusdam sonis exterreri. Nam sicut sonus
vehemens occidit animal, et scindit lignum, ut in tonitruo patet, non propter sonum, sed propter commotionem aeris
vehementem in quo est sonus: ita animalia, quae auditu carent, iudicium de sonis non habendo possunt per sonos aereos
exterreri. Illa vero animalia, quae memoriam et auditum habent, et disciplinabilia et prudentia esse possunt.
[81579] In Metaphysic., lib. 1 l. 1 n. 13
Patet igitur tres esse gradus cognitionis in animalibus. Primus est eorum, quae nec auditum nec memoriam habent: unde
nec disciplinabilia sunt, nec prudentia. Secundus est eorum quae habent memoriam, sed non auditum; unde sunt
prudentia, et non disciplinabilia. Tertius est eorum, quae utrumque habent, et sunt prudentia et disciplinabilia. Quartus
autem modus esse non potest, ut scilicet sit aliquod animal, quod habeat auditum, et non habeat memoriam. Sensus
enim, qui per exterius medium suum sensibile apprehendunt, inter quos est auditus, non sunt nisi in animalibus quae
moventur motu progressivo, quibus memoria deesse non potest, ut dictum est.
[81580] In Metaphysic., lib. 1 l. 1 n. 14
Deinde cum dicit alia quidem ostendit gradus cognitionis humanae. Et circa hoc duo facit. Primo namque ostendit in
quo cognitio humana excedit praedictorum cognitionem. Secundo ostendit quomodo humana cognitio per diversos
gradus distribuatur, ibi, fit autem ex memoria. Dicit ergo in prima parte, quod vita animalium regitur imaginatione et
memoria: imaginatione quidem, quantum ad animalia imperfecta; memoria vero quantum ad animalia perfecta. Licet
enim et haec imaginationem habeant, tamen unumquodque regi dicitur ab eo quod est principalius in ipso. Vivere
autem hic non accipitur secundum quod est esse viventis, sicut accipitur in secundo de anima: cum dicitur, vivere
viventibus est esse. Nam huiusmodi vivere animalis non est ex memoria et imaginatione, sed praecedit utrumque.
Accipitur autem vivere pro actione vitae, sicut et conversationem hominum vitam dicere solemus. In hoc vero, quod
cognitionem animalium determinat per comparationem ad regimen vitae, datur intelligi quod cognitio inest ipsis
animalibus non propter ipsum cognoscere, sed propter necessitatem actionis.
[81581] In Metaphysic., lib. 1 l. 1 n. 15
Supra memoriam autem in hominibus, ut infra dicetur, proximum est experimentum, quod quaedam animalia non
participant nisi parum. Experimentum enim est ex collatione plurium singularium in memoria receptorum. Huiusmodi
autem collatio est homini propria, et pertinet ad vim cogitativam, quae ratio particularis dicitur: quae est collativa
intentionum individualium, sicut ratio universalis intentionum universalium. Et, quia ex multis sensibus et memoria
animalia ad aliquid consuescunt prosequendum vel vitandum, inde est quod aliquid experimenti, licet parum,
participare videntur. Homines autem supra experimentum, quod pertinet ad rationem particularem, habent rationem
universalem, per quam vivunt, sicut per id quod est principale in eis.
[81582] In Metaphysic., lib. 1 l. 1 n. 16

