Per hoc autem quod hic philosophus dicit, non solum excluditur opinio Platonis ponentis commune unum et idem per
se existere: sed etiam excluditur opinio eorum qui dicunt, quod illud quod pertinet ad naturam generis, non differt
specie in speciebus diversis; sicut quod anima sensibilis non differt specie in homine et equo.
[83690] In Metaphysic., lib. 10 l. 10 n. 9
Deinde cum dicit contrarietas igitur ostendit quod differentia diversificans secundum se genus modo praedicto, est
contrarietas; dicens: cum differentia secundum speciem sit secundum se diversificans genus, manifestum est quod haec
differentia est contrarietas. Et hoc primo manifestat ex inductione. Videmus enim quod omnia genera dividuntur per
opposita. Quod quidem necesse est. Nam ea quae non sunt opposita, possunt simul existere in eodem. Quae autem
huiusmodi sunt, non possunt esse diversa, cum non ex necessitate sint in diversis. Unde oportet quod solum oppositis
aliquid commune dividatur.
[83691] In Metaphysic., lib. 10 l. 10 n. 10
Non autem divisio generis in diversas species potest fieri per alia opposita. Nam contradictorie opposita non sunt in
eodem genere, cum negatio nihil ponat. Et simile est de privative oppositis, cum privatio non sit nisi negatio in subiecto
aliquo. Relativa etiam, ut supra habitum est, non sunt eiusdem generis, nisi quae secundum se adinvicem referuntur,
quae quodammodo sunt contraria, ut supra dictum est. Et sic relinquitur quod sola contraria faciunt differre specie, ea
quae sunt unius generis.
[83692] In Metaphysic., lib. 10 l. 10 n. 11
Deinde cum dicit et quod manifestat idem per rationem; dicens, quod contraria sunt in eodem genere, sicut ostensum
est. Dictum est enim quod contrarietas est differentia perfecta. Et iterum dictum est quod differentia secundum speciem
est aliquid alicuius, idest ab aliquo. Et quod praeter hoc, idem genus oportet esse in ambobus differentibus specie. Et ex
his duobus sequitur, quod omnia contraria sint in eadem coelementatione categoriae, idest in eadem ordinatione
praedicamentali. Ut hoc tamen intelligatur de contrariis, quaecumque sunt differentia specie, et non genere. Quod
quidem dicit praeservando se a corruptibili et incorruptibili, de quibus post dicetur quod sunt diversa genere.
[83693] In Metaphysic., lib. 10 l. 10 n. 12
Et non solum contraria sunt in uno genere, sed sunt etiam diversa abinvicem. Quod patet: quia ea quae perfecte
differunt, sicut contraria, non sunt invicem simul. Unde, cum ad differentiam secundum speciem requiratur identitas
generis, et diversificatio generis per diversas species, et cum utrumque in contrarietate reperiatur, sequitur quod
differentia secundum speciem sit contrarietas. Quod manifestum est; quia hoc est aliqua esse diversa secundum
speciem existentia in eodem genere, habere contrarietatem differentiarum, cum sint individua, idest non ulterius divisa
in species, sicut sunt species specialissimae. Quae quidem dicuntur individua, inquantum ulterius non dividuntur
formaliter. Particularia vero dicuntur individua, inquantum nec materialiter nec formaliter ulterius dividuntur. Et sicut
diversa specie sunt quae contrarietatem habent, ita eadem specie sunt, quae non habent contrarietatem, cum sint
individua secundum formalem differentiam. Contrarietates enim fiunt in divisione, non solum in supremis generibus,
sed etiam in mediis, prius quam veniatur ad individua, idest ad ultimas species. Sic igitur manifestum est, quod licet
non in omni genere sit contrarietas specierum, in omni tamen genere est contrarietas differentiarum.
[83694] In Metaphysic., lib. 10 l. 10 n. 13
Deinde cum dicit quare palam concludit quoddam corollarium ex dictis; scilicet quod nihil eorum quae conveniunt in
genere, sicut sunt species generis, dicitur idem specie, nec diversum specie ad genus; quia id ad quod aliquid dicitur
specie idem, habet unam et eamdem differentiam; illud autem ad quod aliquid dicitur diversum specie, habet oppositam
differentiam. Si igitur aliqua specierum diceretur idem specie vel diversum ad genus, sequeretur quod genus haberet in
sui ratione aliquam differentiam. Sed hoc falsum est.
[83695] In Metaphysic., lib. 10 l. 10 n. 14
Quod sic patet. Materia enim ostenditur negatione, idest natura materiae intelligitur per negationem omnium formarum.
Genus autem est quodammodo materia, sicut expositum est. Et loquimur nunc de genere quod invenitur in naturis
rerum, non de genere quod in hominibus dicitur, sicut genus Romanorum vel Heraclidarum. Unde patet quod etiam
genus in sua ratione non habet differentiam aliquam.
[83696] In Metaphysic., lib. 10 l. 10 n. 15
Et sic patet, quod nulla species a suo genere differt specie, nec est cum eo idem specie: et similiter non differunt aliqua
specie ab illis quae non sunt in eodem genere, proprie loquendo, sed differunt genere ab eis. Specie vero differunt ab
his quae sunt in eodem genere: quia contrarietas est differentia qua aliqua differunt specie, ut ostensum est: non quia
ipsa contrarietas differentiarum differat specie, licet contraria differant specie; sed contrarietas est solum in his quae
sunt eiusdem generis. Unde relinquitur quod differre specie non sit proprie in his quae sunt alterius generis.
Lectio 11
[83697] In Metaphysic., lib. 10 l. 11 n. 1
Quia philosophus iam ostendit quod differentia secundum speciem est contrarietas, hic ostendit in quibus contrarietas
non sit differentia secundum speciem; et dividitur in partes duas. In prima ostendit quod sunt contraria, quae non
faciunt differre secundum speciem, sed sunt in eadem specie. In secunda ostendit quae sunt contraria quae faciunt
genere differre, non solum specie, ibi, quoniam vero contraria diversa et cetera. Circa primum duo facit. Primo movet
dubitationem. Secundo solvit, ibi, aut quia hoc quidem dicit et cetera. Dicit ergo primo, quod dubitatio est quare femina

