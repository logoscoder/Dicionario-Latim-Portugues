Superius in quarto huius philosophus ostendit quod ista scientia habet pro subiecto ens, et unum, quod cum ente
convertitur. Et ideo, postquam determinavit de ente per accidens, et de ente quod significat veritatem propositionis, in
sexto; et de ente per se secundum quod dividitur per decem praedicamenta, in septimo et in octavo; et secundum quod
dividitur per potentiam et actum, in nono: nunc in hoc decimo intendit determinare de uno, et de his quae consequuntur
ad unum: et dividitur in duas partes. In prima determinat de uno secundum se. In secunda per comparationem ad multa,
ibi, opponuntur autem unum et multa. Prima dividitur in duas. In prima ostendit quot modis unum dicitur. In secunda
determinat quamdam proprietatem eius, ibi, maxime vero in eo quod est metrum esse. Prima in tres. In prima
determinat quot modis dicitur unum. In secunda reducit omnes illos ad rationem unam, ibi, dicitur quidem igitur unum.
In tertia ostendit quot modis unum praedicatur de his de quibus dicitur, ibi, oportet enim intelligere. Circa primum tria
facit. Primo ponit duos modos unius. Secundo ostendit rationem unitatis in his duobus modis, ibi, tale vero. Tertio ponit
alios duos modos unius, ibi, haec autem.
[83492] In Metaphysic., lib. 10 l. 1 n. 2
Circa primum primo ponit primum modum dicendi unum; dicens, quod in quinto libro ostensum est, quoties dicantur
nomina quae pertinent ad considerationem huius scientiae. Dictum est enim quod unum dicitur multis modis. Sed cum
multipliciter dicatur unum, principales modi sunt quatuor: ita tamen quod dicamus modos unius, secundum quos unum
dicitur primo et per se, et non per accidens. Nam unum per accidens habet alios suos modos.
[83493] In Metaphysic., lib. 10 l. 1 n. 3
Et inter modos unius dicti per se, unus modus est secundum quod continuum dicitur unum. Quod quidem accipi potest
dupliciter: aut universaliter, scilicet quocumque modo sit aliquid continuum dicatur unum: aut unum continuitate solum
quod secundum naturam est continuum, quod maxime continuum est, et non est continuum per violentiam, aut per
artem, neque per alium modum contactus, sicut patet in castraturis lignorum, neque per aliquam continuitatem, sicut in
his quae continuantur vel ligantur clavo vel quocumque vinculo.
[83494] In Metaphysic., lib. 10 l. 1 n. 4
Continuum autem secundum naturam dicitur dupliciter: scilicet, quod est totum uniforme, ut linea recta, aut etiam
circularis: et quod non est totum uniforme, sicut duae lineae constituentes angulum in quo continuantur. Maxime autem
horum est unum et per prius unum, quod dicitur linea recta vel circularis, quam lineae angulum constituentes. Nam
linea recta oportet quod habeat unum motum. Non enim potest esse quod una pars eius moveatur et alia quiescat, nec
una sic moveatur, alia vero aliter; sed tota simul et uno motu movetur. Et similiter etiam in circulari est.
[83495] In Metaphysic., lib. 10 l. 1 n. 5
Sed in duobus continuis constituentibus angulum, hoc non convenit. Possumus enim imaginari quod una linea quiescat,
et altera moveatur ei appropinquans, et minorem angulum constituat; aut ab ea elongata, et constituens angulum
maiorem. Vel etiam quod utraque moveatur in diversas partes. Et ideo dicit quod illud continuum est magis unum,
cuius motus est indivisibilior, et magis simplex.
[83496] In Metaphysic., lib. 10 l. 1 n. 6
Secundo cum dicit amplius tale ponit secundum modum: in quo quidem consideratur non solum quod id quod dicitur
unum, sit tale, idest continuum; sed et quod plus habeat, scilicet quod sit quoddam totum habens aliquam formam aut
speciem; sicut animal est unum, et superficies triangularis est una. Hoc igitur unum supra unitatem continuitatis addit
unitatem quae est ex forma, secundum quam aliquid est totum, et speciem habens.
[83497] In Metaphysic., lib. 10 l. 1 n. 7
Et quia aliquid est totum per naturam, aliquid vero per artem, addidit, quod maxime est unum, siquidem est unum per
naturam, et non per violentiam. Sicut per violentiam ad aliquod totum constituendum coniunguntur quaecumque
uniuntur aut visco aut aliqua tali coniunctione. Sed id quod est coniunctum per naturam est magis unum, quia scilicet
est sibiipsi causa quod sit continuum, quia per suam naturam est tale.
[83498] In Metaphysic., lib. 10 l. 1 n. 8
Deinde cum dicit tale vero ostendit rationem unitatis in istis duobus modis; dicens, quod aliquid est tale et continuum et
unum, eo quod motus eius est et unus et indivisibilis, loco et tempore. Loco quidem, quia versus quamcumque partem
loci movetur una pars continui et alia. Tempore vero, quia quando movetur una, et alia.
[83499] In Metaphysic., lib. 10 l. 1 n. 9
Unde si aliquod continuum et totum per naturam dicitur unum quia motus eius est unus, manifestum est quod si aliquod
continuum et totum habet in se principium primi motus, hoc erit primum unum in magnitudine. Sicut inter motus,
primus motus est localis; et inter motus locales, primus est circularis, ut probatur in octavo physicorum. Et inter
corpora, quae moventur motu circulari, aliquod est quod habet principium talis motus, scilicet corpus quod revolvitur et
revolvit alia corpora motu diurno. Unde manifestum est, quod haec est prima magnitudo una, quia habet primum
principium motus primi. Sic igitur apparent duo modi unitatis: aut sicut continuum dicitur unum, aut sicut totum dicitur
unum.
[83500] In Metaphysic., lib. 10 l. 1 n. 10
Deinde cum dicit haec autem ponit alios modos unius; dicens, quod quaedam alia dicuntur unum non propter motum
unum, sed propter rationem unam. Huiusmodi autem sunt quorum intelligentia est una, quae una apprehensione
apprehenduntur ab anima. Et dicuntur una apprehensione apprehendi talia, quorum est una apprehensio indivisibilis.
[83501] In Metaphysic., lib. 10 l. 1 n. 11

