[84216] In Metaphysic., lib. 12 l. 12 n. 19
Tertio ibi, alii vero ostendit quomodo in ponendo bonum esse principium, defecerunt etiam illi. Et hoc ostendit primo
in communi; dicens, quod quidam, licet recte dicerent ponentes bonum esse principium omnium, tamen in hoc
defecerunt, quia non determinaverunt quomodo bonum esset principium, utrum scilicet ut finis, aut ut forma, aut ut
movens. Haec enim tria habent rationem perfecti et boni; non autem materia, quae non perficitur nisi per formam, unde
de ea mentionem non facit.
[84217] In Metaphysic., lib. 12 l. 12 n. 20
Secundo ibi, inconvenienter autem descendit ad speciales opiniones; et primo ad opinionem Empedoclis; dicens, quod
inconvenienter Empedocles ponit bonum esse principium. Ponit enim amorem principium, quasi bonum. Sed amorem
dicit esse principium dupliciter. Dicit enim quod est ut movens, inquantum habet unire et congregare: et iterum ponit,
quod est principium sicut materia. Probat enim amorem esse partem mixtorum. Corpora enim ponebat esse mixta ex
quatuor elementis et amicitia et lite. Licet autem contingat esse principium idem sicut materia et sicut movens, non
tamen secundum eamdem rationem. Potest enim ignis esse movens secundum formam et materiale principium
secundum materiam: non autem secundum idem: quia movens, inquantum huiusmodi, est in actu, materia autem,
inquantum huiusmodi, est in potentia. Restat igitur assignandum secundum quid amor sit materia, et secundum quid est
movens, quod ipse non assignat.
[84218] In Metaphysic., lib. 12 l. 12 n. 21
Aliud autem inconveniens, quod sequitur opinionem Empedoclis, est quod posuit litem esse primum principium
incorruptibile. Quae quidem secundum ipsum videtur esse ipsa natura mali: malum autem secundum recte opinantes
non ponitur principium esse, sed solum bonum, ut dictum est.
[84219] In Metaphysic., lib. 12 l. 12 n. 22
Tertio ibi, Anaxagoras autem descendit ad opinionem Anaxagorae; dicens, quod Anaxagoras posuit bonum esse
principium primum quasi movens. Dixit enim quod intellectus movet omnia. Sed manifestum est quod semper
intellectus movet gratia alicuius, idest propter finem. Quare oportet quod ponat alterum aliquod principium, propter
quod intellectus moveat. Nisi forte dicat sicut nos diximus, scilicet quod idem potest esse intellectus et intellectum, et
quod intellectus moveat propter seipsum, quod aliquo modo invenitur in his quae agunt per intellectum secundum nos.
Ars enim medicinae agit propter sanitatem, et sanitas est quodam modo ipsa ars medicinae, ut supra dictum est.
[84220] In Metaphysic., lib. 12 l. 12 n. 23
Aliud autem inconveniens sequi videtur contra opinionem Anaxagorae, si sustineatur communis opinio, scilicet quod
contraria sunt principia omnium. Secundum hoc enim videbitur inconveniens, quod non facit aliquod principium
contrarium bono et intellectui.
[84221] In Metaphysic., lib. 12 l. 12 n. 24
Deinde cum dicit omnes autem ostendit tertium quod supra posuit, scilicet quod ponentes principia contraria esse, non
dicunt quomodo principiata sunt ex contrariis. Et hoc est quod dicit, quod omnes dicentes principia esse contraria non
utuntur ad causandum ea quae sunt apparentia in entibus. Nisi aliquis figuret, idest nisi aliquis velit fingere vel
figurabiliter dicere.
[84222] In Metaphysic., lib. 12 l. 12 n. 25
Et primo cum dicit, et quare haec quidem et cetera. Ostendit quod non possunt causare differentiam corruptibilium vel
incorruptibilium. Dicit ergo, quod nullus antiquorum philosophorum assignat causam, quare entia quaedam sunt
corruptibilia, et quaedam incorruptibilia. Ponunt enim quidam eorum entia omnia esse ex eisdem principiis, scilicet
contrariis. Et haec est opinio antiquorum naturalium. Alii vero, scilicet poetae theologi, posuerunt omnia ex non ente.
Unde supra dixit, quod generat mundum ex non ente. Et sic, cum eamdem originem utrique assignent omnibus entibus,
non possunt causare distinctionem rerum secundum corruptibile et incorruptibile. Et ideo alii, ut ad hoc non cogantur,
quod scilicet ponant omnia esse ex non ente, vel quod assignent causam distinctionis rerum, posuerunt omnia esse
unum, totaliter a rebus distinctionem tollentes: et haec est opinio Parmenidis et Melissi.
[84223] In Metaphysic., lib. 12 l. 12 n. 26
Secundo ibi, amplius propter ostendit quod etiam in alio deficiunt, quia scilicet non possunt assignare causam, quare
generatio sit sempiterna, nec possunt assignare quae sit universalis causa generationis; neutrum enim contrariorum est
universalis generationis causa.
[84224] In Metaphysic., lib. 12 l. 12 n. 27
Tertio ibi, et duo principia tertium ponit, in quo deficiunt ponentes principia esse contraria. Necesse est enim eis
assignare quod alterum contrariorum sit principalius principium, cum semper alterum sit ut privatio. Vel intendit, quod
necesse est ponere aliquod principium principalius utroque contrariorum, ex quo ratio assignari possit quare quaedam
attribuuntur uni contrariorum sicut principio, et quaedam alteri, utpote quare quodam tempore moveat lis elementa ad
separationem, et quodam tempore amicitia ad congregationem.
[84225] In Metaphysic., lib. 12 l. 12 n. 28
Et hoc etiam accidit ponentibus esse species. Necesse enim est eis ponere aliquod principium principalius speciebus.
Manifestum est enim, quod ea quae generantur et corrumpuntur, non semper eodem modo participant speciem. Unde
oportet ponere aliquod principium, ex quo assignetur ratio, quare hoc individuum prius participavit, aut modo participat
speciem.

