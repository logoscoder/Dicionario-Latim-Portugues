[83557] In Metaphysic., lib. 10 l. 4 n. 4
Et quidem quod non opponantur secundum contradictionem, manifestum est, quia neutrum eorum verificatur de non
ente. Non ens enim neque unum neque multa est. Oporteret autem alteram partem contradictionis verificari tam de ente
quam de non ente. Similiter etiam manifestum est, quod non opponuntur ut ad aliquid dicta. Nam unum et multitudo
dicuntur absolute.
[83558] In Metaphysic., lib. 10 l. 4 n. 5
Sed cum dixerit quod unum et multitudo opponuntur ut indivisibile et divisibile, quae videntur opponi secundum
privationem et habitum, concludit tamen quod unum et multitudo opponuntur ut contraria. Oppositio enim quae est
secundum privationem et habitum, est principium oppositionis quae est secundum contrarietatem, ut infra patebit.
Alterum enim contrariorum semper est privatio, sed non privatio pura. Sic enim non participaret naturam generis, cum
contraria sint in eodem genere. Oportet igitur quod utrumque contrariorum sit natura quaedam, licet alterum eorum
participet naturam generis cum quodam defectu, sicut nigrum se habet ad album, ut supra dictum est. Quia igitur unum
non significat privationem puram, non enim significat ipsam indivisionem, sed ipsum ens indivisum, manifestum est
quod unum et multitudo non opponuntur secundum privationem puram et habitum, sed sicut contraria.
[83559] In Metaphysic., lib. 10 l. 4 n. 6
Tertio ibi, dicitur autem. Respondet tacitae quaestioni. Quia enim dixerat quod unum se habet ad multitudinem ut
divisibile ad indivisibile, indivisibile autem videtur privatio esse divisibilis, cum privatio sit posterior habitu et forma,
videtur sequi, quod unum sit posterius multitudine: cum tamen supra dixerit, quod unum est principium multitudinis, ex
quo cognoscitur.
[83560] In Metaphysic., lib. 10 l. 4 n. 7
Ad huius igitur obiectionis solutionem videndam, considerandum est, quod ea quae sunt priora secundum naturam et
magis nota, sunt posteriora et minus nota quo ad nos, eo quod rerum notitiam per sensum accipimus. Composita autem
et confusa prius cadunt in sensu, ut dicitur in primo physicorum. Et inde est, quod composita prius cadunt in nostram
cognitionem. Simpliciora autem quae sunt priora et notiora secundum naturam, cadunt in cognitionem nostram per
posterius. Inde est quod prima rerum principia non definimus nisi per negationes posteriorum; sicut dicimus quod
punctum est, cuius pars non est; et Deum cognoscimus per negationes, inquantum dicimus Deum incorporeum esse,
immobilem, infinitum.
[83561] In Metaphysic., lib. 10 l. 4 n. 8
Sic igitur licet unum prius secundum naturam sit multitudine, tamen secundum cognitionem nostram definitur et
nominatur ex privatione divisionis. Et propter hoc philosophus dicit quod ipsum unum dicitur, idest nominatur et
ostenditur, idest cognoscitur ex suo contrario, sicut indivisibile ex divisibili: propter hoc quod multitudo est magis
sensibilis quam unum, et divisibile magis quam indivisibile. Unde multitudo ratione prius est quam indivisibile, non
quidem secundum ordinem naturae, sed propter sensum qui est principium nostrae cognitionis.
[83562] In Metaphysic., lib. 10 l. 4 n. 9
Sed contra ea quae hic philosophus determinat, duplex dubitatio consurgit. Prima quidem circa hoc quod dicit, quod
unum et multa opponuntur ut contraria. Hoc enim videtur impossibile, quia unum constituit multitudinem. Unum autem
contrariorum non constituit aliud, sed magis destruit.
[83563] In Metaphysic., lib. 10 l. 4 n. 10
Sciendum igitur est, quod cum contraria differant secundum formam, ut infra dicetur, cum dicimus aliqua esse
contraria, accipiendum est utrumque eorum secundum quod habet formam, non autem secundum quod est pars habentis
formam. Corpus enim secundum quod absque anima accipitur ut formam habens, opponitur animali ut inanimatum
animato. Secundum vero quod accipitur non quasi aliquod perfectum et formatum, non opponitur animali, sed est pars
materialis ipsius. Et sic etiam videmus in numeris. Nam binarius secundum quod est quoddam totum, speciem et
formam determinatam habens, est diversum specie a ternario; si vero consideretur absque hoc quod sit perfectum per
formam, est pars ternarii.
[83564] In Metaphysic., lib. 10 l. 4 n. 11
Sic igitur et ipsum unum secundum quod consideratur ut in se perfectum et speciem quamdam habens, opponitur
multitudini; quia quod est unum, non est multa neque e contra. Prout vero consideratur ut non completum secundum
speciem et formam, sic non opponitur multitudini, sed est pars eius.
[83565] In Metaphysic., lib. 10 l. 4 n. 12
Secunda autem dubitatio oritur circa hoc quod dicit, quod multitudo est prior ratione quam unum. Cum enim unum sit
de ratione multitudinis, eo quod multitudo non est aliud quam aggregatio unitatum, si ipsum unum est posterius ratione
quam multitudo, sequitur quod in ratione unius et multitudinis, est quidam circulus; ita quod necesse sit per
multitudinem intelligi unitatem, et e converso. Circulus autem in rationibus rerum non suscipitur, quia esset idem
eodem notius et minus notum, quod est impossibile.
[83566] In Metaphysic., lib. 10 l. 4 n. 13
Dicendum igitur quod nihil prohibet aliquid esse prius et posterius eodem secundum rationem, secundum diversa in eo
considerata. In multitudine enim considerari potest, et quod multitudo est, et ipsa divisio. Ratione igitur divisionis prior
est quam unum secundum rationem. Nam unum est quod non dividitur. Secundum autem quod est multitudo, posterius
est uno secundum rationem, cum multitudo dicatur aggregatio unitatum.

