Deinde cum dicit et hoc idem multiplicat quaestiones ex parte substantiae; et ponit duas quaestiones: quarum prima est,
utrum dicendum sit, quod sint solum substantiae sensibiles, ut antiqui naturales posuerunt, vel etiam praeter substantias
sensibiles sint aliae substantiae immateriales et intelligibiles, ut posuit Plato.
[81917] In Metaphysic., lib. 3 l. 2 n. 6
Secunda quaestio est, si sunt aliquae substantiae separatae a sensibilibus, utrum sint unicae, idest unius generis tantum,
aut sint plura genera talium substantiarum, sicut quidam attendentes duplicem abstractionem, scilicet universalis a
particulari, et formae mathematicae a materia sensibili, posuerunt utrumque genus subsistere. Et ita ponebant
substantias separatas quae sunt universalia abstracta subsistentia, inter quae et substantias sensibiles particulares
posuerunt mathematica subsistentia separata, scilicet numeros, magnitudines et figuras. De istis igitur quaestionibus
sicut nunc moventur, perscrutandum est inferius; primo quidem disputative, secundo determinando veritatem.
[81918] In Metaphysic., lib. 3 l. 2 n. 7
Deinde cum dicit et utrum circa inquirit utrum consideratio huius scientiae de accidentibus sit. Et ponit tres
quaestiones. Quarum prima est, utrum speculatio huius scientiae sit solum circa substantias, propter hoc quod dicitur
philosophia substantiae: aut etiam sit circa ea quae per se substantiis accidunt, eo quo ad eamdem scientiam pertinere
videtur ut consideret subiectum et per se accidentia subiecti.
[81919] In Metaphysic., lib. 3 l. 2 n. 8
Secunda quaestio est, utrum haec scientia consideret de quibusdam quae videntur esse per se accidentia entis, et
consequi omnia entia: scilicet de eodem et diverso, simili et dissimili, et de contrarietate, et de priori et posteriori, et
omnibus aliis huiusmodi, de quibus dialectici tractant, qui habent considerationem de omnibus. Sed tamen de
huiusmodi perscrutantur, non ex necessariis, sed ex probabilibus. Ex una enim parte videtur quod cum sint communia,
pertineant ad philosophum primum. Ex alia parte videtur quod ex quo dialectici ista considerant, quorum est ex
probabilibus procedere, quod non pertineat ad considerationem ipsius philosophi cuius est demonstrare.
[81920] In Metaphysic., lib. 3 l. 2 n. 9
Tertia quaestio est, cum ad ista communia accidentia entis quaedam per se consequantur, utrum ad philosophum
pertineat circa unumquodque horum solum considerare quid est, aut etiam illa quae consequuntur ad ipsa, puta utrum
unum uni sit contrarium.
Lectio 3
[81921] In Metaphysic., lib. 3 l. 3 n. 1
Postquam philosophus movit quaestiones pertinentes ad modum considerandi huius scientiae, hic movet quaestiones
pertinentes ad res de quibus ista scientia considerat. Et quia ista scientia considerat de principiis primis, ut in primo
dictum est, ideo movet hic quaestiones de principiis rerum. Prima autem rerum principia ponebantur et species et
mathematica. Unde primo movet quaestiones pertinentes ad species. Secundo quaestiones pertinentes ad mathematica,
ibi, adhuc autem utrum numeri, aut longitudines et cetera. Circa primum duo facit. Primo quaerit quae sunt principia.
Secundo qualia sunt, ibi, amplius autem utrum principia numero aut specie determinata et cetera. Quia vero principia
ponebantur universalia separata, primo quaeritur utrum universalia sint principia. Secundo utrum res separatae sint
principia, ibi, maxime vero quaerendum est et cetera. Circa primum ponit duas quaestiones; quarum prima est, utrum
genera sint principia et elementa rerum, aut ea in quae sicut in ultima dividitur quodcumque singulare existens. Et ratio
huius dubitationis est, quia elementum est ex quo primo componitur res, et in quod ultimo dividitur. Invenimus autem
duplicem modum compositionis et divisionis: unum scilicet secundum rationem, prout species resolvuntur in genera. Et
secundum hoc videntur genera esse principia et elementa, ut Plato posuit. Alio modo secundum naturam sicut corpora
naturalia componuntur ex igne et aere et aqua et terra, et in haec resolvuntur. Et propter hoc naturales posuerunt esse
prima principia elementa.
[81922] In Metaphysic., lib. 3 l. 3 n. 2
Secunda quaestio est, supposito quod genera sint principia rerum, utrum principia sint universalia dicta de individuis,
scilicet species specialissimae, quas genera appellat secundum Platonicorum consuetudinem, quia continent sub se
plura individua, sicut genera plures species; aut magis sint principia prima generalissima, ut puta quid sit magis
principium, utrum animal vel homo, qui est principium quoddam secundum Platonicos, et magis vere existens quam
singulare. Oritur autem haec dubitatio propter duas divisiones rationis. Quarum una est secundum quam genera
dividimus in species. Alia vero est secundum quam species resolvimus in genera. Semper enim videtur illud quod est
ultimus terminus divisionis esse primum principium et elementum in componendo.
[81923] In Metaphysic., lib. 3 l. 3 n. 3
Deinde cum dicit maxime vero quaerit de principiis ex parte separationis: et movet quatuor quaestiones, quarum prima
est, cum primi naturales posuerint solum causam materialem, utrum aliquid aliud praeter materiam sit causa secundum
se, aut non.
[81924] In Metaphysic., lib. 3 l. 3 n. 4
Secunda quaestio est, supposito quod aliquid praeter materiam sit causa, utrum illud sit separabile a materia, sicut
posuit Plato, aut sicut posuit Pythagoras.
[81925] In Metaphysic., lib. 3 l. 3 n. 5

