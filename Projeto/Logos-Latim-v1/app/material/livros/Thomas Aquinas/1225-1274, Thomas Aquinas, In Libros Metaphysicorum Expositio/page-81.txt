grammatica considerat omnes voces. Si igitur omnia entia sint unius generis aliquo modo, oportet quod omnes species
eius pertineant ad considerationem unius scientiae quae est generalis: et species entium diversae pertineant ad species
illius scientiae diversas. Hoc autem dicit, quia non oportet quod una scientia consideret de omnibus speciebus unius
generis secundum proprias rationes singularum specierum, sed secundum quod conveniunt in genere. Secundum autem
proprias rationes pertinent ad scientias speciales, sicut est in proposito. Nam omnes substantiae, inquantum sunt entia
vel substantiae, pertinent ad considerationem huius scientiae: inquantum autem sunt talis vel talis substantia, ut leo vel
bos, pertinent ad scientias speciales.
Lectio 2
[82113] In Metaphysic., lib. 4 l. 2 n. 1
Hic procedit ad ostendendum quod ad considerationem unius scientiae pertinent considerare huiusmodi communia,
scilicet unum et multa, idem et diversum: et circa hoc duo facit. Primo ostendit hoc de singulis per proprias rationes.
Secundo de omnibus simul per quasdam rationes communes, ibi, et philosophi est de omnibus posse speculari. Circa
primum duo facit. Primo ostendit quod de omnibus hic considerare debet philosophus. Secundo docet modum
considerandi, ibi, quare quoniam unum multipliciter et cetera. Circa primum duo facit. Primo ostendit quod ad hanc
scientiam pertineat considerare de uno et de speciebus unius. Secundo quod ad eamdem scientiam pertineat considerare
de omnibus oppositis, ibi, quoniam autem unius est opposita considerare. Circa primum duo facit. Primo enim ostendit
quod huius scientiae est considerare de uno. Secundo quod eius sit considerare de speciebus unius, ibi, quare
quotcumque unius. Dicit ergo primo, quod ens et unum sunt idem et una natura. Hoc ideo dicit, quia quaedam sunt
idem numero quae non sunt una natura, sed diversae, sicut Socrates, et hoc album, et hoc musicum. Unum autem et ens
non diversas naturas, sed unam significant. Hoc autem contingit dupliciter. Quaedam enim sunt unum quae
consequuntur se adinvicem convertibiliter sicut principium et causa. Quaedam vero non solum convertuntur ut sint
idem subiecto, sed etiam sunt unum secundum rationem, sicut vestis et indumentum.
[82114] In Metaphysic., lib. 4 l. 2 n. 2
Unum autem et ens significant unam naturam secundum diversas rationes. Unde sic se habent sicut principium et causa,
sed non sicut tunica et vestis, quae sunt nomina penitus synonyma. Nihil tamen differt ad propositum, si similiter
accipiamus ea dici, sicut illa quae sunt unum et subiecto et ratione. Sed hoc erit magis prae opere, idest magis utile ad
hoc quod intendit. Intendit enim probare quod unum et ens cadunt sub eadem consideratione, et quod habent species
sibi correspondentes. Quod manifestius probaretur si unum et ens essent idem re et ratione, quam si sint idem re et non
ratione.
[82115] In Metaphysic., lib. 4 l. 2 n. 3
Quod autem sint idem re, probat duabus rationibus, quarum primam ponit ibi, idem enim, quae talis est. Quaecumque
duo addita uni nullam diversitatem afferunt, sunt penitus idem: sed unum et ens addita homini vel cuicumque alii
nullam diversitatem afferunt: ergo sunt penitus idem. Minor patet: idem enim est dictum homo, et unus homo. Et
similiter est idem dictum, ens homo, vel quod est homo: et non demonstratur aliquid alterum cum secundum dictionem
replicamus dicendo, est ens homo, et homo, et unus homo. Quod quidem probat sic.
[82116] In Metaphysic., lib. 4 l. 2 n. 4
Idem enim est generari et corrumpi hominem, et id quod est homo. Quod ex hoc patet, quia generatio est via ad esse, et
corruptio mutatio ab esse ad non esse. Unde nunquam generatur homo, quin generetur ens homo: nec unquam
corrumpitur homo, quin corrumpatur ens homo. Quae autem simul generantur et corrumpuntur sunt unum.
[82117] In Metaphysic., lib. 4 l. 2 n. 5
Et sicut dictum est quod ens et homo non separantur in generatione et corruptione, similiter apparet de uno. Nam cum
generatur homo, generatur unus homo: et cum corrumpitur, similiter corrumpitur. Unde manifestum est quod appositio
in istis ostendit idem; et per hoc quod additur vel unum vel ens, non intelligitur addi aliqua natura supra hominem. Ex
quo manifeste apparet, quod unum non est aliud praeter ens: quia quaecumque uni et eidem sunt eadem, sibiinvicem
sunt eadem.
[82118] In Metaphysic., lib. 4 l. 2 n. 6
Patet autem ex praedicta ratione, non solum quod sunt unum re, sed quod differunt ratione. Nam si non differrent
ratione, essent penitus synonyma; et sic nugatio esset cum dicitur, ens homo et unus homo. Sciendum est enim quod
hoc nomen homo, imponitur a quidditate, sive a natura hominis; et hoc nomen res imponitur a quidditate tantum; hoc
vero nomen ens, imponitur ab actu essendi: et hoc nomen unum, ab ordine vel indivisione. Est enim unum ens
indivisum. Idem autem est quod habet essentiam et quidditatem per illam essentiam, et quod est in se indivisum. Unde
ista tria, res, ens, unum, significant omnino idem, sed secundum diversas rationes.
[82119] In Metaphysic., lib. 4 l. 2 n. 7
Deinde cum dicit amplius autem hic ponit secundam rationem ad idem; quae talis est. Quaecumque duo praedicantur de
substantia alicuius rei per se et non per accidens, illa sunt idem secundum rem: sed ita se habent unum et ens, quod
praedicantur per se et non secundum accidens de substantia cuiuslibet rei. Substantia enim cuiuslibet rei est unum per
se et non secundum accidens. Ens ergo et unum significant idem secundum rem.
[82120] In Metaphysic., lib. 4 l. 2 n. 8

