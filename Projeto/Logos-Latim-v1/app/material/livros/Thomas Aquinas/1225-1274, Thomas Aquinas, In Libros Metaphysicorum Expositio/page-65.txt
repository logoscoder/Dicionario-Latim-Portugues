patet esse falsum. Quaedam enim eorum sunt genera, sicut species subalternae; quaedam vero non sunt genera, sicut
species specialissimae. Non ergo verum est, quod prima genera sive communia sint principia prima.
[82001] In Metaphysic., lib. 3 l. 8 n. 13
Praeterea. Si prima genera sunt principia, quia sunt principia cognitionis specierum, multo magis differentiae sunt
principia, quia differentiae sunt principia formalia specierum. Forma autem et actus est maxime principium
cognoscendi. Sed differentias esse principia rerum est inconveniens, quia secundum hoc erunt quasi infinita principia.
Sunt enim, ut ita dicatur, infinitae rerum differentiae; non quidem infinitae secundum rerum naturam, sed quoad nos. Et
quod sint infinitae, patet dupliciter. Uno modo siquis consideret multitudinem ipsam differentiarum secundum se. Alio
modo siquis accipiat primum genus quasi primum principium. Manifestum enim est quod sub eo continentur
innumerabiles differentiae. Non ergo prima genera sunt principia.
[82002] In Metaphysic., lib. 3 l. 8 n. 14
Deinde cum dicit at vero ostendit, quod species specialissimae sunt magis principia quam genera; et ponit tres rationes,
quarum prima talis est. Unum secundum Platonicos maxime videtur habere speciem, idest rationem principii. Unum
vero habet rationem indivisibilitatis, quia unum nihil est aliud quam ens indivisum. Dupliciter est autem aliquid
indivisibile: scilicet secundum quantitatem, et secundum speciem. Secundum quantitatem, quidem, sicut punctus et
unitas: et hoc indivisibile opponitur divisioni quantitatis. Secundum speciem autem, sicut quod non dividitur in multas
species. Sed inter haec duo indivisibilia prius et principalius est quod est indivisibile secundum speciem, sicut et
species rei est prior quam quantitas eius; ergo illud quod est indivisibile secundum speciem, est magis principium eo
quod est indivisibile secundum quantitatem. Et quidem secundum quantitatis numeralis divisionem videtur esse magis
indivisibile genus, quia multarum specierum est unum genus: sed secundum divisionem speciei magis est indivisibilis
una species. Et sic ultimum praedicatum de pluribus quod non est genus plurium specierum, scilicet species
specialissima, est magis unum secundum speciem quam genus. Sicut homo et quaelibet alia species specialissima, non
est genus aliquorum hominum. Est ergo magis principium species quam genus.
[82003] In Metaphysic., lib. 3 l. 8 n. 15
Deinde cum dicit amplius in quibus secundam rationem ponit, quae procedit ex quadam positione Platonis; qui quando
aliquid unum de pluribus praedicatur, non secundum prius et posterius, posuit illud unum separatum, sicut hominem
praeter omnes homines. Quando vero aliquid praedicatur de pluribus secundum prius et posterius, non ponebat illud
separatum. Et hoc est quod dicit quod in quibus prius et posterius est, scilicet quando unum eorum de quibus aliquod
commune praedicatur est altero prius, non est possibile in his aliquid esse separatum, praeter haec multa de quibus
praedicatur. Sicut si numeri se habent secundum ordinem, ita quod dualitas est prima species numerorum, non invenitur
idea numeri praeter omnes species numerorum. Eadem ratione non invenitur figura separata, praeter omnes species
figurarum.
[82004] In Metaphysic., lib. 3 l. 8 n. 16
Et huius ratio esse potest, quia ideo aliquod commune ponitur separatum, ut sit quoddam primum quod omnia alia
participent. Si igitur unum de multis sit primum, quod omnia alia participent, non oportet ponere aliquod separatum,
quod omnia participant. Sed talia videntur omnia genera; quia omnes species generum inveniuntur differre secundum
perfectius et minus perfectum. Et, per consequens, secundum prius et posterius secundum naturam. Si igitur eorum
quorum unum est prius altero, non est accipere aliquod commune separatum, si genus praeter species inveniatur, erunt
schola aliorum, idest erit eorum alia doctrina et regula, et non salvabitur in eis praedicta regula. Sed manifestum est
quod inter individua unius speciei, non est unum primum et aliud posterius secundum naturam, sed solum tempore. Et
ita species secundum scholam Platonis est aliquid separatum. Cum igitur communia sint principia inquantum sunt
separata, sequitur quod sit magis principium species quam genus.
[82005] In Metaphysic., lib. 3 l. 8 n. 17
Deinde cum dicit amplius autem tertiam rationem ponit quae sumitur ex meliori et peiori: quia in quibuscumque
invenitur unum alio melius, semper illud quod est melius, est prius secundum naturam. Sed horum quae sic se habent
non potest poni unum genus commune separatum: ergo eorum quorum unum est melius et aliud peius non potest poni
unum genus separatum. Et sic redit in idem quod prius. Haec enim ratio inducitur quasi confirmatio praecedentis, ad
ostendendum, quod in speciebus cuiuslibet generis invenitur prius et posterius.
[82006] In Metaphysic., lib. 3 l. 8 n. 18
Et ex tribus his rationibus concludit propositum; scilicet quod species specialissimae quae immediate de individuis
praedicantur, magis videntur esse principia quam genera. Ponitur enim genitivus generum loco ablativi more
Graecorum. Unde litera Boetii planior est, quae expresse concludit huiusmodi praedicata magis esse principia quam
genera.
[82007] In Metaphysic., lib. 3 l. 8 n. 19
Deinde cum dicit iterum autem obiicit in contrarium tali ratione. Principium et causa est praeter res quarum est
principium et causa, et possibile est ab eis esse separatum. Et hoc ideo quia nihil est causa sui ipsius. Et loquitur hic de
principiis et causis extrinsecis, quae sunt causae totius rei. Sed aliquid esse praeter singularia non ponitur, nisi quia est
commune et universaliter de omnibus praedicatum: ergo quanto aliquid est magis universale, tanto magis est
separatum, et magis debet poni principium. Sed genera prima sunt maxime universalia: ergo genera prima sunt maxime
principia.

