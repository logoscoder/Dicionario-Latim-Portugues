Postquam determinavit philosophus de ente per accidens, hic determinat de ente, quod significat veritatem
propositionis: et circa hoc duo facit. Primo determinat qualiter dicatur huiusmodi ens. Secundo removet ipsum a
principali consideratione huius scientiae, ibi, quoniam autem complexio et cetera. Circa primum tria facit. Primo
ostendit qualiter huiusmodi ens dicatur. Secundo respondet cuidam quaestioni, ibi, quomodo autem quod simul et
cetera. Tertio manifestat quoddam quod dixerat, ibi, non est autem verum et falsum in rebus et cetera. Dicit ergo quod
ens quoddam dicitur quasi verum, idest quod nihil aliud significat nisi veritatem. Cum enim interrogamus si homo est
animal, respondetur quod est; per quod significatur, propositionem praemissam esse veram. Et eodem modo non ens
significat quasi falsum. Cum enim respondetur, non est, significatur quod proposita oratio sit falsa. Hoc autem ens,
quod dicitur quasi verum, et non ens, quod dicitur quasi falsum, consistit circa compositionem et divisionem. Voces
enim incomplexae neque verum neque falsum significant; sed voces complexae, per affirmationem aut negationem
veritatem aut falsitatem habent. Dicitur autem hic affirmatio compositio, quia significat praedicatum inesse subiecto.
Negatio vero dicitur hic divisio, quia significat praedicatum a subiecto removeri.
[82790] In Metaphysic., lib. 6 l. 4 n. 2
Et cum voces sint signa intellectuum, similiter dicendum est de conceptionibus intellectus. Quae enim sunt simplices,
non habent veritatem neque falsitatem, sed solum illae quae sunt complexae per affirmationem vel negationem.
[82791] In Metaphysic., lib. 6 l. 4 n. 3
Et quia praedictum ens et non ens, scilicet verum et falsum, consistit in compositione et divisione, ideo similiter
consistit circa partitionem contradictionis. Unaquaeque enim contradictionum partiuntur sibi invicem verum et falsum;
ita quod altera pars est vera, et altera pars est falsa. Cum enim contradictio ex affirmatione et negatione constituatur,
utraque autem harum ex praedicato sit et subiecto, praedicatum et subiectum dupliciter se possunt habere. Aut enim
sunt coniuncta in rerum natura, sicut homo et animal; aut sunt disiuncta, ut homo et asinus.
[82792] In Metaphysic., lib. 6 l. 4 n. 4
Si ergo formantur duae contradictiones: una ex terminis coniunctis, ut, homo est animal, homo non est animal; alia ex
terminis disiunctis, ut, homo est asinus, homo non est asinus, utramque contradictionem inter se condividunt verum et
falsum; ita quod verum pro parte sua habet affirmationem in composito, idest in terminis coniunctis, et negationem in
disiuncto, idest in terminis disiunctis. Hae enim duae sunt verae, homo est animal et homo non est asinus. Sed falsum
pro sua parte habet contradictionem partitionis, idest contradictoria eorum, quae cedunt in partem veri. Habet enim
falsum pro sua parte negationem in coniuncto, et affirmationem in disiuncto. Hae enim duae sunt falsae, homo non est
animal, et homo est asinus.
[82793] In Metaphysic., lib. 6 l. 4 n. 5
Deinde cum dicit quomodo autem removet quamdam dubitationem, quae posset occasionari ex dictis. Dixerat enim
quod verum et falsum consistunt in compositione et divisione, vocum quidem secundario, intellectus autem primo et
principaliter: omnis autem compositio vel divisio plurium est: et ideo potest esse dubium, quomodo ista quae
componuntur et dividuntur, intellectus intelligat: utrum scilicet simul, aut separatim. Sed dicit, quod hoc pertinet ad
alium sermonem, scilicet ad librum de anima.
[82794] In Metaphysic., lib. 6 l. 4 n. 6
Et quia simul dupliciter dicitur, quandoque enim significat unitatem, sicut dicimus simul esse secundum tempus quae
sunt in uno et eodem instanti: quandoque vero significat coniunctionem et vicinitatem eorum quae consequenter se
habent, sicut dicimus duos homines esse simul secundum locum, quorum loca sunt coniuncta et consequenter se
habentia, et secundum tempus, quae se tempore consequuntur: ideo exponit quaestionem motam, qua quaesivit utrum
simul aut separatim intelligat intellectus ea quae componuntur et dividuntur: dicens, quod non intelligit simul secundum
quod aliqua dicuntur esse simul, ut consequenter se habent; sed secundum quod aliqua dicuntur esse simul in eo quod
fit aliquid unum.
[82795] In Metaphysic., lib. 6 l. 4 n. 7
Et in hoc innuitur solutio quaestionis. Si enim intellectus intelligat hominem et animal unumquodque secundum se, ut
sunt duo quaedam, intelligit ea consequenter duabus conceptionibus simplicibus, non formans ex eis affirmationem
neque negationem. Cum autem ex eis format compositionem vel divisionem, intelligit ambo ut unum, inquantum
scilicet ex eis aliquod unum fit: sicut etiam partes cuiuslibet totius intelligit intellectus ut unum, intelligendo ipsum
totum. Non enim intelligit domum intelligendo prius fundamentum et postea parietem et postea tectum; sed omnia ista
intelligit simul, inquantum ex eis fit unum. Similiter intelligit praedicatum et subiectum simul, inquantum ex eis fit
unum, scilicet affirmatio et negatio.
[82796] In Metaphysic., lib. 6 l. 4 n. 8
Deinde cum dicit non est autem. Manifestat quoddam quod dixerat scilicet quod verum et falsum sint in compositione
et divisione. Quod quidem probat per modum cuiusdam divisionis. Eorum enim, quae dicuntur voce, quaedam sunt in
rebus extra animam, quaedam autem sunt in anima tantum. Album enim et nigrum sunt extra animam; sed rationes
horum sunt in anima tantum. Posset autem aliquis credere, quod verum et falsum sint etiam in rebus sicut bonum et
malum; ita quod verum sit quoddam bonum, et falsum sit quoddam malum: hoc enim oporteret si verum et falsum
essent in rebus. Verum enim quamdam perfectionem naturae significat, falsum vero defectum. Omnis autem perfectio
in rebus existens, ad perfectionem et bonitatem naturae pertinet, defectus vero et privatio ad malitiam.
[82797] In Metaphysic., lib. 6 l. 4 n. 9

