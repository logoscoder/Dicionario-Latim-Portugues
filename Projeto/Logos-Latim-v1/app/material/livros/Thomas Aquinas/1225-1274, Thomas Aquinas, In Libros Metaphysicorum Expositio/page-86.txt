Palam igitur hic ostendit conversim, scilicet quod ista scientia considerat ens, quia considerat praedicta, tali ratione.
Omnia entia reducuntur ad contraria; quia vel sunt contraria, vel sunt ex contrariis: contraria vero reducuntur ad unum
et multitudinem, quia unum et multitudo sunt principia contrariorum: unum autem et multitudo sunt unius scientiae,
scilicet philosophiae: ergo et eius est considerare ens secundum quod est ens. Sciendum est tamen, quod praedicta
omnia in unius scientiae considerationem cadunt, sive dicantur secundum unum, idest univoce, sive non, sicut fortasse
verum est. Sed tamen quamvis unum dicatur multipliciter, omnia tamen alia, idest omnes significationes, reducuntur ad
unam primam significationem. Et similiter est etiam de contrariis, quae dicuntur multipliciter, sed omnes
significationes ad unam primam reducuntur. Et propter hoc, si etiam unum et ens non est unum universale quasi genus
existens, sicut supra ponebatur, sive dicamus quod universale sit unum in omnibus secundum opinionem nostram, sive
quod sit aliquid separatum a rebus secundum opinionem Platonis, sicut fortassis non est verum: tamen dicuntur
secundum prius et posterius: sicut et aliae significationes referuntur ad unum primum, et aliae se habent consequenter
respectu illius primi. Utitur tamen adverbio dubitandi, quasi nunc supponens quae inferius probabuntur.
[82150] In Metaphysic., lib. 4 l. 4 n. 16
Sciendum tamen est quod hoc, quod dixit, omnia entia contraria esse vel ex contrariis, non posuit secundum suam
opinionem, sed accepit quasi opinionem philosophorum antiquorum: entia enim immobilia nec sunt contraria, nec ex
contrariis. Unde nec Plato circa sensibiles substantias immobiles posuit contrarietatem. Fecit enim unitatem ex parte
formae, contrarietatem ex parte materiae. Antiqui vero philosophi solummodo substantias sensibiles posuerunt, in
quibus necesse est contrarietatem esse secundum quod mobiles sunt.
[82151] In Metaphysic., lib. 4 l. 4 n. 17
Deinde cum dicit et propter inducit quoddam corollarium ex praedictis; dicens, quod geometriae non est speculari de
praedictis, quae sunt accidentia entis inquantum est ens, scilicet quid est contrarium, aut quid est perfectum, et
huiusmodi. Sed si consideret, hoc erit ex conditione, idest ex suppositione, quasi supponens ab aliquo priori
philosopho, a quo sumit quantum est necessarium ad suam materiam. Et hoc quod dicitur de geometria, similiter est
intelligendum in qualibet alia particulari scientia.
[82152] In Metaphysic., lib. 4 l. 4 n. 18
Deinde cum dicit quod quidem colligit quae sunt supra ostensa; dicens, manifestum esse, quod ad unam scientiam
pertinet considerare ens secundum quod est ens, et ea quae per se illi insunt. Et per hoc patet, quod illa scientia non
solum est considerativa substantiarum, sed etiam accidentium, cum de utrisque ens praedicetur. Et est considerativa
eorum quae dicta sunt, scilicet eiusdem et diversi, similis et dissimilis, aequalis et inaequalis, negationis et privationis,
et contrariorum; quae supra diximus esse per se entis accidentia. Et non solum est considerativa istorum, de quibus
ostensum est singillatim propriis rationibus, quae cadunt in consideratione huius scientiae; sed etiam considerat de
priori et posteriori, genere et specie, toto et parte, et aliis huiusmodi, pari ratione, quia haec etiam sunt accidentia entis
inquantum est ens.
Lectio 5
[82153] In Metaphysic., lib. 4 l. 5 n. 1
Hic solvit aliam quaestionem in tertio motam; scilicet utrum ad istam scientiam pertineat considerare prima principia
demonstrationis. Et dividitur in duo. Primo ostendit, quod eius est considerare universaliter de omnibus his principiis.
Secundo specialiter de primo eorum ibi, congruit autem et cetera. Circa primum tria facit. Primo movet quaestionem,
quae est, utrum unius scientiae sit considerare de substantia et de principiis quae in scientiis mathematicis vocantur
dignitates, aut est alterius et alterius scientiae considerare. Appropriat autem ista principia magis mathematicis scientiis,
quia certiores demonstrationes habent, et manifestius istis principiis per se notis utuntur, omnes suas demonstrationes
ad haec principia resolventes.
[82154] In Metaphysic., lib. 4 l. 5 n. 2
Palam autem secundo solvit: quae quidem solutio est, quia una scientia intendit de utrisque praedictis: et haec est
philosophia, quae prae manibus habetur.
[82155] In Metaphysic., lib. 4 l. 5 n. 3
Omnibus enim tertio probat solutionem propositam: et circa hoc duo facit. Primo probat propositum. Secundo
conclusionem principalem inducit, ibi, quoniam igitur et cetera. Probat autem solutionem propositam dupliciter. Primo
per rationem. Secundo per signum, ibi, unde nullus et cetera. Ratio talis est. Quaecumque insunt omnibus entibus, et
non solum alicui generi entium separatim ab aliis, haec pertinent ad considerationem philosophi: sed praedicta principia
sunt huiusmodi: ergo pertinent ad considerationem philosophi. Minorem sic probat. Illa, quibus utuntur omnes
scientiae, sunt entis inquantum huiusmodi: sed prima principia sunt huiusmodi: ergo pertinent ad ens inquantum est
ens.
[82156] In Metaphysic., lib. 4 l. 5 n. 4
Rationem autem, quare omnes scientiae eis utuntur, sic assignat; quia unumquodque genus subiectum alicuius scientiae
recipit praedicationem entis. Utuntur autem principiis praedictis scientiae particulares non secundum suam
communitatem, prout se extendunt ad omnia entia, sed quantum sufficit eis: et hoc secundum continentiam generis,
quod in scientia subiicitur, de quo ipsa scientia demonstrationes affert. Sicut ipsa philosophia naturalis utitur eis
secundum quod se extendunt ad entia mobilia, et non ulterius.

