cetera. Quia vero scientia non solum debet speculari subiectum, sed etiam subiecto per se accidentia: ideo dicit primo,
quod est quaedam scientia, quae speculatur ens secundum quod ens, sicut subiectum, et speculatur ea quae insunt enti
per se, idest entis per se accidentia.
[82095] In Metaphysic., lib. 4 l. 1 n. 2
Dicit autem secundum quod est ens, quia scientiae aliae, quae sunt de entibus particularibus, considerant quidem de
ente, cum omnia subiecta scientiarum sint entia, non tamen considerant ens secundum quod ens, sed secundum quod est
huiusmodi ens, scilicet vel numerus, vel linea, vel ignis, aut aliquid huiusmodi.
[82096] In Metaphysic., lib. 4 l. 1 n. 3
Dicit etiam et quae huic insunt per se et non simpliciter quae huic insunt, ad significandum quod ad scientiam non
pertinet considerare de his quae per accidens insunt subiecto suo, sed solum de his quae per se insunt. Geometra enim
non considerat de triangulo utrum sit cupreus vel ligneus, sed solum considerat ipsum absolute secundum quod habet
tres angulos aequales et cetera. Sic igitur huiusmodi scientia, cuius est ens subiectum, non oportet quod consideret de
omnibus quae insunt enti per accidens, quia sic consideraret accidentia quaesita in omnibus scientiis, cum omnia
accidentia insint alicui enti, non tamen secundum quod est ens. Quae enim sunt per se accidentia inferioris, per
accidens se habent ad superius, sicut per se accidentia hominis non sunt per se accidentia animalis. Necessitas autem
huius scientiae quae speculatur ens et per se accidentia entis, ex hoc apparet, quia huiusmodi non debent ignota
remanere, cum ex eis aliorum dependeat cognitio; sicut ex cognitione communium dependet cognitio rerum
propriarum.
[82097] In Metaphysic., lib. 4 l. 1 n. 4
Deinde cum dicit haec autem hic ostendit, quod ista scientia non sit aliqua particularium scientiarum, tali ratione. Nulla
scientia particularis considerat ens universale inquantum huiusmodi, sed solum aliquam partem entis divisam ab aliis;
circa quam speculatur per se accidens, sicut scientiae mathematicae aliquod ens speculantur, scilicet ens quantum.
Scientia autem communis considerat universale ens secundum quod ens: ergo non est eadem alicui scientiarum
particularium.
[82098] In Metaphysic., lib. 4 l. 1 n. 5
Deinde cum dicit quoniam autem hic ostendit, quod ista scientia, quae prae manibus habetur, habet ens pro subiecto,
tali ratione. Omne principium est per se principium et causa alicuius naturae: sed nos quaerimus prima rerum principia
et altissimas causas, sicut in primo dictum est: ergo sunt per se causa alicuius naturae. Sed non nisi entis. Quod ex hoc
patet, quia omnes philosophi elementa quaerentes secundum quod sunt entia, quaerebant huiusmodi principia, scilicet
prima et altissima; ergo in hac scientia nos quaerimus principia entis inquantum est ens: ergo ens est subiectum huius
scientiae, quia quaelibet scientia est quaerens causas proprias sui subiecti.
[82099] In Metaphysic., lib. 4 l. 1 n. 6
Deinde cum dicit ens autem hic procedit ad solvendum quaestiones in praecedenti libro motas de consideratione huius
scientiae: et dividitur in tres partes. Primo solvit quaestionem, qua quaerebant, utrum huius scientiae esset consideratio
de substantiis et accidentibus simul, et utrum de omnibus substantiis. Secundo solvit quaestionem qua quaerebatur
utrum huius scientiae esset considerare de omnibus istis, quae sunt unum et multa, idem et diversum, oppositum,
contrarium et huiusmodi, ibi, si igitur ens et unum et cetera. Tertio solvit quaestionem, qua quaerebatur utrum huius
scientiae esset considerare demonstrationis principia, ibi, dicendum est autem utrum unius et cetera. Circa primum tria
facit. Primo ostendit quod huius scientiae est considerare tam de substantiis quam de accidentibus. Secundo quod
principaliter de substantiis ibi, ubique vero proprie et cetera. Tertio quod de omnibus substantiis, ibi, omnis autem
generis. Circa primum, utitur tali ratione. Quaecumque communiter unius recipiunt praedicationem, licet non univoce,
sed analogice de his praedicetur, pertinent ad unius scientiae considerationem: sed ens hoc modo praedicatur de
omnibus entibus: ergo omnia entia pertinent ad considerationem unius scientiae, quae considerat ens inquantum est ens,
scilicet tam substantias quam accidentia.
[82100] In Metaphysic., lib. 4 l. 1 n. 7
In hac autem ratione primo ponit minorem. Secundo maiorem, ibi, quemadmodum ergo salubrium omnium. Tertio
conclusionem, ibi, manifestum igitur et cetera. Dicit ergo primo, quod ens sive quod est, dicitur multipliciter. Sed
sciendum quod aliquid praedicatur de diversis multipliciter: quandoque quidem secundum rationem omnino eamdem,
et tunc dicitur de eis univoce praedicari, sicut animal de equo et bove. Quandoque vero secundum rationes omnino
diversas; et tunc dicitur de eis aequivoce praedicari, sicut canis de sidere et animali. Quandoque vero secundum
rationes quae partim sunt diversae et partim non diversae: diversae quidem secundum quod diversas habitudines
important, unae autem secundum quod ad unum aliquid et idem istae diversae habitudines referuntur; et illud dicitur
analogice praedicari, idest proportionaliter, prout unumquodque secundum suam habitudinem ad illud unum refertur.
[82101] In Metaphysic., lib. 4 l. 1 n. 8
Item sciendum quod illud unum ad quod diversae habitudines referuntur in analogicis, est unum numero, et non solum
unum ratione, sicut est unum illud quod per nomen univocum designatur. Et ideo dicit quod ens etsi dicatur
multipliciter, non tamen dicitur aequivoce, sed per respectum ad unum; non quidem ad unum quod sit solum ratione
unum, sed quod est unum sicut una quaedam natura. Et hoc patet in exemplis infra positis.
[82102] In Metaphysic., lib. 4 l. 1 n. 9

