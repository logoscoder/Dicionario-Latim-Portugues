actu, antequam lignum sculpatur; sed si sculptum fuit, tunc dicitur esse in actu imago Mercurii in ligno. Et similiter in
aliquo toto continuo pars eius. Pars enim, puta medietas, est in potentia, inquantum possibile est ut pars illa auferatur a
toto per divisionem totius; sed diviso toto, iam erit pars illa in actu. Et similiter sciens et non speculans, est potens
considerare sine consideratione; sed hoc scilicet speculari sive considerare, est esse in actu.
[83397] In Metaphysic., lib. 9 l. 5 n. 4
Deinde cum dicit palam autem respondet quaestioni tacitae. Posset enim aliquis quaerere ab eo, ut ostenderet quid sit
actus per definitionem. Sed ipse respondet dicens, quod inducendo in singularibus per exempla manifestari potest illud
quod volumus dicere, scilicet quid est actus, et non oportet cuiuslibet rei quaerere terminum, idest definitionem. Nam
prima simplicia definiri non possunt, cum non sit in definitionibus abire in infinitum. Actus autem est de primis
simplicibus; unde definiri non potest.
[83398] In Metaphysic., lib. 9 l. 5 n. 5
Sed per proportionem aliquorum duorum adinvicem, potest videri quid est actus. Ut si accipiamus proportionem
aedificantis ad aedificabile, et vigilantis ad dormientem, et eius qui videt ad eum qui habet clausos oculos cum habeat
potentiam visivam, et eius quod segregatur a materia, idest per operationem artis vel naturae formatur, et ita a materia
informi segregatur; et similiter per separationem eius quod est praeparatum, ad illud quod non est praeparatum, sive
quod est elaboratum ad id quod non est elaboratum. Sed quorumlibet sic differentium altera pars erit actus, et altera
potentia. Et ita proportionaliter ex particularibus exemplis possumus venire ad cognoscendum quid sit actus et potentia.
[83399] In Metaphysic., lib. 9 l. 5 n. 6
Deinde cum dicit dicuntur autem ostendit, quod diversimode dicatur actus. Et ponit duas diversitates: quarum prima est,
quod actus dicitur vel actus, vel operatio. Ad hanc diversitatem actus insinuandam dicit primo, quod non omnia dicimus
similiter esse actu, sed hoc diversimode. Et haec diversitas considerari potest per diversas proportiones. Potest enim sic
accipi proportio, ut dicamus, quod sicut hoc est in hoc, ita hoc in hoc. Utputa visus sicut est in oculo, ita auditus in aure.
Et per hunc modum proportionis accipitur comparatio substantiae, idest formae, ad materiam; nam forma in materia
dicitur esse.
[83400] In Metaphysic., lib. 9 l. 5 n. 7
Alius modus proportionis est, ut dicamus quod sicut habet se hoc ad hoc, ita hoc ad hoc; puta sicut se habet visus ad
videndum, ita auditus ad audiendum. Et per hunc modum proportionis accipitur comparatio motus ad potentiam
motivam, vel cuiuscumque operationis ad potentiam operativam.
[83401] In Metaphysic., lib. 9 l. 5 n. 8
Secundo ibi aliter autem ponit aliam diversitatem actus; dicens, quod infinitum, et inane sive vacuum, et quaecumque
huiusmodi sunt, aliter dicuntur esse in potentia et actu, quam multa alia entia. Utputa videns, et vadens, et visibile.
Huiusmodi enim convenit aliquando simpliciter esse vel in potentia tantum, vel in actu tantum; sicut visibile in actu
tantum, quando videtur, et in potentia tantum, quando potest videri et non videtur.
[83402] In Metaphysic., lib. 9 l. 5 n. 9
Sed infinitum non ita dicitur in potentia, ut quandoque sit separatum in actu tantum. Sed actus et potentia distinguuntur
ratione et cognitione in infinito. Puta in infinito secundum divisionem dicitur esse actus cum potentia simul, eo quod
nunquam deficit potentia dividendi: quando enim dividitur in actu, adhuc est ulterius divisibile in potentia. Nunquam
autem separatur actus a potentia, ut scilicet quandoque sit totum divisum in actu, et non sit ulterius divisibile in
potentia. Et similiter est considerandum in vacuo. Possibile enim est locum evacuari ab hoc corpore, non ut sit totum
vacuum: remanet enim plenus alio corpore. Et sic semper in vacuo remanet potentia coniuncta actui. Et idem est in
motu, et tempore, et huiusmodi aliis, quae non habent esse perfectum. Deinde in fine epilogat quod dixit. Et est planum
in litera.
Lectio 6
[83403] In Metaphysic., lib. 9 l. 6 n. 1
Postquam manifestavit philosophus quid est actus, hic intendit ostendere quando et in quali dispositione existens
aliquid dicatur esse in potentia ad actum. Et circa hoc duo facit. Primo dicit de quo est intentio, dicens, quod
determinandum est quando aliquid est in potentia, et quando non. Non enim quandocumque, et qualitercumque
dispositum, aliquid potest dici esse in potentia, etiam ad id quod fit ex eo. Nunquam enim poterit dici, quod terra sit in
potentia homo. Manifestum est enim quod non; sed magis tunc dicitur esse in potentia homo, quando ex praecedenti
materia iam factum est sperma. Et forte neque adhuc est in potentia homo, ut infra patebit.
[83404] In Metaphysic., lib. 9 l. 6 n. 2
Secundo ibi, quemadmodum igitur solvit propositam quaestionem. Et circa hoc duo facit. Primo ostendit in quali
dispositione materia existens, dicatur esse in potentia ad actum. Secundo quod a materia in tali dispositione
denominatur solum id quod est in materia, ibi, videtur autem quod dicimus. Circa primum, considerandum est, quod
sicut septimo superius dixit, quarumdam artium effectus contingunt etiam sine arte. Domus enim non fit sine arte, sed
sanitas fit sine arte medicinae ex sola operatione naturae. Et licet id quod fit a natura, non sit fortuitum neque casuale,
eo quod natura est causa agens per se, fortuna vero et casus est causa agens per accidens, tamen ex eo quod ille qui
sanatur a natura, sanatur praeter intentionem artis, dicitur sanari a fortuna. Nihil enim prohibet aliquid non esse

