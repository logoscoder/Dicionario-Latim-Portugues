Sed pro tanto decipiuntur, qui putant haec esse definibilia, quia definientes talia peccant multipliciter. Et uno modo
peccant inquantum addunt aliqua in definitionibus eorum, quibus ablatis adhuc erunt ipsa, scilicet sol et luna. Sicut cum
definiendo solem, dicunt quod est perigyrion, idest terram gyrans, aut nycticrypton, idest nocte absconsum. Si enim sol
steterit non gyrans terram, aut si apparuerit, ut non sit nocte absconsum, non adhuc erit sol, si bene fuerit definitum.
Sed absurdum est, si non sit sol istis remotis. Sol enim significat quamdam substantiam; illa vero, per quae definitur,
sunt quaedam accidentia eius.
[83200] In Metaphysic., lib. 7 l. 15 n. 24
Non solum autem sic peccant, sed et amplius, definientes solem per aliquid quod convenit in alio esse. Si enim fiat alter
talis, idest aliquod corpus habens talem vel eamdem formam et speciem, palam est quod erit sol, secundum quod sol
significat speciem, et hoc modo potest definiri. Ratio autem definitiva est communis, idest huius speciei quod est sol.
Sed sol iste erat de numero singularium, sicut Cleon aut Socrates. Et sic patet, quod licet etiam ideae ponantur
sempiternae et unicae in una specie, adhuc non poterunt definiri.
[83201] In Metaphysic., lib. 7 l. 15 n. 25
Quare nullus ponentium ideas protulit aliquem terminum, idest definitionem ideae. Si enim aliqua definitio ab eis data
esset de aliqua idea, puta hominis vel equi, fieret manifestum contra tentantes definire ideam, quia verum est quod
modo dictum est, scilicet quod idea est indefinibilis.
Lectio 16
[83202] In Metaphysic., lib. 7 l. 16 n. 1
Hic philosophus manifestat quod superius sub dubitatione reliquit: scilicet quomodo aliqua substantia componatur ex
partibus; cum supra ostenderit, quod substantia non potest componi neque ex passionibus, neque ex substantiis actu
existentibus. Et ideo hic ostendit, quod partes, ex quibus componuntur substantiae, non sunt substantiae actu existentes,
sed potentia; dicens, quod cum supra dictum sit, quod quaedam sunt quae ab omnibus existimantur substantiae esse,
scilicet substantiae sensibiles, et partes earum, manifestum est, quod plurimae huiusmodi substantiarum sunt in
potentia, et non in actu; ut patet de partibus animalium, et de omnibus aliis partibus.
[83203] In Metaphysic., lib. 7 l. 16 n. 2
Dicit autem partes esse plurimas harum substantiarum, quia, cum unumquodque totum ex pluribus componatur, oportet
plures esse partes componentes quam tota composita. Et quod partes sint in potentia tantum, patet, quia nihil de numero
earum est separatum; immo omnes partes inquantum sunt partes, sunt unitae in toto.
[83204] In Metaphysic., lib. 7 l. 16 n. 3
Omne enim quod est in actu, oportet esse ab aliis distinctum, quia res una dividitur ab alia per suum actum et per
formam, sicut supra dictum est. Quando autem ea, quae ponuntur partes, fuerint separata abinvicem dissoluto toto, tunc
quidem sunt entia in actu, non quidem ut partes, sed ut materia existens sub privatione formae totius. Sicut patet de
terra et igne et aere, quae quando sunt partes corporis mixti, non sunt actu existentia, sed potentia in mixto; cum vero
separantur, tunc sunt in actu existentia, et non partes. Nullum enim elementorum antequam digeratur, idest antequam
per alterationem debitam veniat ad mixtionem, et fiat unum mixtum ex eis, est unum cum alio, nisi sicut cumulus
lapidum est unum secundum quid, et non simpliciter. Vel melius nihil ipsorum, idest nihil ex ipsis est unum et cetera.
[83205] In Metaphysic., lib. 7 l. 16 n. 4
Quamvis enim omnes partes sint in potentia, tamen maxime poterit aliquis opinari partes animatorum et partes animae
esse propinquas, ut fiant actu et potentia, idest ut sint in potentia propinqua actui. Et hoc ideo, quia corpora animata
sunt corpora organica habentia partes distinctas secundum formam; unde maxime sunt propinqua ad hoc quod sint actu.
Et hoc ideo quia habent principium motus ab aliquo determinato, cum una pars moveat aliam. Sicut patet in iuncturis,
in quibus videtur esse principium motus alterius partium coniunctarum, cum contingat unam moveri, alia quiescente, ut
dicitur in libro de motibus animalium.
[83206] In Metaphysic., lib. 7 l. 16 n. 5
Et propter hoc etiam, quia non solum partes corporis sunt in potentia propinqua actui, sed etiam partes animae, ideo
quaedam animalia post divisionem vivunt, sicut animalia anulosa. Quod ex hoc contingit, quia in toto animali erat una
anima in actu, plures autem in potentia. Facta autem divisione, fiunt plures animae in actu. Quod contingit propter
imperfectionem talium animalium, quae requirunt modicam diversitatem in partibus, eo quod habent animam
imperfectae virtutis, non valentem diversa operari, ad quae sit necessaria organorum multitudo.
[83207] In Metaphysic., lib. 7 l. 16 n. 6
Sed tamen quamvis istae partes animae et animatorum sint propinquae actui, nihilominus sunt omnia in potentia,
quando totum fuerit unum et continuum per naturam. Non autem si fiat unum per violentiam; sicut si ligentur partes
unius animalis cum partibus alterius; aut per complantationem, sicut accidit in plantis. Ante enim quam surculus
insertus uniatur plantae, est in actu; postea vero est in potentia. Tale namque, scilicet unum esse per violentiam aut per
complantationem est orbatio, idest aliquid laesivum naturae, et contra naturam existens.
[83208] In Metaphysic., lib. 7 l. 16 n. 7
Deinde cum dicit quoniam vero ostendit specialiter quod unum et ens non sunt substantiae. Et circa hoc duo facit.
Primo praemittit propositum; dicens, quod hoc modo praedicatur de rebus unum sicut et ens, cum sint convertibilia: et

