unum non est paucum, ut supra probatum est. Paucitas enim est pluralitas habens defectum. Prima vero pluralitas
habens defectum est dualitas. Unde dualitas est prima paucitas.
[83654] In Metaphysic., lib. 10 l. 8 n. 10
Deinde cum dicit quapropter non excludit, secundum praedicta, quemdam errorem. Sciendum est enim, quod
Anaxagoras posuit generationem rerum fieri per extractionem. Unde posuit a principio omnia existere simul in quodam
mixto, sed intellectus incepit segregare ab illo mixto singulas res, et haec est rerum generatio. Et quia generatio,
secundum eum, est in infinitum, ideo posuit quod res in illo mixto existentes infinitatem habeant. Dixit igitur quod ante
distinctionem rerum omnes res essent simul, infinitae quidem et pluralitate et parvitate.
[83655] In Metaphysic., lib. 10 l. 8 n. 11
Et quod quidem infinitum in parvitate et pluralitate posuit, recte dictum est; quia in quantitatibus continuis invenitur
infinitum per divisionem; quam quidem infinitatem significavit per parvitatem. In quantitatibus autem discretis
invenitur infinitum per additionem, quam quidem significavit per pluralitatem.
[83656] In Metaphysic., lib. 10 l. 8 n. 12
Cum igitur hic recte dixisset, destitit ab hoc suo dicto non recte. Visum enim fuit ei postmodum quod loco eius quod
dixit parvitatem, debuit dicere et paucitatem. Quae quidem correptio, ideo non recta fuit, quia res non sunt infinitae
paucitate. Est enim invenire paucum primum, scilicet duo, non autem unum, ut quidam dicunt. Ubi enim est invenire
aliquid primum, non proceditur in infinitum. Si autem unum esset paucum, oporteret in infinitum procedere. Sequeretur
enim, quod unum esset multa, quia omne paucum est multum, vel multa, ut supra dictum est. Si autem unum esset
multa, oporteret esse aliquid minus eo, quod esset paucum, et illud iterum oporteret esse multum, et sic in infinitum
abiretur.
[83657] In Metaphysic., lib. 10 l. 8 n. 13
Deinde cum dicit opponitur itaque ostendit quomodo unum et multa opponantur. Et circa hoc duo facit. Primo ostendit
quod unum opponitur multis relative. Secundo ostendit, quod multitudo absoluta non opponitur pauco, ibi, pluralitas
autem. Circa primum tria facit. Primo ostendit quod unum opponitur multis relative; dicens quod unum opponitur
multis, sicut mensura mensurabili; quae quidem opponuntur ut ad aliquid. Non tamen ita quod sit de numero eorum
quae sunt ad aliquid secundum seipsa. Supra enim in quinto dictum est, quod dupliciter dicuntur aliqua esse ad aliquid.
Quaedam namque referuntur adinvicem ex aequo, sicut dominus et servus, pater et filius, magnum et parvum; et haec
dicit esse ad aliquid ut contraria; et sunt ad aliquid secundum seipsa; quia utrumque eorum hoc ipsum quid est, ad
alterum dicitur.
[83658] In Metaphysic., lib. 10 l. 8 n. 14
Alia vero sunt ad aliquid non ex aequo; sed unum eorum dicitur ad aliquid, non quod ipsum referatur, sed quia aliquid
refertur ad ipsum, sicut in scientia et scibili contingit. Scibile enim dicitur relative, non quia ipsum refertur ad
scientiam, sed quia scientia refertur ad ipsum. Et sic patet quod huiusmodi non sunt relativa secundum se, quia scibile
non hoc ipsum quod est, ad alterum dicitur, sed magis aliud dicitur ad ipsum.
[83659] In Metaphysic., lib. 10 l. 8 n. 15
Deinde cum dicit unum vero manifestat qualiter unum opponitur multis ut mensurabili. Et quia de ratione mensurae est
quod sit minimum aliquo modo, ideo primo dicitur, quod unum est minus multis, et etiam duobus, licet non sit paucum.
Non enim sequitur, si aliquid sit minus, quod sit paucum; licet de ratione pauci sit quod sit minus, quia omnis paucitas
pluralitas quaedam est.
[83660] In Metaphysic., lib. 10 l. 8 n. 16
Sciendum vero est, quod pluralitas sive multitudo absoluta, quae opponitur uni quod convertitur cum ente, est quasi
genus numeri; quia numerus nihil aliud est quam pluralitas et multitudo mensurabilis uno. Sic igitur unum, secundum
quod simpliciter dicitur ens indivisibile, convertitur cum ente. Secundum autem quod accipit rationem mensurae, sic
determinatur ad aliquod genus quantitatis, in quo proprie invenitur ratio mensurae.
[83661] In Metaphysic., lib. 10 l. 8 n. 17
Et similiter pluralitas vel multitudo, secundum quod significat entia divisa, non determinatur ad aliquod genus.
Secundum autem quod significat aliquid mensuratum, determinatur ad genus quantitatis, cuius species est numerus. Et
ideo dicit quod numerus est pluralitas mensurata uno, et quod pluralitas est quasi genus numeri.
[83662] In Metaphysic., lib. 10 l. 8 n. 18
Et non dicit quod sit simpliciter genus; quia sicut ens genus non est, proprie loquendo, ita nec unum quod convertitur
cum ente, nec pluralitas ei opposita. Sed est quasi genus, quia habet aliquid de ratione generis, inquantum est
communis.
[83663] In Metaphysic., lib. 10 l. 8 n. 19
Sic igitur accipiendo unum quod est principium numeri et habet rationem mensurae, et numerum qui est species
quantitatis et est multitudo mensurata uno, opponuntur unum et multa, non ut contraria, ut supra dictum est de uno quod
convertitur cum ente, et de pluralitate sibi opposita; sed opponuntur sicut aliqua eorum quae sunt ad aliquid, quorum
scilicet unum dicitur relative, quia alterum refertur ad ipsum. Sic igitur opponitur unum et numerus, inquantum unum
est mensura et numerus est mensurabilis.
[83664] In Metaphysic., lib. 10 l. 8 n. 20

