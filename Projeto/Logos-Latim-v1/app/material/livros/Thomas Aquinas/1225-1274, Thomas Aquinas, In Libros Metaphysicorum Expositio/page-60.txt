Sed quandoque contingit quod demonstrare quia ita est, per aliqua principia, pertinet ad aliquam scientiam, et
demonstrare principia ex quibus demonstrabatur quia ita est, pertinet ad unam scientiam, quandoque quidem ad
eamdem, quandoque vero ad aliam. Ad eamdem quidem, sicut geometria demonstrat, quod triangulus habet tres
angulos aequales duobus rectis, per hoc quod angulus exterior trianguli est aequalis duobus interioribus sibi oppositis,
quod tantum demonstrare pertinet ad geometriam. Ad aliam vero scientiam, sicut musicus probat quod tonus non
dividitur in duo semitonia aequalia, per hoc quod proportio sesquioctava cum sit superparticularis, non potest dividi in
duo aequalia. Sed hoc probare non pertinet ad musicum sed ad arithmeticum. Sic ergo patet, quod quandoque accidit
diversitas in scientiis propter diversitatem principiorum, dum una scientia demonstrat principia alterius scientiae per
quaedam altiora principia.
[81963] In Metaphysic., lib. 3 l. 6 n. 5
Sed supposita identitate principiorum non potest esse diversitas in scientiis, dummodo sint eadem accidentia et idem
genus subiectum, quasi una scientia consideret subiectum, et eadem accidentia. Unde sequitur, quod scientia quae
considerat substantiam consideret etiam accidentia; ita quod si sint plures scientiae considerantes substantias, erunt
considerantes accidentia. Si vero una earum sola sit quae consideret substantias, una sola erit quae considerabit
accidentia. Hoc autem est impossibile; quia sic sequeretur non esse nisi unam scientiam, cum nulla scientia sit quae non
demonstret accidentia de aliquo subiecto: non ergo ad unam scientiam pertinet considerare omnes substantias.
[81964] In Metaphysic., lib. 3 l. 6 n. 6
Haec autem quaestio determinatur in quarto huius, ubi ostenditur quod ad primam scientiam, ad quam pertinet
considerare de ente inquantum est ens, pertinet considerare de substantia inquantum est substantia: et sic considerat
omnes substantias secundum communem rationem substantiae; et per consequens ad eam pertinet considerare
communia accidentia substantiae. Particularia vero accidentia quarumdam substantiarum pertinet considerare ad
particulares scientias, quae sunt de particularibus substantiis; sicut ad scientiam naturalem pertinet considerare
accidentia substantiae mobilis. Verumtamen in substantiis est etiam ordo: nam primae substantiae sunt substantiae
immateriales. Unde et earum consideratio pertinet proprie ad philosophum primum. Sicut si non essent aliae substantiae
priores substantiis mobilibus corporalibus, scientia naturalis esset philosophia prima, ut dicitur infra in sexto.
[81965] In Metaphysic., lib. 3 l. 6 n. 7
Deinde cum dicit amplius autem ponit aliam quaestionem de consideratione substantiae et accidentis. Et circa hoc
etiam tria facit. Primo movet quaestionem, quae est, utrum consideratio huius scientiae sit solum circa substantiam, aut
etiam circa ea quae accidunt substantiis. Puta si dicamus quod lineae, superficies et solida sint quaedam substantiae, ut
quidam posuerunt, quaeritur utrum eiusdem scientiae sit considerare ista, et per se accidentia horum, quae
demonstrantur in scientiis mathematicis; aut alterius.
[81966] In Metaphysic., lib. 3 l. 6 n. 8
Secundo ibi nam si obiicit ad unam partem. Si enim eiusdem scientiae est considerare accidentia et substantias; cum
scientia quae considerat accidentia sit demonstrativa accidentium, sequitur quod scientia quae considerat substantiam,
sit demonstrativa substantiarum: quod est impossibile: cum definitio declarans substantiam, quae significat quod quid
est, non demonstretur. Sic ergo non erit eiusdem scientiae substantias considerare et accidentia.
[81967] In Metaphysic., lib. 3 l. 6 n. 9
Tertio ibi si vero obiicit in contrarium: quia si diversae scientiae considerant substantiam et accidens, non erit assignare
quae scientia speculetur accidentia circa substantiam, quia talis scientia considerabit utrumque, cum tamen hoc videatur
ad omnes scientias pertinere: quia omnis scientia considerat per se accidentia circa subiectum, ut dictum est.
[81968] In Metaphysic., lib. 3 l. 6 n. 10
Hanc autem quaestionem determinat philosophus in quarto huius; dicens, quod ad eam scientiam, ad quam pertinet
considerare de substantia et ente, pertinet etiam considerare de per se accidentibus substantiae et entis. Non tamen
sequetur quod eodem modo consideret utrumque, scilicet demonstrando substantiam, sicut demonstrat accidens; sed
definiendo substantiam et demonstrando accidens inesse vel non inesse, ut plenius habetur in fine noni huius.
Lectio 7
[81969] In Metaphysic., lib. 3 l. 7 n. 1
Postquam disputavit philosophus quaestiones pertinentes ad considerationem huius scientiae, hic disputat quaestiones
pertinentes ad ipsas substantias, de quibus principaliter considerat ista scientia. Et circa hoc tria facit. Primo movet
quaestiones. Secundo ostendit unde accipi possint rationes ad unam partem, ibi, quomodo ergo dicimus et cetera. Tertio
obiicit ad partem contrariam, ibi, multis autem modis habentibus difficultatem et cetera. Circa primum movet duas
quaestiones: quarum prima est, utrum in universitate rerum solae substantiae sensibiles inveniantur, sicut aliqui antiqui
naturales dixerunt, aut etiam inveniantur quaedam aliae substantiae, praeter sensibiles, sicut posuerunt Platonici.
[81970] In Metaphysic., lib. 3 l. 7 n. 2
Secunda quaestio est, supposito quod sint aliquae substantiae, praeter sensibiles, utrum illae substantiae sint unius
generis, aut magis sint plura genera harum substantiarum. Utramque enim opinionem recipit. Quidam enim posuerunt
praeter substantias sensibiles esse solas species separatas, idest per se hominem immaterialem, et per se equum: et sic
de aliis speciebus. Alii vero posuerunt quasdam alias intermedias substantias inter species et sensibilia, scilicet
mathematica, de quibus dicebant esse mathematicas scientias.

