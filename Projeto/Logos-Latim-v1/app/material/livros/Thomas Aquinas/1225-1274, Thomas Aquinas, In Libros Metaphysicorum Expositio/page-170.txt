ignem, terram, et aquam et talium singula, idest talia elementaria corpora, sicut aerem et vaporem secundum opinionem
Heracliti, et alia media secundum opinionem aliorum. Et etiam omnes partes elementorum, et etiam corpora, quae sunt
composita ex elementis, vel ex aliquibus partibus elementorum, sicut particularia corpora mixta aut ex omnibus
elementis, idest totis, sicut tota ipsa sphaera activorum et passivorum et sicut etiam caelum quod et quoddam corpus
naturale praeter elementa dicimus esse substantiam, et partes eius, ut astra et luna, et sol.
[82830] In Metaphysic., lib. 7 l. 1 n. 20
Sed utrum hae sensibiles substantiae sint solum substantiae secundum quod ponebant antiqui naturales, vel etiam sint
aliquae aliae substantiae ab istis, sicut ponebant Platonici, vel etiam istae non sint substantiae, sed solum sint aliae
substantiae ab istis, perscrutandum est.
[82831] In Metaphysic., lib. 7 l. 1 n. 21
Secundo ibi, videntur quibusdam recitat opiniones philosophorum de substantiis non manifestis, dicens, quod
quibusdam videtur, quod termini corporis sint rerum substantiae, ut scilicet superficies, et linea et punctus et unitas sint
magis substantiae quam corpus et solidum. Et haec opinio dividitur: quia quidam nihil talium terminorum opinabantur
esse separata a sensibilibus, scilicet Pythagorici. Alii vero ponebant quaedam entia sempiterna a sensibilibus separata,
quae sunt plura et magis entia quam sensibilia: magis inquam entia, quia ista sunt incorruptibilia et immobilia, haec
autem corruptibilia et mobilia; plura vero, quia sensibilia sunt unius ordinis tantum, separata vero duorum: sicut Plato
posuit duas substantias separatas, idest duos ordines substantiarum separatarum, scilicet species vel ideas, et
mathematica. Et tertium ordinem posuit substantias corporum sensibilium.
[82832] In Metaphysic., lib. 7 l. 1 n. 22
Sed Leucippus, qui successor fuit Platonis, et ex sorore nepos, posuit plures ordines substantiarum, et in unoquoque
etiam inchoavit ab uno, quod ponebat esse principium in quolibet ordine substantiarum. Sed aliud quidem unum
ponebat esse principium numerorum, quos ponebat esse primas substantias post species; aliud autem magnitudinum,
quas ponebat esse secundas substantias; et demum ponebat substantiam animae; et hoc modo protendebat ordinem
substantiarum usque ad corruptibilia corpora.
[82833] In Metaphysic., lib. 7 l. 1 n. 23
Sed quidam differebant a Platone et Leucippo, quia non distinguebant inter species, et primum ordinem
mathematicorum, qui est numerorum. Dicebant enim species et numeros habere eamdem naturam, et omnia alia esse
habita, idest consequenter se habentia ad numeros, scilicet lineas et superficies usque ad primam caeli substantiam, et
alia sensibilia, quae sunt in ultimo ordine.
[82834] In Metaphysic., lib. 7 l. 1 n. 24
Deinde cum dicit de his igitur. Ostendit quid circa praedicta dicendum sit; dicens, quod dicendum est quid de praedictis
dicitur bene aut non bene, et quae sunt substantiae, et utrum praedicta mathematica et species sint aliquid praeter res
sensibiles, aut non. Et illae substantiae si sint praeter sensibiles, quem modum essendi habeant. Et si ista non sunt
praeter sensibiles substantias, utrum sit aliqua alia substantia separabilis, et quare et quomodo; aut nulla est substantia
praeter sensibiles.
[82835] In Metaphysic., lib. 7 l. 1 n. 25
Hoc enim determinabit in duodecimo huius et infra. Sed tamen antequam haec determinentur, oportet primo ponere et
describere quid sit substantia in istis sensibilibus, in quibus substantia manifesta invenitur. Quod quidem facit in hoc
septimo et in octavo sequenti.
Lectio 2
[82836] In Metaphysic., lib. 7 l. 2 n. 1
Postquam ostendit, quod principalis intentio huius scientiae est considerare de substantia, hic incipit de substantia
determinare; et dividitur haec pars in duas. In prima ostendit modum et ordinem tractandi de substantia. In secunda
prosequitur tractatum substantiae, ibi, et primo dicemus quaedam de eo. Modum autem et ordinem tractandi de
substantia ostendit dividendo substantias in suas partes; et docendo de qua partium eius primo et principalius est
determinandum, et quae partium ipsius praetermittendae sunt, et quae prius vel posterius considerandae. Unde dividitur
prima pars in partes tres, secundum divisiones et subdivisiones, quas ponit de substantia. Secunda incipit ibi, tale vero
modo quodam. Tertia vero incipit ibi, confitentur autem et cetera. Dicit ergo primo, quod substantia ad minus dicitur
quatuor modis, si non dicatur multiplicius, idest pluribus modis. Sunt enim plures modi, quibus aliqui substantiam
nominant; ut patet de dicentibus terminos corporis esse substantias, qui modus hic praetermittitur. Quorum quidem
modorum primus est secundum quod quod quid erat esse, idest quidditas, vel essentia, sive natura rei dicitur eius
substantia.
[82837] In Metaphysic., lib. 7 l. 2 n. 2
Secundus modus est prout universale dicitur substantia esse, secundum opinionem ponentium ideas species, quae sunt
universalia de singularibus praedicata, et sunt horum particularium substantiae.
[82838] In Metaphysic., lib. 7 l. 2 n. 3
Tertius modus est secundum quod primum genus videtur esse substantia uniuscuiusque. Et per hunc modum unum et
ens ponebant substantias esse omnium rerum, tanquam prima omnium genera.
[82839] In Metaphysic., lib. 7 l. 2 n. 4

