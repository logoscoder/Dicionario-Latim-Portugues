Quandoque vero attenditur ordo secundum tempus tantum; sicut dicitur quod ex aequinoctio fit navigatio, idest post
aequinoctium. Haec enim duo extrema non sunt duo extrema unius motus, sed ad diversos motus pertinent. Et similiter
dicitur, ex Dionysiis fiunt Thargelia, quia fiunt post Dionysia. Haec autem sunt quaedam festa, quae apud gentiles
celebrabantur, quorum unum erat prius et aliud posterius.
[82658] In Metaphysic., lib. 5 l. 21 n. 9
Deinde cum dicit pars dicitur hic ponit quatuor modos, quibus aliquid dicitur esse pars. Primo modo pars dicitur, in
quam dividitur aliquid secundum quantitatem: et hoc dupliciter. Uno enim modo quantumcumque fuerit quantitas
minor, in quam quantitas maior dividitur, dicitur eius pars. Semper enim id quod aufertur a quantitate, dicitur pars eius;
sicut duo aliquo modo sunt partes trium. Alio modo dicitur solum pars quantitas minor, quae mensurat maiorem. Et sic
duo non sunt pars trium; sed sic duo sunt pars quatuor, quia bis duo sunt quatuor.
[82659] In Metaphysic., lib. 5 l. 21 n. 10
Secundo modo ea dicuntur partes, in quae dividitur aliquid sine quantitate: et per hunc modum species dicuntur esse
partes generis. Dividitur enim in species, non sicut quantitas, in partes quantitatis. Nam tota quantitas non est in una
suarum partium. Genus autem est in qualibet specierum.
[82660] In Metaphysic., lib. 5 l. 21 n. 11
Tertio modo dicuntur partes, in quas dividitur, aut ex quibus componitur aliquod totum; sive sit species, sive aliquid
habens speciem, scilicet individuum. Sunt enim, sicut dictum est, quaedam partes speciei, et quaedam partes materiae,
quae sunt partes individui. Aes enim est pars sphaerae aereae, aut cubi aerei, sicut materia, in qua species est recepta.
Unde aes non est pars speciei, sed pars habentis speciem. Est autem cubus corpus contentum ex superficiebus quadratis.
Angulus autem est pars trianguli sicut speciei, sicut supra dictum est.
[82661] In Metaphysic., lib. 5 l. 21 n. 12
Quarto modo dicuntur partes, quae ponuntur in definitione cuiuslibet rei, quae sunt partes rationis sicut animal et bipes
sunt partes hominis.
[82662] In Metaphysic., lib. 5 l. 21 n. 13
Ex quo patet, quod genus quarto modo est pars speciei: aliter vero, scilicet secundo modo, species est pars generis. In
secundo enim modo sumebatur pars pro parte subiectiva totius universalis; in aliis autem tribus pro parte integrali. Sed
in primo pro parte quantitatis, in aliis autem duobus pro parte substantiae; ita tamen, quod pars secundum tertium
modum est pars rei; sive sit pars speciei, sive pars individui. Quarto autem modo est pars rationis.
[82663] In Metaphysic., lib. 5 l. 21 n. 14
Deinde cum dicit totum dicitur hic prosequitur de his quae pertinent ad totum. Et primo de toto in communi. Secundo
de toto quodam, scilicet de genere, ibi, genus dicitur. Circa primum duo facit. Primo prosequitur de ipso nomine totius.
Secundo de eius opposito, scilicet de colobon, ibi, colobon autem dicitur. Circa primum tria facit. Primo ponit rationem
communem totius, quae consistit in duobus. Primo in hoc quod perfectio totius integratur ex partibus. Et significat hoc,
cum dicit quod totum dicitur cui nulla suarum partium deest, ex quibus scilicet partibus dicitur totum natura, idest
totum secundum suam naturam constituitur. Secundum est quod partes uniuntur in toto. Et sic dicit quod totum
continens est contenta, scilicet partes, ita quod illa contenta sunt aliquid unum in toto.
[82664] In Metaphysic., lib. 5 l. 21 n. 15
Secundo ibi, hoc autem ponit duos modos totius; dicens quod totum dicitur dupliciter; aut ita quod unumquodque
contentorum a toto continente, sit ipsum unum, scilicet ipsum totum continens, quod est in toto universali de qualibet
suarum partium praedicato. Aut ex partibus constituatur unum, ita quod non quaelibet partium sit unum illud. Et haec
est ratio totius integralis, quod de nulla suarum partium integralium praedicatur.
[82665] In Metaphysic., lib. 5 l. 21 n. 16
Tertio ibi, universale quidem exponit praedictos modos totius; et primo primum, dicens quod universale et quod
totaliter idest quod communiter praedicatur, dicitur quasi sit aliquod unum totum ex hoc quod praedicatur de
unoquoque, sicut universale, quasi multa continens ut partes, in eo quod praedicatur de unoquoque. Et omnia illa sunt
unum in toto universali, ita quod unumquodque illorum est illud unum totum. Sicut animal continet hominem et equum
et Deum, quia omnia sunt animalia, idest quia animal praedicatur de unoquoque. Deum autem hic dicit aliquod corpus
caeleste, ut solem vel lunam, quae antiqui animata corpora esse dicebant et deos putabant. Vel animalia quaedam aerea,
quae Platonici dicebant esse Daemones, et pro diis colebantur a gentibus.
[82666] In Metaphysic., lib. 5 l. 21 n. 17
Secundo ibi, continuum vero exponit modum secundum totius qui pertinet ad totum integrale; et circa hoc duo facit.
Primo ponit rationem communem huius totius, et praecipue de toto quod dividitur in partes quantitativas, quod est
manifestius; dicens, quod aliquid dicitur continuum et finitum, idest perfectum et totum. Nam infinitum non habet
rationem totius, sed partis, ut dicitur in tertio physicorum; quando scilicet unum aliquod fit ex pluribus quae insunt toti.
Et hoc dicit ad removendum modum quo aliquid fit ex aliquo sicut ex contrario.
[82667] In Metaphysic., lib. 5 l. 21 n. 18
Partes autem ex quibus constituitur totum dupliciter possunt esse in toto. Uno modo in potentia, alio modo in actu.
Partes quidem sunt in potentia in toto continuo; actu vero in toto non continuo, sicut lapides actu sunt in acervo. Magis
autem est unum, et per consequens magis totum, continuum, quam non continuum. Et ideo dicit quod oportet partes

