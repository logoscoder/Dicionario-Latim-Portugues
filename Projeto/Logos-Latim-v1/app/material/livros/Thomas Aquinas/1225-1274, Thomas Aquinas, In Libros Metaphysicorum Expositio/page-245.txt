Quod autem hic dicitur de perpetuitate motus caeli, dicitur secundum convenientiam naturae corporis caelestis, quam
experti sumus. Sed hoc non praeiudicat divinae voluntati, a qua dependet motus caeli et esse eius.
[83451] In Metaphysic., lib. 9 l. 9 n. 14
Tertio ibi, imitantur autem comparat corpora corruptibilia incorruptibilibus in agendo. Et primo quantum ad
similitudinem; dicens, quod corpora eorum, quorum esse est in transmutatione, imitantur corpora incorruptibilia in eo,
quod semper agunt; sicut ignis, qui secundum se semper calefacit, et terra quae secundum se semper facit operationes
proprias et naturales. Et hoc ideo est, quia habent motum et operationem suam propriam secundum se, et in eis,
inquantum scilicet formae eorum sunt principia talium motuum et actionum.
[83452] In Metaphysic., lib. 9 l. 9 n. 15
Secundo ibi, potentiae vero ponit comparationem secundum dissimilitudinem; dicens, quod aliae potentiae rerum
mobilium, de quibus supra determinatum est, omnes sunt contradictionis, e contrario rebus sempiternis, quae semper
sunt in actu. Sed diversimode: nam potentiae rationales sunt contradictionis, eo quod possunt movere sic vel non sic,
sicut supra dictum est. Potentiae vero irrationales operantur uno modo; sed et ipsae sunt contradictionis per hoc, quod
possunt adesse, et non esse, sicut animal potest amittere potentiam visivam.
[83453] In Metaphysic., lib. 9 l. 9 n. 16
Deinde cum dicit si ergo ex praemissis excludit quoddam a Platone positum. Ponebat enim Plato formas separatas, quas
maxime esse dicebat: sicut si ponerem scientiam esse separatam, quam vocabat per se scientiam: et dicebat quod hoc
erat principalissimum in genere scibilium et similiter per se motum in genere mobilium. Sed secundum praeostensa,
aliquid erit primo in genere scibilium, quam per se scientia. Ostensum est enim quod prior est actus perfectione quam
potentia. Scientia enim ipsa est quaedam potentia. Unde consideratio quae est actus eius erit ea potior, et sic de aliis
huiusmodi. Ultimo epilogat quod dictum est, scilicet quod actus est prior potentia, et omni principio motus.
Lectio 10
[83454] In Metaphysic., lib. 9 l. 10 n. 1
Postquam comparavit philosophus actum et potentiam secundum prius et posterius, hic comparat ea secundum bonum
et malum; et circa hoc duo facit. Primo dicit quod in bonis, actus est melior potentia. Quod quidem manifestum est ex
hoc, quod id quod est potentia, est idem in potentia existens ad contraria. Sicut quod potest convalescere, hoc potest
infirmari, et simul est in potentia ad utrumque. Et hoc ideo quia eadem est potentia utriusque, convalescendi et
laborandi, et quiescendi et movendi et aliorum huiusmodi oppositorum. Et ita patet quod aliquid simul potest contraria,
licet contraria non possint simul esse actu. Contrariorum igitur utrumque seorsum, est hoc quidem bonum, ut sanum,
aliud vero malum, ut infirmum. Nam semper in contrariis unum est ut deficiens, quod ad malum pertinet.
[83455] In Metaphysic., lib. 9 l. 10 n. 2
Sic igitur quod est bonum in actu, est tantum bonum. Sed potentia se habet similiter ad utrumque, scilicet secundum
quid; quod est esse in potentia. Habet autem neutrum simpliciter, quod est esse in actu. Relinquitur igitur quod actus est
melior potentia; quia quod est simpliciter et pure bonum, est melius eo quod est secundum quid bonum, et coniunctum
malo.
[83456] In Metaphysic., lib. 9 l. 10 n. 3
Secundo ibi, necesse autem ostendit quod e contrario in malis est actus peior potentia: et circa hoc tria facit. Primo
ostendit propositum ex ratione supra inducta; quia id quod est simpliciter malum, et non secundum quid se habens ad
malum, est peius eo quod est secundum quid malum, et quod se habet ad malum et ad bonum. Unde, cum potentia ad
malum nondum habeat malum nisi secundum quid (et eadem est ad bonum, nam idem est potentia quod est ad
contraria), relinquitur quod actus malus est peior potentia ad malum.
[83457] In Metaphysic., lib. 9 l. 10 n. 4
Secundo ibi, palam ergo concludit ex dictis quod ipsum malum non est quaedam natura praeter res alias, quae
secundum naturam sunt bonae. Nam ipsum malum secundum naturam est posterius quam potentia, quia est peius et
magis elongatum a perfectione naturae. Unde, cum potentia non possit esse alia praeter res, multo minus ipsum malum.
[83458] In Metaphysic., lib. 9 l. 10 n. 5
Tertio ibi, non ergo inducit aliam conclusionem. Si enim malum est peius potentia, potentia autem non invenitur in
rebus sempiternis, ut supra ostensum est, non erit in eis aliquod malum, neque peccatum, neque alia corruptio. Nam
corruptio quoddam malum est. Est hoc autem intelligendum inquantum sunt sempiterna et incorruptibilia. Nam
secundum quid, nihil prohibet in eis esse corruptionem, ut secundum ubi, aut secundum aliquid huiusmodi.
[83459] In Metaphysic., lib. 9 l. 10 n. 6
Deinde cum dicit inveniuntur autem postquam comparavit potentiam et actum secundum prius et posterius, et bonum et
malum, hic comparat eadem secundum intelligentiam veri et falsi. Et circa hoc duo facit. Primo comparat ipsa
secundum intelligere. Secundo vero secundum veritatem et falsitatem, ibi, quoniam vero ens. Dicit ergo primo, quod
diagrammata, idest descriptiones geometriae inveniuntur, idest per inventionem cognoscuntur secundum dispositionem
figurarum in actu. Geometrae enim inveniunt verum quod quaerunt, dividendo lineas et superficies. Divisio autem
reducit in actum quod erat in potentia. Nam partes continui sunt potentia in toto ante divisionem. Si autem omnia essent
divisa secundum quod requirit inventio veritatis, manifestae essent conclusiones quaesitae. Sed quia in prima
protractione figurarum sunt in potentia huiusmodi divisiones, ideo non statim fit manifestum quod quaeritur.

