Et quia dixerat quod non solum aliter est potentia et actus in diversis, sed etiam sunt alia in aliis, hoc consequenter
exponit, dicens, quod alio modo potentia et actus differunt in diversis, quorum non est eadem materia, quae est
potentia, et quorum non est eadem species, quae est actus, sed diversa. Sicut hominis causa ut materia, elementa,
scilicet ignis etc., et causa ut forma, species propria, scilicet anima; et causa movens est aliquod extrinsecum; sicut
pater est causa movens propinqua, et causa remota sol, et obliquus circulus, idest zodiacus in quo movetur sol, et alii
planetae, qui suo motu causant generationem in istis inferioribus. Huiusmodi autem causae extrinsecae neque sunt
materiae neque formae neque privatio, neque aliquid conforme eis, aut eiusdem speciei, ut possit dici quod reducuntur
ad has causas sicut actus et potentia; sed sunt in alio genere causae, quia sunt moventia, et ipsa etiam reducuntur in
actum. Alia vero ab homine habent materiam aliam propriam, et aliam formam propriam, et aliquod agens proprium.
[84053] In Metaphysic., lib. 12 l. 4 n. 28
Deinde cum dicit adhuc autem quia iam ostensum est, quod sunt eadem principia omnium proportionaliter, vult
ostendere quomodo sunt omnium eadem universaliter. Utrumque enim supra dictum fuit. Dicit ergo, quod oportet
videre quomodo principia aliqua dicuntur universaliter, et aliqua non universaliter. Et prima principia maxime
universaliter significata sunt actus et potentia; nam haec dividunt ens inquantum huiusmodi. Haec autem dicuntur
principia universalia, quia universaliter significantur et intelliguntur; non ita quod ipsa universalia subsistentia principia
sint, ut Platonici posuerunt, quia singularium non potest esse aliquod principium nisi singulare; universale enim
principium est effectus universaliter accepti, ut homo hominis. Sed, cum non sit aliquis homo universaliter subsistens,
non erit aliquod principium universale hominis universalis, sed solum hoc particulare huius particularis, sicut si Peleus
Achillis est pater, tui vero, pater tuus. Et haec litera b huius syllabae ba, sed b universaliter acceptum, est principium
eius quod est ba, universaliter accepti. Sic igitur principia universaliter significata sunt eadem omnium.
[84054] In Metaphysic., lib. 12 l. 4 n. 29
Deinde inducit alium modum, secundum quem principia substantiarum sunt universaliter omnium, inquantum
accidentia ex substantiis causantur. Sicut autem actus et potentia sunt universaliter principia omnium, quia
consequuntur ens commune, ita oportet quod secundum quod descendit communitas principiatorum, descendat
communitas principiorum. Eorum enim quae non sunt in eodem genere, puta colorum, sonorum, substantiarum et
quantitatis, sunt aliae causae et elementa, ut dictum est, praeterquam quod proportionaliter sint eadem omnium. Eorum
autem, quae sunt in eadem specie, sed diversa secundum numerum, sunt diversa principia, non specie, sed numero.
Sicut aliud est materia tua, et forma et movens, et aliud mea. Sed secundum universalem rationem sunt eadem. Nam
anima et corpus sunt materia et forma hominis. Huius autem hominis, haec anima et hoc corpus.
[84055] In Metaphysic., lib. 12 l. 4 n. 30
Deinde cum dicit quaerere vero recapitulat ea quae dicta sunt in hoc capitulo. Dicit ergo, quod quaerere utrum sint
eadem principia et elementa generum et ad aliquid et qualitatum et aliorum generum, aut diversa, est quaerere de
multipliciter dictis; quia diversorum non sunt eadem principia, sed diversa, nisi quodammodo.
[84056] In Metaphysic., lib. 12 l. 4 n. 31
Omnium enim quodammodo sunt eadem principia, aut secundum proportionem; sicut si dicamus, quod in quolibet
genere inveniuntur aliqua quae se habent ut materia et forma et privatio et movens; aut eo quod causae substantiarum
sunt causae omnium, quia destructis eis, alia destruuntur. Aut quia principia sunt endelechia, idest actus et potentia.
Istis autem tribus modis sunt eadem principia omnium.
[84057] In Metaphysic., lib. 12 l. 4 n. 32
Alio autem modo sunt diversa principia; quia contraria, quae sunt principia rerum, et ipsa materia, non univoce
dicuntur, quia non sunt genera; nec etiam dicuntur multipliciter quasi aequivoca; et ideo non possumus dicere quod sunt
eadem simpliciter, sed secundum analogiam.
[84058] In Metaphysic., lib. 12 l. 4 n. 33
Ultimo autem concludit quod dictum est, quot sunt principia sensibilium, et quomodo sunt eadem aut diversa.
Lectio 5
[84059] In Metaphysic., lib. 12 l. 5 n. 1
Postquam philosophus ostendit quae sunt principia substantiae sensibilis, hic incipit determinare de substantiis
immobilibus a materia separatis. Et dividitur in partes duas. In prima determinat de huiusmodi substantiis secundum
propriam opinionem. In secunda secundum opinionem aliorum, sequenti libro, ibi, de sensibili quidem igitur substantia.
Prima in duas. In prima ostendit esse aliquam substantiam sempiternam, immobilem, a materia separatam. In secunda
inquirit conditionem huius substantiae, ibi, movet autem. Circa primum tria facit. Primo ostendit esse aliquam
substantiam sempiternam. In secunda pertractat quamdam quaestionem ex dictis occasionatam, ibi, quamvis dubitatio.
Tertio ex solutione quaestionis motae procedit ad manifestationem veritatis prius inventae, ibi, quare non fuit infinito
tempore. Circa primum duo facit. Primo ostendit, quod necesse est ponere aliquam substantiam sempiternam. Secundo
ostendit qualem oportet esse illam substantiam, ibi, sed si fuerit motivum. Dicit ergo primo, quod supra dictum est,
quod tres sunt substantiae: quarum duae sunt substantiae naturales, quia sunt cum motu: una sempiterna, ut caelum; alia
corruptibilis, ut plantae et animalia; et praeter has, est tertia, quae est immobilis, quae non est naturalis: de hac
dicendum est nunc. Ad cuius considerationem oportet prius ostendere, quod necesse est esse aliquam substantiam,
sempiternam, immobilem. Quod sic probat.

