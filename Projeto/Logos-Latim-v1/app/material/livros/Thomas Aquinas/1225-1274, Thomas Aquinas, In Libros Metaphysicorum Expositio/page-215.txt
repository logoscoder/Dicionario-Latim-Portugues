unum dicitur de aliqua re propter substantiam eius. Unius enim est una substantia; et illa sunt unum numero, quorum
est substantia una numero. Quod etiam aliquid dicatur ens per suam substantiam, hoc est manifestum.
[83209] In Metaphysic., lib. 7 l. 16 n. 8
Quoniam inquam ita est, palam est quod neque unum neque ens contingit esse substantiam rerum; immo praedicantur
de substantia sicut de subiecto. Sicut etiam neque hoc quod est elemento esse aut principio, idest ipsa ratio principii et
elementi, dicit substantiam rei quae dicitur principium vel elementum. Sed quaerimus quid sit principium vel
elementum, ut ad aliquod notius referamus, scilicet ad substantiam subiectam.
[83210] In Metaphysic., lib. 7 l. 16 n. 9
Sed tamen ens et unum magis sunt substantia quam principium et elementum et causa. Propinquius enim se habent ad
rerum substantiam. Principium enim et causa et elementum, important solam habitudinem rei ad rem aliquam; sed ens
et unum significat id quod convenit rei ratione suae substantiae. Et tamen nec ens nec unum sunt substantia ipsa rei.
[83211] In Metaphysic., lib. 7 l. 16 n. 10
Secundo ibi, sed nec probat propositum duabus rationibus. Quarum primam ponit dicens, quod cum ista, scilicet ens et
unum, sint communia, non possunt esse substantiae, si nullum commune est substantia, ut probatum est. Quod autem
nullum commune sit substantia, ex hoc patet, quia substantia nulli potest inesse nisi ipsi habenti eam cuius est
substantia. Unde impossibile est substantiam esse communem multorum.
[83212] In Metaphysic., lib. 7 l. 16 n. 11
Secundam rationem ponit ibi, amplius quod dicit quod hoc ipsum quod est unum, non potest apud multa simul inveniri.
Hoc enim est contra rationem unius, si tamen ponatur aliquod unum per se existens ut substantia. Sed illud quod est
commune, est simul apud multa. Hoc enim est ratio communis, ut de multis praedicetur, et in multis existat. Patet igitur
quod unum quod est commune, non potest esse sic unum quasi una substantia. Et ulterius palam est ex omnibus
praedictis in hoc capitulo, quod nullum universale, nec ens, nec unum, nec genera, nec species habent esse separatum
praeter singularia.
[83213] In Metaphysic., lib. 7 l. 16 n. 12
Deinde cum dicit sed species ostendit quantum ad quid Plato recte dixerit, et quantum ad quid non recte; dicens, quod
Platonici ponentes species ideales, in hoc recte dicunt, quod ponunt eas separatas, ex quo ponunt esse substantias
singularium. De ratione enim substantiae est quod sit per se existens. Non autem posset esse per se existens si in aliquo
singularium esset; praesertim quia si uno singularium existeret, in aliis esse non posset. Sicut enim iam dictum est, id
quod est unum subsistens, non potest in multis esse. Unde in hoc recte facit Plato, ex quo posuit species esse
substantias, quod posuit eas separatas.
[83214] In Metaphysic., lib. 7 l. 16 n. 13
In hoc autem non dixerunt recte, quia dicunt unam speciem esse in multis. Haec enim duo videntur esse opposita: quod
aliquid sit separatum per se existens, et tamen habeat esse in multis. Causa autem propter quam inducti sunt Platonici
ad ponendum huiusmodi substantias separatas, et tamen esse in multis, haec est: quia per rationem invenerunt quod
oportet esse aliquas substantias incorruptibiles et incorporeas, cum ratio substantiae corporalibus dimensionibus non sit
obligata. Sed quae sunt huiusmodi substantiae, quae quidem sunt incorruptibiles, et sunt praeter has substantias
singulares et sensibiles, non habent reddere, idest non possunt assignare et manifestare, eo quod nostra cognitio a sensu
incipit, et ideo ad incorporea quae sensum transcendunt, non possumus ascendere, nisi quatenus per sensibilia
manuducimur.
[83215] In Metaphysic., lib. 7 l. 16 n. 14
Et ideo, ut aliquam notitiam traderent de substantiis incorporeis incorruptibilibus, faciunt, idest fingunt eas, easdem
esse specie substantiis corruptibilibus, sicut in istis substantiis corruptibilibus invenitur homo singularis corruptibilis, et
similiter equus. Posuerunt igitur quod etiam in illis substantiis separatis esset aliqua substantia quae esset homo, et
aliqua quae esset equus, et sic de aliis: sed differenter: quia has substantias separatas scimus, ex doctrina Platonicorum,
per hoc quod dicimus autanthropon, idest per se hominem, et authippon, idest per se equum. Et ita in singulis
substantiis sensibilibus ad designandas substantias separatas addimus hoc verbum, idest hanc dictionem auto, idest per
se.
[83216] In Metaphysic., lib. 7 l. 16 n. 15
Ex quo apparet quod Platonici volebant illas substantias separatas esse eiusdem speciei cum istis sensibilibus; et solum
in hoc differre, quia separatis attribuebant nomen speciei per se, non autem sensibilibus. Cuius ratio est quia in
singularibus sunt multa, quae non sunt partes speciei. Sed in illis substantiis separatis dicebant tantum esse illa quae
pertinent ad speciem et naturam speciei. Ergo homo separatus dicebatur per se homo, quia habet ea tantum quae
pertinent ad naturam speciei. Sed hic homo singularis habet, cum his quae ad naturam speciei pertinent, multa alia: et
propter hoc non dicitur per se homo.
[83217] In Metaphysic., lib. 7 l. 16 n. 16
Est autem similis defectus in hac positione, sicut si poneremus quod non videremus astra et alia corpora incorruptibilia,
et tamen constaret per rationem quod essent aliqua corpora incorruptibilia, et poneremus quod incorruptibilia corpora
essent eiusdem speciei cum corporibus corruptibilium. Sicut si diceremus quod corpora incorruptibilia essent bos et
homo et equus et alia huiusmodi, ut poetae finxerunt in stellis esse arietem et taurum et alia huiusmodi. Sicut igitur si
non videremus stellas, non minus ut existimo forent substantiae corporeae sempiternae, idest stellae, praeter eas quas

