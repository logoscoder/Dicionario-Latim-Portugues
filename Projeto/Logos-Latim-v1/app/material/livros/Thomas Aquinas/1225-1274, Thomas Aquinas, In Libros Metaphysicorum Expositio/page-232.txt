Sed quia ens dividitur uno modo secundum quod dicitur quid, scilicet substantia, aut quantitas, aut qualitas, quod est
dividere ens per decem praedicamenta: alio modo secundum quod dividitur per potentiam et actum vel operationem, a
qua derivatum est nomen actus, ut postea dicetur; oportet nunc determinare de potentia et actu.
[83341] In Metaphysic., lib. 9 l. 1 n. 3
Et primo de potentia quae maxime dicitur proprie, non tamen utile est ad praesentem intentionem. Potentia enim et
actus, ut plurimum, dicuntur in his quae sunt in motu, quia motus est actus entis in potentia. Sed principalis intentio
huius doctrinae non est de potentia et actu secundum quod sunt in rebus mobilibus solum, sed secundum quod
sequuntur ens commune. Unde et in rebus immobilibus invenitur potentia et actus, sicut in rebus intellectualibus.
[83342] In Metaphysic., lib. 9 l. 1 n. 4
Sed cum dixerimus de potentia, quae est in rebus mobilibus, et de actu, ei correspondente, ostendere poterimus et de
potentia et actu secundum quod sunt in rebus intelligibilibus, quae pertinent ad substantias separatas, de quibus postea
agetur. Et hic est ordo conveniens, cum sensibilia quae sunt in motu sint nobis magis manifesta. Et ideo per ea
devenimus in cognitionem substantiarum rerum immobilium.
[83343] In Metaphysic., lib. 9 l. 1 n. 5
Ex quo etiam apparet sensus alterius literae quae sic habet, et quidem potentia quae dicitur proprie, non solum utilis est
ad quod volumus nunc: quia licet potentia quae est in rebus mobilibus maxime proprie dicatur, non tamen hoc solum
dicitur potentia, ut dictum est. Et utilis est ad praesentem intentionem, non quasi de ea principaliter intendatur, sed quia
per eam in alias potentias devenimus.
[83344] In Metaphysic., lib. 9 l. 1 n. 6
Deinde cum dicit quod quidem determinat de potentia et actu; et dividitur in partes tres. In prima determinat de
potentia. In secunda de actu, ibi, quoniam autem de potentia secundum motum. In tertia de comparatione actus ad
potentiam, ibi, quoniam autem ipsum prius determinatum est. Prima dividitur in duas partes. In prima determinavit de
potentia secundum se. Secundo per comparationem ad ea in quibus est, ibi, quoniam autem haec quidem in inanimatis.
Prima in duas. In prima determinat de potentia. In secunda de impotentia, ibi, et impotentia et impossibile. Circa
primum duo facit. Primo ostendit quot modis dicitur potentia. Secundo manifestat quamdam veritatem ex praemissis
circa potentiam, ibi, palam igitur quia est quidem, ut una. Dicit ergo primo, quod determinatum est in aliis, scilicet
quinto huius, quod multipliciter dicitur potentia et posse. Sed ista multiplicitas quantum ad quosdam modos est
multiplicitas aequivocationis, sed quantum ad quosdam analogiae. Quaedam enim dicuntur possibilia vel impossibilia,
eo quod habent aliquod principium in seipsis; et hoc secundum quosdam modos, secundum quos omnes dicuntur
potentiae non aequivoce, sed analogice. Aliqua vero dicuntur possibilia vel potentia, non propter aliquod principium
quod in seipsis habeant; et in illis dicitur potentia aequivoce.
[83345] In Metaphysic., lib. 9 l. 1 n. 7
Dicit ergo quod de modis potentiae illi praetermittendi sunt ad praesens, secundum quod potentia dicitur aequivoce. In
quibusdam enim dicitur potentia non propter aliquod principium habitum, sed propter similitudinem quamdam, sicut in
geometricis. Dicitur enim potentia alicuius lineae esse quadratum eius; et dicitur quod linea potest in suum quadratum.
Et simili modo potest dici in numeris, quod ternarius potest in novenarium quod est quadratum eius, eo quod ex ductu
eius in seipsum facit novenarium. Ter enim tria novem faciunt. Ex linea etiam, quae est radix quadrati, ducta in seipsam
fit quadratum. Et similiter est in numeris. Unde radix quadrati habet aliquam similitudinem cum materia, ex qua fit res.
Et propter hoc per quamdam similitudinem dicitur potens in quadratum, sicut dicitur materia potens in rem.
[83346] In Metaphysic., lib. 9 l. 1 n. 8
Similiter in logicis dicimus aliqua esse possibilia et impossibilia, non propter aliquam potentiam, sed eo quod aliquo
modo sunt aut non sunt. Possibilia enim dicuntur, quorum opposita contingit esse vera. Impossibilia vero, quorum
opposita non contingit esse vera. Et haec diversitas est propter habitudinem praedicati ad subiectum, quod quandoque
est repugnans subiecto, sicut in impossibilibus; quandoque vero non, sicut in possibilibus.
[83347] In Metaphysic., lib. 9 l. 1 n. 9
His ergo modis praetermissis, considerandum est de potentiis, quae reducuntur ad unam speciem, quia quaelibet earum
est principium quoddam, et omnes potentiae sic dictae reducuntur ad aliquod principium ex quo omnes aliae dicuntur.
Et hoc est principium activum, quod est principium transmutationis in alio inquantum est aliud. Et hoc dicit, quia
possibile est quod principium activum simul sit in ipso mobili vel passo, sicut cum aliquid movet seipsum; non tamen
secundum idem est movens et motum, agens et patiens. Et ideo dicitur quod principium quod dicitur potentia activa, est
principium transmutationis in alio inquantum est aliud; quia etsi contingat principium activum esse in eodem cum
passo, non tamen secundum quod est idem, sed secundum quod est aliud.
[83348] In Metaphysic., lib. 9 l. 1 n. 10
Et quod ad illud principium quod dicitur potentia activa, reducantur aliae potentiae, manifestum est. Nam alio modo
dicitur potentia passiva, quae est principium quod aliquid moveatur ab alio, inquantum est aliud. Et hoc dicit, quia etsi
idem patiatur a seipso, non tamen secundum idem, sed secundum aliud. Haec autem potentia reducitur ad primam
potentiam activam, quia passio ab agente causatur. Et propter hoc etiam potentia passiva reducitur ad activam.
[83349] In Metaphysic., lib. 9 l. 1 n. 11

