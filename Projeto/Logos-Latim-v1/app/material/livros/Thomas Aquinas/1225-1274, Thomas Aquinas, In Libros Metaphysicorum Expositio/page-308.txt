[84015] In Metaphysic., lib. 12 l. 3 n. 4
Postea quia tertio dicit, quod res acquirunt formam ex agentibus similibus; dicens, quod quaecumque substantia fit ex
agente univoco, idest simili secundum formam. Omnes enim substantiae, quae generantur, generantur aut a natura, aut
ab arte, aut a fortuna, aut automato, idest casu, idest per se vano. Differt autem ars a natura, quia ars est principium
agendi in alio, natura autem est principium actionis et motus in eo in quo est. Manifestum est autem, quod ea quae
generantur ab arte, fiunt ex sibi simili. Aedificator enim, per formam domus quam habet in mente, facit domum quae
est in materia. Et idem etiam apparet in natura; quia homo generat hominem. In quibusdam autem hoc non videtur. Non
enim generantur ex sibi similibus in specie; sicut calidum in corporibus inferioribus generatur a sole non calido. Sed
licet non sit similitudo secundum speciem, oportet tamen esse aliquam similitudinem, sed tamen imperfectam; quia
materia inferiorum non potest pertingere ad perfectam similitudinem superioris agentis. Et cum ita sit in his quae fiunt
ab arte et natura, manifestum est quod unumquodque generatur a suo simili.
[84016] In Metaphysic., lib. 12 l. 3 n. 5
Nam reliquae causae, scilicet fortuna et casus, sunt quasi defectus et privationes naturae et artis. Nam fortuna est
intellectus agens praeter intentionem, et casus natura agens praeter intentionem. Unde ea quae fiunt a fortuna et casu,
non assimilantur suis agentibus, cum fortuna et casus non sint causae per se, sed per accidens: et ideo quodammodo
animalia, quae generantur ex putrefactione, videntur fieri casu, inquantum non fiunt ex sibi similibus secundum
speciem. Neque etiam habent causam determinatam agentem in istis inferioribus, sed solum causam agentem
superiorem.
[84017] In Metaphysic., lib. 12 l. 3 n. 6
Deinde cum dicit substantiae autem determinat de forma per comparationem ad substantiam compositam; et circa hoc
tria facit. Primo dividit substantiam in materiam et formam et compositum, dicens quod substantiae sunt tres. Materia,
quantum ad id quod apparet, videtur esse substantia et hoc aliquid. Unde primi naturales solam materiam posuerunt
esse substantiam. Et hoc ideo quia viderunt quod in artificialibus quae fiunt per contactum, et non per naturalem
unionem, sola materia et subiectum videtur esse substantia: nam formae artificiales sunt accidentia. Item natura rei
videtur esse substantia et hoc aliquid; natura autem rei est in quam terminatur naturalis generatio, idest forma, quae est
quasi habitus quidam. Item tertia substantia est illa, quae componitur ex materia et forma, sicut sunt singularia, ut
Callias et Socrates.
[84018] In Metaphysic., lib. 12 l. 3 n. 7
Secundo ibi, in quibusdam dicit, quod in aliquibus formis manifestum est, quod non sunt praeter substantiam
compositam; sicut forma domus non est praeter materiam. Forma enim domus est accidens, et materia domus est
substantia: accidens autem non est nisi in substantia.
[84019] In Metaphysic., lib. 12 l. 3 n. 8
Sed hoc dico, nisi accipiatur forma domus, ut ars, idest prout est in mente artificis. Sic enim est praeter materiam. Sed
harum formarum artificialium prout sunt in mente artificis, nec est generatio nec corruptio. Domus enim, quae est sine
materia in anima, et sanitas, et omnia huiusmodi, alio modo incipiunt esse et desinunt quam per corruptionem et
generationem; scilicet per disciplinam, aut per inventionem.
[84020] In Metaphysic., lib. 12 l. 3 n. 9
Sed, si aliquae formae sunt praeter substantiam compositam, hoc erit verum in formis naturalibus, quae substantiae
sunt. Unde Plato non male dixit, quod species, idest formae separatae, sunt formae quae sunt per naturam. Dico autem
quod non simpliciter bene dixit, sed si sunt species aliae aliquae ab istis sensibilibus, quae sunt caro, caput et
huiusmodi, quae sunt materia ultima substantiae particularis compositae, quae est maxime substantia.
[84021] In Metaphysic., lib. 12 l. 3 n. 10
Tertio ibi, moventes quidem ostendit, quod formae universales non sunt praeter substantiam compositam; et circa hoc
duo facit. Primo manifestat propositum, assignans differentiam inter causas formales et causas moventes. Et dicit, quod
causae moventes praeexistunt rebus factis. Et hoc necessarium est; quia causae moventes sunt principia motus, qui
terminatur ad rem factam. Sed causa formalis, quae est causa quasi ratio rei, simul incipit esse cum re cuius est forma.
Tunc enim incipit esse sanitas, quando homo sanatur; et tunc incipit esse figura sphaerae aereae, quando fit sphaera
aerea. Unde manifestum est, quod formae non sunt separatae a substantiis compositis; quia si essent separatae,
oporteret quod essent sempiternae, cum non sint talium per se neque generatio, neque corruptio, ut ostensum est: et sic
praeessent substantiis his, quarum sunt formae.
[84022] In Metaphysic., lib. 12 l. 3 n. 11
Sed quamvis formae non praeexistant substantiis compositis, perscrutandum tamen est, si aliqua forma remaneat
posterius, corrupta substantia composita. In quibusdam enim formis nihil prohibet quod remaneant post substantiam
compositam. Puta, si dicamus animam esse talem. Non tamen omnis anima, sed solus intellectus. Forsitan enim
impossibile est omnem animam esse talem, ut remaneat corrupto corpore; quia aliae partes animae non habent
operationem sine organis corporeis, intellectus autem non operatur per organum. Dicit autem, forsan, quia non erat
praesentis intentionis hoc demonstrare, sed hoc pertinet ad scientiam de anima. Et sicut aliae partes animae ab intellectu
non remanent post substantiam compositam, ita etiam nec aliae formae rerum corruptibilium.
[84023] In Metaphysic., lib. 12 l. 3 n. 12

