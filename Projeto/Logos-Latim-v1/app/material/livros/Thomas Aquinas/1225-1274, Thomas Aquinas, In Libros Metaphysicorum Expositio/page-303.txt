Tertius modus est secundum quod dicitur immobile id quod natum est moveri, sed tunc non possit moveri, quando
natum est, et ubi natum est moveri, et sicut natum est moveri. Et hoc solum immobile dicitur proprie quiescere, quia
quies est contraria motui. Unde oportet quod quies sit privatio motus in susceptivo motus.
Lectio 13
[83975] In Metaphysic., lib. 11 l. 13 n. 1
Notificat quae circumstant motum, et praecipue motum localem. Et primo notificat ea. Secundo inducit quaedam
corollaria ex dictis, ibi, quare palam. Dicit ergo primo, quod simul secundum locum dicuntur quaecumque sunt in uno
loco primo, idest proprio. Si enim aliqua sunt in uno loco communi, non propter hoc dicuntur esse simul: sic enim
omnia, quae continentur caeli ambitu, dicerentur esse simul.
[83976] In Metaphysic., lib. 11 l. 13 n. 2
Seorsum autem dicuntur quaecumque sunt in alio et alio loco.
[83977] In Metaphysic., lib. 11 l. 13 n. 3
Tangi autem adinvicem dicuntur, quorum ultima sunt simul; puta duo corpora quorum superficies coniunguntur.
[83978] In Metaphysic., lib. 11 l. 13 n. 4
Medium autem inter duo est, in quod id quod continuo permutatur, natum est prius pervenire quam in ultimum. Sicut si
motus continuus de a in c, prius veniet in b, id quod mutatur, quam in c.
[83979] In Metaphysic., lib. 11 l. 13 n. 5
Contrarium vero secundum locum est, quod est plurimum distans secundum rectam lineam. Non enim distantia plurima
potest mensurari secundum lineam curvam, eo quod inter duo puncta possunt designari infinitae decisiones circulorum
dissimiles. Sed inter duo puncta non potest esse nisi una linea recta. Mensuram autem oportet esse certam et
determinatam. Plurimum autem distans in locis invenitur secundum naturam sursum et deorsum, quae sunt medium et
extremum mundi.
[83980] In Metaphysic., lib. 11 l. 13 n. 6
Consequenter autem dicitur quod est post aliquod primum principium; sive attendatur ordo secundum positionem, sive
secundum speciem, sicut binarius est post unitatem, sive qualitercumque aliter. Adhuc autem oportet quod nihil
eiusdem generis sit medium inter id quod est consequenter et id cui consequenter est. Sicut lineae sunt consequenter
alicui lineae, et unitates alicui unitati, et domus alicui domui consequenter. Sed nihil prohibet inter duo, quorum unum
se habet consequenter ad alterum, esse aliquid medium alterius generis; puta si inter duas domus sit unus equus medius.
Et ad manifestandum praemissam divisionem subiungit, quod illud quod dicitur consequenter, oportet quod sit
consequenter respectu alicuius, et quod sit aliquod posterius. Unum enim non se habet consequenter ad duo, cum sit
prius, neque nova luna ad secundam, sed e converso.
[83981] In Metaphysic., lib. 11 l. 13 n. 7
Deinde dicit quod habitum dicitur illud quod est consequenter et tangit; puta si duo corpora sint ordinata, quorum unum
alterum tangat.
[83982] In Metaphysic., lib. 11 l. 13 n. 8
Deinde dicit quod, cum omnis permutatio sit inter opposita, et opposita inter quae est permutatio sint contraria et
contradictoria, ut ostensum est; et cum contradictionis nullum sit medium: manifestum est quod inter sola contraria
oportet esse medium, cum medium sit inter extrema motus, ut ex definitione superius posita patet. Hoc autem bene
inducit. Quia enim dixerat quod consequenter sunt, inter quae non est medium, conveniens fuit ut ostenderetur inter
quae potest esse medium.
[83983] In Metaphysic., lib. 11 l. 13 n. 9
Deinde ostendit quid sit continuum: et dicit, quod continuum addit aliquid supra habitum. Et dicit quod continuum est
cum utriusque eorum, quae se tangunt, et quae simul sunt, sit unus et idem terminus, sicut partes lineae continuantur ad
punctum.
[83984] In Metaphysic., lib. 11 l. 13 n. 10
Deinde cum dicit quare palam inducit tria corollaria ex praemissis. Quorum primum est, quod continuum est in illis ex
quibus natum est fieri unum secundum contactum. Et hoc ideo est, quia continuum requirit identitatem termini.
[83985] In Metaphysic., lib. 11 l. 13 n. 11
Secundum corollarium est, quod inter ista tria, consequenter, contactum et continuum, prius et communius est quod est
consequenter. Non enim omne quod est consequenter tangit, sed omne quod tangit est consequenter. Oportet enim
contacta secundum positionem esse ordinata, et nihil eorum esse medium. Et similiter tangens est prius et communius
ens quod continuum; quia si est continuum, est necesse quod tangat. Quod enim est unum, necesse est esse simul; nisi
forte intelligatur in hoc, quod est esse simul, pluralitas. Sic enim continuum non esset contactum. Sed eo modo quo id
quod est unum est simul, necesse est continuum esse tangens. Sed non sequitur, si tangit, quod sit continuum; sicut non
sequitur quod si aliqua sunt simul, quod sint unum. Sed in quibus non est contactus non est nascentia, idest naturalis
coniunctio, quae est proprie continuorum.
[83986] In Metaphysic., lib. 11 l. 13 n. 12
Tertium corollarium est, quod punctus et unitas non sunt idem, ut Platonici posuerunt, dicentes quod punctum est unitas
habens positionem. Et quod non sint idem, patet ex duobus. Primo quidem, quia secundum puncta est contactus, non

