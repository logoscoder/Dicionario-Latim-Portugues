prima materialia ratione contrarietatis, sed propter eorum naturas et substantiam: isti vero contrarietatem ex parte
materiae posuerunt.
[81699] In Metaphysic., lib. 1 l. 8 n. 10
Quae etiam sint ista contraria quae isti posuerunt, patet ex dictis. Sed quomodo praedicta principia contraria ab eis
posita possunt conduci idest reduci ad praedictas species causarum, non est manifeste articulatum, idest distincte
expressum ab eis. Tamen videtur quod huiusmodi principia ordinentur secundum speciem causae materialis. Dicunt
enim quod substantia rerum constituitur et plasmatur ab istis principiis, sicut ex his quae insunt: quod est ratio causae
materialis. Materia enim est ex qua fit aliquid cum insit. Quod quidem dicitur ad differentiam privationis, ex qua etiam
dicitur aliquid fieri, non tamen inest, sicut dicitur musicum fieri ex non musico.
Lectio 9
[81700] In Metaphysic., lib. 1 l. 9 n. 1
Hic ponit opiniones philosophorum de toto universo, sicut de uno ente; et circa hoc duo facit. Primo ponit eorum
opiniones in communi. Secundo ostendit quomodo consideratio huius opinionis ad praesentem tractatum pertineat, et
quomodo non, ibi, igitur ad praesentem et cetera. Dicit ergo quod aliqui alii philosophi a praedictis fuerunt, qui
enuntiaverunt, de omni, idest de universo quasi de una natura, idest quasi totum universum esset unum ens vel una
natura. Quod tamen non eodem modo omnes posuerunt, sicut infra patebit. Ipso tamen modo, quo diversificati sunt, nec
bene dixerunt, nec naturaliter. Nullus enim eorum naturaliter locutus est, quia motum rebus subtrahunt. Nullus etiam
bene locutus est, quia positionem impossibilem posuerunt, et per rationes sophisticas: sicut patet primo physicorum.
[81701] In Metaphysic., lib. 1 l. 9 n. 2
Deinde cum dicit igitur ad hic ostendit quomodo consideratio huius positionis ad praesentem tractatum pertinet, et
quomodo non. Et primo ostendit quod non pertinet, si consideretur eorum positio. Secundo ostendit quod pertinet, si
consideretur positionis ratio, vel positionis modus, ibi, sed quidem secundum causam et cetera. Dicit ergo, quod quia
isti philosophi posuerunt tantum unum ens, et unum non potest suiipsius esse causa, patet, quod ipsi non potuerunt
invenire causas. Nam positio, idest pluralitas, causarum diversitatem in rebus exigit. Unde, quantum ad praesentem
perscrutationem quae est de causis, non congruit ut sermo de eis habeatur. Secus autem est de antiquis naturalibus, qui
tantum ens posuerunt esse unum, de quibus debet hic sermo haberi. Illi enim ex illo uno generant multa, sicut ex
materia, et sic ponunt causam et causatum. Sed isti de quibus nunc agitur, alio modo dicunt. Non enim dicunt quod sint
omnia unum secundum materiam, ita quod ex uno omnia generentur; sed dicunt quod simpliciter sunt unum.
[81702] In Metaphysic., lib. 1 l. 9 n. 3
Et ratio huius diversitatis est, quod antiqui naturales apponebant motum illis, qui ponebant unum principium et unum
ens, dicentes ipsum esse mobile. Et ideo per aliquem modum motus, sicut per rarefactionem et condensationem
poterant ex illo uno diversa generari. Et per hunc modum dicebant generari totum universum secundum diversitatem,
quae in partibus eius invenitur. Et tamen quia non ponebant variationem secundum substantiam, nisi secundum
accidentia, ut supra dictum est, ideo relinquebatur quod totum universum esset unum secundum substantiam,
diversificatum tamen secundum accidentia. Sed isti dicebant illud quod ponebant esse unum penitus immobile. Et ideo
ex illo uno non poterat aliqua diversitas rerum causari. Et propter hoc nec secundum substantiam nec secundum
accidentia pluralitatem in rebus ponere poterant.
[81703] In Metaphysic., lib. 1 l. 9 n. 4
Deinde cum dicit sed quidem hic ostendit quomodo eorum opinio pertineat ad praesentem perscrutationem. Et primo
generaliter de omnibus. Secundo specialiter de Parmenide, ibi, igitur hi. Dicit ergo primo, quod licet diversitatem rebus
auferrent, et per consequens causalitatem, tamen eorum opinio est propria praesenti inquisitioni, secundum tantum
quantum dicetur: quantum scilicet ad modum ponendi, et quantum ad rationem positionis.
[81704] In Metaphysic., lib. 1 l. 9 n. 5
Parmenides enim qui fuit unus ex eis, videtur tangere unitatem secundum rationem, idest ex parte formae.
Argumentatur enim sic. Quicquid est praeter ens, est non ens: et quicquid est non ens, est nihil: ergo quicquid est
praeter ens est nihil. Sed ens est unum. Ergo quicquid est praeter unum, est nihil. In quo patet quod considerabat ipsam
rationem essendi quae videtur esse una, quia non potest intelligi quod ad rationem entis aliquid superveniat per quod
diversificetur: quia illud quod supervenit enti, oportet esse extraneum ab ente. Quod autem est huiusmodi, est nihil.
Unde non videtur quod possit diversificare ens. Sicut etiam videmus quod differentiae advenientes generi diversificant
ipsum, quae tamen sunt praeter substantiam eius. Non enim participant differentiae genus, ut dicitur quarto topicorum.
Aliter genus esset de substantia differentiae, et in definitionibus esset nugatio, si posito genere, adderetur differentia, si
de eius substantia esset genus, sicut esset nugatio si species adderetur. In nullo etiam differentia a specie differret. Ea
vero quae sunt praeter substantiam entis, oportet esse non ens, et ita non possunt diversificare ens.
[81705] In Metaphysic., lib. 1 l. 9 n. 6
Sed in hoc decipiebantur, quia utebantur ente quasi una ratione et una natura sicut est natura alicuius generis; hoc enim
est impossibile. Ens enim non est genus, sed multipliciter dicitur de diversis. Et ideo in primo physicorum dicitur quod
haec est falsa, ens est unum: non enim habet unam naturam sicut unum genus vel una species.
[81706] In Metaphysic., lib. 1 l. 9 n. 7

