[82780] In Metaphysic., lib. 6 l. 3 n. 24
Et sic patet, quod positio fati, quae est quaedam dispositio inhaerens rebus inferioribus ex actione corporis caelestis,
non removet omnia ea quae sunt per accidens.
[82781] In Metaphysic., lib. 6 l. 3 n. 25
Sed si ulterius ista contingentia reducantur in causam altissimam divinam, nihil inveniri poterit, quod ab ordine eius
exeat, cum eius causalitas extendat se ad omnia inquantum sunt entia. Non potest igitur sua causalitas impediri per
indispositionem materiae; quia et ipsa materia, et eius dispositiones non exeunt ab ordine illius agentis, quod est agens
per modum dantis esse, et non solum per modum moventis et alterantis. Non enim potest dici, quod materia
praesupponatur ad esse, sicut praesupponitur ad moveri, ut eius subiectum; quinimo est pars essentiae rei. Sicut igitur
virtus alterantis et moventis non impeditur ex essentia motus, aut ex termino eius, sed ex subiecto, quod
praesupponitur; ita virtus dantis esse non impeditur a materia, vel a quocumque, quod adveniat qualitercumque ad esse
rei. Ex quo etiam patet, quod nulla causa agens potest esse in istis inferioribus, quae eius ordini non subdatur.
[82782] In Metaphysic., lib. 6 l. 3 n. 26
Relinquitur igitur quod omnia, quae hic fiunt, prout ad primam causam divinam referuntur, inveniuntur ordinata et non
per accidens existere; licet per comparationem ad alias causas per accidens esse inveniantur. Et propter hoc secundum
fidem Catholicam dicitur, quod nihil fit temere sive fortuito in mundo, et quod omnia subduntur divinae providentiae.
Aristoteles autem hic loquitur de contingentibus quae hic fiunt, in ordine ad causas particulares, sicut per eius
exemplum apparet.
[82783] In Metaphysic., lib. 6 l. 3 n. 27
Nunc autem restat videre quomodo positio fati et providentiae non tollit a rebus contingentiam, quasi omnia ex
necessitate eveniant. Et de fato quidem manifestum est per ea quae dicta sunt. Iam enim est ostensum, quod licet
corpora caelestia et eorum motus et actiones quantum in ipsis est necessitatem habeant, tamen effectus eorum in istis
inferioribus potest deficere, vel propter indispositionem materiae, vel propter animam rationalem quae habet liberam
electionem sequendi inclinationes, quae sunt ex impressione caelesti, vel non sequendi: et ita relinquitur, quod
huiusmodi effectus non ex necessitate, sed contingenter proveniant. Non enim positio causae caelestis est positio
causae talis, ad quam de necessitate sequatur effectus, sicut ad compositionem ex contrariis sequitur mors animalis, ut
in litera tangitur.
[82784] In Metaphysic., lib. 6 l. 3 n. 28
Sed de providentia maiorem habet difficultatem. Providentia enim divina falli non potest. Haec enim duo sunt
incompossibilia, quod aliquid sit provisum a Deo, et non fiat: et ita videtur, quod ex quo providentia iam ponitur, quod
eius effectum necesse sit sequi.
[82785] In Metaphysic., lib. 6 l. 3 n. 29
Sed sciendum est, quod ex eadem causa dependet effectus, et omnia quae sunt per se accidentia illius effectus. Sicut
enim homo est a natura, ita et omnia eius per se accidentia, ut risibile, et mentis disciplinae susceptibile. Si autem
aliqua causa non faciat hominem simpliciter sed hominem talem, eius non erit constituere ea quae sunt per se accidentia
hominis, sed solum uti eis. Politicus enim facit hominem civilem; non tamen facit eum mentis disciplinae
susceptibilem, sed hac eius proprietate utitur ad hoc quod homo fiat civilis.
[82786] In Metaphysic., lib. 6 l. 3 n. 30
Sicut autem dictum est, ens inquantum ens est, habet causam ipsum Deum: unde sicut divinae providentiae subditur
ipsum ens, ita etiam omnia accidentia entis inquantum est ens, inter quae sunt necessarium et contingens. Ad divinam
igitur providentiam pertinet non solum quod faciat hoc ens, sed quod det ei contingentiam vel necessitatem. Secundum
enim quod unicuique dare voluit contingentiam vel necessitatem, praeparavit ei causas medias, ex quibus de necessitate
sequatur, vel contingenter. Invenitur igitur uniuscuiusque effectus secundum quod est sub ordine divinae providentiae
necessitatem habere. Ex quo contingit quod haec conditionalis est vera, si aliquid est a Deo provisum, hoc erit.
[82787] In Metaphysic., lib. 6 l. 3 n. 31
Secundum autem quod effectus aliquis consideratur sub ordine causae proximae, sic non omnis effectus est necessarius;
sed quidam necessarius et quidam contingens secundum analogiam suae causae. Effectus enim in suis naturis
similantur causis proximis, non autem remotis, ad quarum conditionem pertingere non possunt.
[82788] In Metaphysic., lib. 6 l. 3 n. 32
Sic ergo patet, quod cum de divina providentia loquimur, non est dicendum solum, hoc est provisum a Deo ut sit, sed
hoc est provisum a Deo, ut contingenter sit, vel ut necessario sit. Unde non sequitur secundum rationem Aristotelis hic
inductam, quod ex quo divina providentia est posita, quod omnes effectus sint necessarii; sed necessarium est effectus
esse contingenter, vel de necessitate. Quod quidem est singulare in hac causa, scilicet in divina providentia. Reliquae
enim causae non constituunt legem necessitatis vel contingentiae, sed constituta a superiori causa utuntur. Unde
causalitati cuiuslibet alterius causae subditur solum quod eius effectus sit. Quod autem sit necessario vel contingenter,
dependet ex causa altiori, quae est causa entis inquantum est ens; a qua ordo necessitatis et contingentiae in rebus
provenit.
Lectio 4
[82789] In Metaphysic., lib. 6 l. 4 n. 1

