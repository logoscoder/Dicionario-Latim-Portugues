demonstrant magis necessarie, sicut mathematicae scientiae, quaedam vero infirmius, idest non de necessitate; sicut
scientiae naturales, in quibus multae demonstrationes sumuntur ex his quae non semper insunt, sed frequenter.
[82716] In Metaphysic., lib. 6 l. 1 n. 7
Alia translatio habet loco suppositionis, conditionem. Et est idem sensus. Nam quod supponitur, quasi ex conditione
accipitur: et quia principium demonstrationis est definitio, palam est ex tali inductione, quod demonstratio non est de
substantia rei, idest de essentia eius; nec de definitione, quae significat quid est res; sed est aliquis alius modus, quo
definitiones ostenduntur; scilicet divisione, et aliis modis, qui ponuntur in secundo posteriorum.
[82717] In Metaphysic., lib. 6 l. 1 n. 8
Et sicut nulla scientia particularis determinat quod quid est, ita etiam nulla earum dicit de genere subiecto, circa quod
versatur, est, aut non est. Et hoc rationabiliter accidit; quia eiusdem scientiae est determinare quaestionem an est, et
manifestare quid est. Oportet enim quod quid est accipere ut medium ad ostendendum an est. Et utraque est
consideratio philosophi, qui considerat ens inquantum ens. Et ideo quaelibet scientia particularis supponit de subiecto
suo, quia est, et quid est, ut dicitur in primo posteriorum; et hoc est signum, quod nulla scientia particularis determinat
de ente simpliciter, nec de aliquo ente inquantum est ens.
[82718] In Metaphysic., lib. 6 l. 1 n. 9
Deinde cum dicit quoniam vero ostendit differentiam huius scientiae ad alias, quantum ad modum considerandi
principia entis inquantum est ens. Et quia ab antiquis scientia naturalis credebatur esse prima scientia, et quae
consideraret ens inquantum est ens, ideo ab ea, quasi a manifestiori incipiens, primo ostendit differentiam scientiae
naturalis a scientiis practicis. Secundo differentiam eius a scientiis speculativis, in quo ostenditur modus proprius
considerationis huius scientiae, ibi, oportet autem quod quid erat esse. Dicit ergo primo, quod scientia naturalis non est
circa ens simpliciter, sed circa quoddam genus entis; scilicet circa substantiam naturalem, quae habet in se principium
motus et quietis: et ex hoc apparet quod neque est activa, neque factiva. Differunt enim agere et facere: nam agere est
secundum operationem manentem in ipso agente, sicut est eligere, intelligere et huiusmodi: unde scientiae activae
dicuntur scientiae morales. Facere autem est secundum operationem, quae transit exterius ad materiae transmutationem,
sicut secare, urere, et huiusmodi: unde scientiae factivae dicuntur artes mechanicae.
[82719] In Metaphysic., lib. 6 l. 1 n. 10
Quod autem scientia naturalis non sit factiva, patet; quia principium scientiarum factivarum est in faciente, non in facto,
quod est artificiatum; sed principium motus rerum naturalium est in ipsis rebus naturalibus. Hoc autem principium
rerum artificialium, quod est in faciente, est primo intellectus, qui primo artem adinvenit; et secundo ars, quae est
habitus intellectus; et tertio aliqua potentia exequens, sicut potentia motiva, per quam artifex exequitur conceptionem
artis. Unde patet, quod scientia naturalis non est factiva.
[82720] In Metaphysic., lib. 6 l. 1 n. 11
Et per eamdem rationem patet quod non est activa. Nam principium activarum scientiarum est in agente, non in ipsis
actionibus, sive moribus. Hoc autem principium est prohaeresis, idest electio. Idem enim est agibile et eligibile. Sic
ergo patet, quod naturalis scientia non sit activa neque factiva.
[82721] In Metaphysic., lib. 6 l. 1 n. 12
Si igitur omnis scientia est aut activa, aut factiva, aut theorica, sequitur quod naturalis scientia theorica sit. Ita tamen est
theorica, idest speculativa circa determinatum genus entis, quod scilicet est possibile moveri. Ens enim mobile est
subiectum naturalis philosophiae. Et est solum circa talem substantiam, idest quidditatem et essentiam rei, quae
secundum rationem non est separabilis a materia, ut in pluribus; et hoc dicit propter intellectum, qui aliquo modo cadit
sub consideratione naturalis philosophiae, et tamen substantia eius est separabilis. Sic patet, quod naturalis scientia est
circa determinatum subiectum, quod est ens mobile; et habet determinatum modum definiendi, scilicet cum materia.
[82722] In Metaphysic., lib. 6 l. 1 n. 13
Deinde cum dicit oportet autem hic ostendit differentiam naturalis scientiae ad alias speculativas quantum ad modum
definiendi: et circa hoc duo facit. Primo ostendit differentiam praedictam. Secundo concludit numerum scientiarum
theoricarum, ibi quare. Circa primum tria facit. Primo ostendit modum proprium definiendi naturalis philosophiae;
dicens, quod ad cognoscendum differentiam scientiarum speculativarum adinvicem, oportet non latere quidditatem rei,
et rationem idest definitionem significantem ipsam, quomodo est assignanda in unaquaque scientia. Quaerere enim
differentiam praedictam sine hoc, idest sine cognitione modi definiendi, nihil facere est. Cum enim definitio sit medium
demonstrationis, et per consequens principium sciendi, oportet quod ad diversum modum definiendi, sequatur
diversitas in scientiis speculativis.
[82723] In Metaphysic., lib. 6 l. 1 n. 14
Sciendum est autem, quod eorum quae diffiniuntur, quaedam definiuntur sicut definitur simum, quaedam sicut definitur
concavum; et haec duo differunt, quia definitio simi est accepta cum materia sensibili. Simum enim nihil aliud est quam
nasus curvus vel concavus. Sed concavitas definitur sine materia sensibili. Non enim ponitur in definitione concavi vel
curvi aliquod corpus sensibile, ut ignis aut aqua, aut aliquod corpus huiusmodi. Dicitur enim concavum, cuius medium
exit ab extremis.
[82724] In Metaphysic., lib. 6 l. 1 n. 15
Omnia autem naturalia simili modo definiuntur sicut simum, ut patet in partibus animalis tam dissimilibus, ut sunt
nasus, oculus et facies, quam similibus, ut sunt caro et os; et etiam in toto animali. Et similiter in partibus plantarum

