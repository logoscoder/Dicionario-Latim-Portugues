Minimum enim in numeris est unitas; quae si addatur in ternario, surgit quaternarius, quae est alia species numeri: si
vero abstrahatur ab eodem, remanet binarius, qui est etiam alia species numeri. Et hoc ideo, quia illa ultima differentia
dat speciem numero.
[83295] In Metaphysic., lib. 8 l. 3 n. 22
Et similiter est in definitionibus, et in quod quid erat esse, quod significat definitio; quia quocumque minimo addito vel
ablato, est alia definitio, et alia natura speciei. Sicut enim substantia animata sensibilis tantum, est definitio animalis:
cui si addas et rationale, constituis speciem hominis: si autem subtrahas sensibile, constituis speciem plantae, quia
etiam ultima differentia dat speciem.
[83296] In Metaphysic., lib. 8 l. 3 n. 23
Et numerum ponit tertiam assimilationem; et dicit, quod numerus est id quod est unum. Est enim per se unum numerus,
inquantum ultima unitas dat numero speciem et unitatem; sicut etiam in rebus compositis ex materia et forma, per
formam est aliquid unum, et unitatem et speciem sortitur. Et propter hoc loquentes de unitate numeri, ac si numerus non
esset unus per seipsum, non possunt dicere quo est unus, si est unus. Cum enim componatur ex multis unitatibus, aut
non est unus simpliciter, sed unitates aggregantur in eo per modum coacervationis, quae non facit simpliciter unum, et
per consequens nec ens in aliqua specie constituunt: et sic numerus non est aliqua species entis; aut si numerus est unus
simpliciter, et non per seipsum, dicendum est quid facit eum unum ex multis unitatibus: quod non est assignare.
[83297] In Metaphysic., lib. 8 l. 3 n. 24
Et similiter definitio est una per seipsam: et sic non habent aliquid assignare per quod fiat unum. Et hoc rationabiliter
accidit: quia per eamdem rationem substantia, quam significat definitio, est ita unum sicut et numerus, scilicet per se,
ex hoc quod una pars eius est ut forma alterius. Et non est una ut indivisibile, sicut unitas ac punctum, sicut quidam
dixerunt; sed quia unaquaeque earum est una forma et natura quaedam.
[83298] In Metaphysic., lib. 8 l. 3 n. 25
Et quemadmodum ponit quartam assimilationem; et dicit quod sicut numerus non suscipit magis aut minus, ita nec
substantia quae dicitur secundum speciem, licet forte illa quae dicitur secundum materiam. Sicut enim ratio numeri in
aliquo determinato consistit, cui non est addere nec subtrahere, ut dictum est, ita et ratio formae. Sed magis et minus
contingit ex hoc quod materia perfectius vel minus perfecte formam participat. Unde etiam albedo non suscipit magis et
minus, sed album.
[83299] In Metaphysic., lib. 8 l. 3 n. 26
Deinde cum dicit de generatione epilogat quae dicta sunt; dicens, quod dictum est de generatione et corruptione talium
substantiarum, scilicet formalium, quomodo contingit, quia per accidens; et quomodo est impossibile, quia per se; et de
analogia, idest reductione earum ad numerum per viam assimilationis.
Lectio 4
[83300] In Metaphysic., lib. 8 l. 4 n. 1
Postquam Aristoteles prosecutus est ea, quae consideranda erant circa formale principium substantiae, nunc determinat
de principio materiali: et dividitur in partes tres. Primo enim determinat de principio materiali per comparationem ad ea
quae sunt ex materia. Secundo per comparationem ad alias causas, ibi, contingit autem una materia existente. Tertio per
comparationem ad transmutationem generationis et corruptionis, cuius subiectum est materia, ibi, quoniam vero
quaedam sine generatione. Circa primum duo facit. Primo manifestat, utrum omnium sit una vel plures species
materiae. Et dicit, quod oportet non latere circa materiale principium, quia licet omnia sint ex eodem primo materiali
principio, quod est materia prima de se nullam habens formam, aut ex eisdem materialibus principiis aut primis (quod
dicitur propter quatuor elementa, quae sunt principia materialia communiter omnibus generabilibus et corruptibilibus);
et licet sit eadem materia, ut principium his quae fiunt, (quod dicit propter hoc, quod materia non est tantum principium
in esse, sed etiam in fieri); licet etiam prima materia et elementa communiter se habeant ad elementata: tamen
cuiuslibet rei est aliqua materia propria. Ut materia propria phlegmatis non simpliciter, sed in genere, sunt dulcia et
pinguia: haec enim habent quamdam affinitatem cum phlegmate ratione suae humiditatis. Cholerae vero prima materia,
sunt amara, aut alia quaedam huiusmodi: in amaris enim videtur calor omnino habere dominium super humiditatem
usque ad eius consumptionem. Et sic ratione siccitatis et caliditatis, affinitatem habet cum cholera. Sed hae duae
materiae, scilicet amara et dulcia, forsan sunt ex aliquo principio materiali priore. Addidit autem forsan, quia
quorumdam est sic diversa materia, quod eorum materiae non reducuntur in aliquam priorem, sicut corpora
corruptibilia et incorruptibilia.
[83301] In Metaphysic., lib. 8 l. 4 n. 2
Ex his igitur, quae hic dicuntur, accipitur quod prima materia est una omnium generabilium et corruptibilium; sed
propriae materiae sunt diversae diversarum.
[83302] In Metaphysic., lib. 8 l. 4 n. 3
Fiunt autem secundo dicit quomodo e contrario unius sunt plures materiae; dicens, quod eiusdem rei sunt plures
materiae, quando una earum est alterius materia. Sicut materia phlegmatis sunt pingue et dulce, si pingue est ex dulci.
Pinguis enim sapor inter medios sapores computatur; medii autem sapores fiunt ex extremis, qui sunt dulce et amarum.
Sed pingue est proximum dulci. Considerandum vero est, quod in istis exemplis materiam alicuius posuit ex quo
aliquid fit, licet non sit permanens, sed transiens.

