[83025] In Metaphysic., lib. 7 l. 8 n. 24
Et sicut in illis, idest in rebus artificialibus, aliqua fiunt non solum per artem, sed a casu, quando materia potest moveri
a seipsa eo motu quo movetur ab arte; quando vero non potest hoc modo moveri, tunc non potest id quod fit ab arte, ab
alio fieri quam ab arte: ita et hic possunt aliqua fieri a casu et sine spermate, illa quorum materia hoc modo potest
moveri a seipsa eo motu quo movet sperma, idest ad generationem animalis. Sicut patet in his quae generantur ex
putrefactione: quae quomodo dicantur esse a casu, et quomodo non, superius expositum est. Illa autem quorum materia
non potest moveri a se ipsa eo motu quo a spermate movetur, impossibilia sunt fieri aliter quam ex ipsis seminibus;
sicut patet de homine et equo et aliis animalibus perfectis. Patet autem ex his quae hic dicuntur, quod neque omnia
animalia possunt generari et ex semine et sine semine, ut Avicenna ponit, neque nulla generantur utroque modo, ut
ponit Averroes.
[83026] In Metaphysic., lib. 7 l. 8 n. 25
Est autem advertendum quod per ea quae hic dicuntur, possunt solvi dubitationes illorum qui ponebant formas in istis
generatis, non esse a generantibus naturalibus, sed a formis quae sunt sine materia. Hoc enim maxime visi sunt ponere
propter animalia generata ex putrefactione, quorum formae non videntur procedere ex aliquibus similibus secundum
speciem. Ulterius autem in animalibus etiam quae generantur ex semine, virtus activa generationis, quae est in semine,
non est anima, ut ex hoc possit anima sequi in animali generato. Adhuc autem procedunt, quia in inferioribus istis non
inveniuntur aliqua principia activa ad generationem, nisi calidum et frigidum, quae sunt formae accidentales. Et sic non
videtur, quod per ea possint produci formae substantiales. Nec videtur quod ratio philosophi quam supra posuit contra
ponentes exemplaria, teneat in omnibus; ut scilicet ad similitudinem speciei in generatis, sufficiant formae
generantium.
[83027] In Metaphysic., lib. 7 l. 8 n. 26
Sed omnes hae dubitationes solvuntur per literam Aristotelis, si diligenter inspiciatur. Dicitur enim in litera quod virtus
activa quae est in spermate, etsi non sit anima in actu, est tamen anima in virtute; sicuti forma domus in anima, non est
domus actu, sed virtute. Unde, sicut ex forma domus, quae est in mente, potest fieri forma domus in materia, ita ex
virtute seminis, potest fieri anima completa, praeter intellectum qui est ab extrinseco, ut dicitur in sextodecimo de
animalibus. Et adhuc amplius, inquantum virtus quae est in semine, est ab anima perfecta, cuius virtute agit. Media
enim principia, agunt in virtute primorum.
[83028] In Metaphysic., lib. 7 l. 8 n. 27
In his vero quae generantur ex putrefactione, etiam est in materia aliquod principium simile virtuti activae quae est in
spermate, ex quo causatur anima in talibus animalibus. Et sicuti virtus quae est in spermate, est ab anima completa
animalis, et a virtute caelestis corporis, ita virtus quae est in materia putrefacta generativa animalis, est a solo corpore
caelesti, in quo sunt virtute omnes formae generatae, sicut in principio activo. Qualitates etiam activae, licet sint
activae, non tamen agunt solum in virtute propria, sed in virtute formarum substantialium ad quae se habent sicut
instrumenta; sicut dicitur in secundo de anima, quod calor ignis est sicut instrumentum animae nutritivae.
[83029] In Metaphysic., lib. 7 l. 8 n. 28
Deinde cum dicit non solum manifestat tertium, quod poterat ex dictis esse dubium. Probaverat enim quod formae non
generantur, sed composita. Posset autem aliquis dubitare, utrum hoc verum sit solum in formis substantialibus, aut
etiam in accidentalibus. Cui dubitationi hic satisfacere intendit. Unde duo facit. Primo ostendit, quod hoc est verum in
utrisque; dicens quod ratio superius posita non solum ostendit speciem, idest formam non fieri de substantia, idest circa
praedicamentum substantiae, sed communis est similiter de omnibus primis, idest de praedicamentis, sicut de qualitate,
et quantitate, et aliis praedicamentis, fit enim, ut aerea sphaera, idest quod est compositum, sicut aerea sphaera. Sed non
fit sphaera, idest quod se habet per modum formae; nec aes idest quod se habet per modum materiae. Et si fit sphaera,
aliquo modo loquendi, non fit per se, sed in aere; quia semper oportet praeexistere ad generationem materiam et
speciem, ut supra est ostensum. Illud quoque quod est ut aerea sphaera, scilicet compositum, fit, et in quid, hoc est in
praedicamento substantiae, et in qualitate et quantitate, et similiter in aliis praedicamentis. Non enim fit quale, idest
ipsa qualitas, sed hoc totum quod est quale lignum. Nec fit quantum, idest ipsa quantitas, sed lignum quantum, aut
animal quantum.
[83030] In Metaphysic., lib. 7 l. 8 n. 29
Sed proprium ostendit quid differat inter substantiam et accidentia; dicens, quod hoc oportet accipere ut proprium
substantiae per comparationem ad accidentia; quia quando substantia generatur, necesse est semper praeexistere
alteram substantiam, quae facit generationem. Sicut si animal generatur, oportet quod praeexistat animal generans in his
quae generantur ex semine. Sed in quali et quanto et in aliis accidentibus non oportet quod praeexistat quale aut
quantum actu, sed solum in potentia, quod est materiale principium et subiectum motus. Principium enim activum
substantiae non potest esse nisi substantia; sed principium activum accidentium potest esse non accidens, scilicet
substantia.
Lectio 9
[83031] In Metaphysic., lib. 7 l. 9 n. 1
Postquam philosophus ostendit quid est quod quid erat esse, et quorum est, et quomodo se habet ad ea quorum est, et
quod non oportet ponere quidditates rerum separatas propter generationem, hic intendit ostendere ex quibus constituitur

