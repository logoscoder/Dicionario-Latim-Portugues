duos alios adiunctos duobus ultimis, ibi, natura autem prima materia. Dicit ergo primo, quod natura dicitur uno modo
generatio generatorum, vel ut alia litera habet melius, nascentium. Non enim omnia generata nascentia dici possunt; sed
solum in viventibus, sicut in plantis, sive in animalibus, et in partibus eorum. Non autem generatio rerum non
viventium potest dici natura proprie loquendo secundum communem usum vocabuli, sed solum generatio viventium; ut
dicatur natura ipsa nativitas vel ipsa nascentia, quod ipsum nomen sonare videtur. Ut si quis porrigens dicat naturam.
Litera ista corrupta est. Quod ex alia translatione patet, quae sic habet ut si quis producens dicat ypsilon. Physis enim,
quod apud Graecos naturam significat, si pro generatione viventium accipiatur, habet primum ypsilon productum; si
vero pro principio, sicut communiter utitur, habet primum ypsilon breve. Posset tamen per hanc literam intelligi quod
hoc nomen natura de generatione viventium dicatur secundum quamdam porrectionem idest extensionem.
[82374] In Metaphysic., lib. 5 l. 5 n. 2
Ex hoc autem quod ipsa nativitas primo natura dicta est, secutus est modus secundus, ut scilicet generationis
principium, ex quo aliquid generatur, sive ex quo illud, quod nascitur generatur primo, sicut ex intrinseco principio,
dicatur natura.
[82375] In Metaphysic., lib. 5 l. 5 n. 3
Et per similitudinem nativitatis ad alios motus, ulterius processit huius nominis significatio, ut natura tertio modo
dicatur id, unde est principium motus in quolibet entium secundum naturam, dummodo sit in eo inquantum huiusmodi,
et non per accidens. Sicut in medico, qui infirmatur, inest principium sanationis, scilicet ars medicinae, non tamen
inquantum est infirmus, sed inquantum medicus. Sanatur autem non inquantum est medicus, sed inquantum infirmus: et
sic principium motus non est in eo inquantum movetur. Et haec est definitio naturae posita in secundo physicorum.
[82376] In Metaphysic., lib. 5 l. 5 n. 4
Et, quia de nascentibus mentionem fecit, ostendit quid sit proprie nasci, ut habet alia litera, loco cuius haec litera
improprie habet generari. Differt enim generatio in viventibus a generatione inanimatorum, quia inanimatum generatur,
non ut coniunctum sive unitum generanti, ut ignis ab igne, et aqua ab aqua. In viventibus autem fit generatio per
quamdam unionem ad generationis principium. Et, quia additio quanti ad quantum facit augmentum, ideo in
generatione viventium videtur esse quoddam augmentum, sicut est cum ex arbore nascitur fructus, aut folium. Et ideo
dicit, quod nasci dicuntur quaecumque augmentum habent, idest quoddam augmentum cum generationis principio.
[82377] In Metaphysic., lib. 5 l. 5 n. 5
Differt autem hoc augmentum a specie motus quae augmentum dicitur, qua moventur iam nata. Nam in augmento
aliquid augetur in seipso per hoc, quod id quod additur transit in substantiam eius cui additur, sicut nutrimentum in
substantiam nutriti: id autem, quod nascitur apponitur ei ex quo nascitur, tamquam alterum et diversum, non sicut in
eius substantiam transiens. Et ideo dicit, quod habet augmentum per diversum sive per alterum: quasi dicat, quod hoc
augmentum fit per appositionem alicuius alterius, vel diversi.
[82378] In Metaphysic., lib. 5 l. 5 n. 6
Sed appositio augmentum faciens potest intelligi dupliciter. Uno modo tangendo, idest per solum contactum. Alio
modo per hoc quod est simul idest aliqua duo simul producuntur adinvicem coaptata, sicut brachium et nervus et
aliquid esse apte, idest quod aliquid adaptetur ad alterum iam praeexistens, sicut capilli capiti, et dentes gingivis. Loco
autem huius alia litera habet melius connasci et adnasci. In hac autem generatione viventium non solum fit appositio
per tactum, sed etiam per quamdam coaptationem sive connascentiam; ut patet in embryonibus, qui non solum
tanguntur in matrice, sed etiam alligantur in principio suae generationis.
[82379] In Metaphysic., lib. 5 l. 5 n. 7
Ostendit autem quid inter duo praedicta differat; dicens, quod conflatio, idest colligatio sive connascentia, ut alia litera
habet, differt a tactu, quia in tactu non est necessarium aliquid esse praeter tangentia, quod ea faciat unum. In colligatis
autem sive coaptatis sive connatis vel adnatis oportet esse quid unum in ambobus quod pro tactu, idest loco tactus faciat
ea simul apta esse idest coaptata vel ligata sive simul nasci. Intelligendum est autem quod id, quod facit ea unum, facit
esse unum secundum quantitatem et continuitatem, et non secundum qualitatem; quia ligamentum non alterat ligata a
suis dispositionibus.
[82380] In Metaphysic., lib. 5 l. 5 n. 8
Ex hoc autem apparet, quia quod nascitur semper est coniunctum ei ex quo nascitur. Ideo natura numquam dicit
principium extrinsecum, sed secundum omnes suas acceptiones dicit principium intrinsecum.
[82381] In Metaphysic., lib. 5 l. 5 n. 9
Ex hac autem tertia ratione naturae sequitur quarta. Si enim principium motus rerum naturalium natura dicitur,
principium autem motus rerum naturalium quibusdam videbatur esse materia, consequens fuit ut materia natura
diceretur, quae quidem est principium rei, et quantum ad esse et quantum ad fieri. Ipsa etiam absque omni forma
consideratur, nec a seipsa movetur, sed ab alio. Et ideo dicit quod natura dicitur ex quo aliquod entium primo est aut fit.
[82382] In Metaphysic., lib. 5 l. 5 n. 10
Quod ideo dicit, quia materia essendi et fiendi est principium. Ex quo, dico, existente inordinato idest absque forma.
Unde alia litera habet cum informe sit. In quibusdam enim ipse ordo habetur pro forma, sicut in exercitu et civitate. Ex
quo, dico, immutabili ex sua potestate, idest, quod moveri non potest per suam potestatem, sed secundum potestatem
sui superioris agentis. Nam materia non movet seipsam ad formam, sed movetur a superiori exteriori agente. Sicut si
diceremus aes materiam statuae et vasorum aereorum, et ligna ligneorum, si huiusmodi vasa, naturalia corpora essent.

