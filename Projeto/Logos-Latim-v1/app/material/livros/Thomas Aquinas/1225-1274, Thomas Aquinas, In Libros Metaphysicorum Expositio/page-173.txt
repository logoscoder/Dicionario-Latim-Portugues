intelligendum est de denominativa praedicatione, per quem modum accidentia de substantia praedicantur. Sicut enim
haec est vera: homo est albus, non autem haec: homo est albedo, vel: humanitas est albedo, ita haec est vera: hoc
materiatum est homo, non autem haec: materia est homo, vel: materia est humanitas. Ipsa ergo concretiva, sive
denominativa praedicatio ostendit, quod sicut substantia est aliud per essentiam ab accidentibus, ita per essentiam aliud
est materia a formis substantialibus. Quare sequetur quod illud quod est ultimum subiectum per se loquendo, neque est
quid, idest substantia, neque quantitas, neque aliquid aliud quod sit in aliquo genere entium.
[82856] In Metaphysic., lib. 7 l. 2 n. 21
Neque ipsae negationes possunt per se praedicari de materia. Sicut enim formae sunt praeter essentiam materiae, et ita
quodammodo se habent ad ipsam per accidens, ita et negationes formarum quae sunt ipsae privationes, secundum
accidens insunt materiae. Si enim per se inessent materiae, nunquam formae in materia possent recipi salvata materia.
Hoc autem dicit philosophus ad removendum opinionem Platonis, qui non distinguebat inter privationem et materiam,
ut in primo physicorum habetur. Concludit etiam finaliter quod considerantibus secundum praedictas rationes accidit
solam materiam esse substantiam, ut prius inducta ratio concludebat.
[82857] In Metaphysic., lib. 7 l. 2 n. 22
Deinde cum dicit sed impossibile ostendit contrarium huius conclusionis; dicens, quod impossibile est solam materiam
esse substantiam, vel ipsam etiam esse maxime substantiam. Duo enim sunt, quae maxime propria videntur esse
substantiae: quorum unum est, quod sit separabilis. Accidens enim non separatur a substantia, sed substantia potest
separari ab accidente. Aliud est, quod substantia est hoc aliquid demonstratum. Alia enim genera non significant hoc
aliquid.
[82858] In Metaphysic., lib. 7 l. 2 n. 23
Haec autem duo, scilicet esse reparabile et esse hoc aliquid, non conveniunt materiae. Materia enim non potest per se
existere sine forma per quam est ens actu, cum de se sit in potentia tantum; ipsa etiam non est hoc aliquid nisi per
formam per quam fit actu. Unde esse hoc aliquid maxime competit composito.
[82859] In Metaphysic., lib. 7 l. 2 n. 24
Et ideo patet quod species, idest forma, et compositum ex ambobus, scilicet ex materia et forma, magis videtur esse
substantia quam materia; quia compositum et est separabile, et est hoc aliquid. Forma autem, etsi non sit separabilis, et
hoc aliquid, tamen per ipsam compositum fit ens actu, ut sic possit esse separabile, et hoc aliquid.
[82860] In Metaphysic., lib. 7 l. 2 n. 25
Deinde cum dicit attamen eam ostendit quomodo sit procedendum circa partes huius divisionis substantiae, quam
prosecutus est, prout scilicet dividitur in materiam et in formam et compositum: et dicit, quod licet tam species quam
compositum sit magis substantia quam materia, tamen ad praesens dimittenda est substantia quae ex ambobus
composita, scilicet ex materia et forma. Et hoc propter duas rationes.
[82861] In Metaphysic., lib. 7 l. 2 n. 26
Una ratio est, quia ipsa est posterior secundum naturam utraque, scilicet quam materia et quam forma; sicut
compositum est posterius simplicibus, ex quibus componitur. Et ideo cognitio materiae et formae praecedit
cognitionem substantiae compositae.
[82862] In Metaphysic., lib. 7 l. 2 n. 27
Alia ratio est, quia huiusmodi substantia est aperta, idest manifesta, cum sensui subiaceat. Et ideo circa eius
cognitionem non oportet immorari. Materia autem, licet non sit posterior sed quodammodo prior, tamen aliqualiter est
manifesta. Dicit autem aliqualiter quia secundum essentiam suam non habet unde cognoscatur, cum cognitionis
principium sit forma. Cognoscitur autem per quamdam similitudinem proportionis. Nam sicut huiusmodi substantiae
sensibiles se habent ad formas artificiales, ut lignum ad formam scamni, ita prima materia se habet ad formas
sensibiles. Propter quod dicitur primo physicorum, quod materia prima est scibilis secundum analogiam. Et ideo restat
de tertia perscrutandum, scilicet de forma, quia ista est maxime dubitabilis.
[82863] In Metaphysic., lib. 7 l. 2 n. 28
Deinde cum dicit confitentur autem ostendit modum et ordinem, et quomodo procedendum sit circa partes tertiae
divisionis substantiae, prout substantia scilicet dividitur in substantias sensibiles et insensibiles. Et circa hoc tria facit.
[82864] In Metaphysic., lib. 7 l. 2 n. 29
Primo ostendit, quod de substantiis sensibilibus prius est agendum, quia huiusmodi substantiae sensibiles sunt
confessae apud omnes: omnes enim confitentur quasdam sensibiles esse substantias. Substantias autem non sensibiles,
non omnes confitentur. Unde prius quaerendum est de substantiis sensibilibus sicut de notioribus.
[82865] In Metaphysic., lib. 7 l. 2 n. 30
Secundo ibi, quoniam autem ostendit quid de substantiis sensibilibus sit determinandum: et dicit, quod cum prius
divisum sit, quot modis dicatur substantia, inter istos modos unus modus est prout quod quid erat esse, idest quidditas et
essentia rei, dicitur substantia. Unde speculandum est de ista primo, ostendendo scilicet quidditates substantiarum
sensibilium.
[82866] In Metaphysic., lib. 7 l. 2 n. 31
Tertio ibi, praeopere enim assignat rationem praemissi ordinis; et dicit, quod ideo prius dicendum est de essentiis
substantiarum sensibilium, quia hoc est praeopere, idest ante opus sicut praeparatorium et necessarium ad opus, ut ex
his substantiis sensibilibus, quae sunt magis manifestae quo ad nos, transeamus ad illud, quod est notius simpliciter et

