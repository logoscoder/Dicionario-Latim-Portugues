sit inaequalitas, quae significatur per magnum, et sit eadem natura. Non enim est manifestum quomodo ex hac
inaequalitate quasi materia et uno formali fiant numeri; neque etiam quomodo ex aliquo numero formali et hac
inaequalitate quasi materiali fiant magnitudines. Ponebant enim Platonici quod ex primo uno et ex prima dualitate
fiebat numerus, ex quo numero et a qua inaequalitate materiali fiebat magnitudo.
[82066] In Metaphysic., lib. 3 l. 12 n. 14
Huius autem dubitationis solutio ab Aristotele in sequentibus traditur. Quod enim sit aliquod separatum, quod sit ipsum
unum et ens, infra in duodecimo probabit, ostendens unitatem primi principii omnino separati, quod tamen non est
substantia omnium eorum quae sunt unum, sicut Platonici putabant, sed est omnibus unitatis causa et principium.
Unum autem, secundum quod dicitur de aliis rebus, dicitur dupliciter. Uno modo secundum quod convertitur cum ente:
et sic unaquaeque res est una per suam essentiam, ut infra in quarto probabitur, nec aliquid addit unum supra ens nisi
solam rationem indivisionis. Alio modo dicitur unum secundum quod significat rationem primae mensurae, vel
simpliciter, vel in aliquo genere. Et hoc quidem si sit simpliciter minimum et indivisibile, est unum quod est principium
et mensura numeri. Si autem non sit simpliciter minimum et indivisibile, nec simpliciter, sed secundum positionem erit
unum et mensura, ut as in ponderibus, et diesis in melodiis, et mensura pedalis in lineis: et ex tali uno nihil prohibet
componi magnitudinem: et hoc determinabit in decimo huius. Sed quia Platonici aestimaverunt idem esse unum quod
est principium numeri, et quod convertitur cum ente; ideo posuerunt unum quod est principium numeri, esse
substantiam cuiuslibet rei, et per consequens numerum, inquantum ex pluribus substantialibus principiis, rerum
compositarum substantia consistit vel constat. Hanc autem quaestionem diffusius pertractabit in tertiodecimo et
quartodecimo.
Lectio 13
[82067] In Metaphysic., lib. 3 l. 13 n. 1
Postquam philosophus inquisivit utrum unum et ens sint substantia rerum, hic inquirit utrum numerus et magnitudo sint
substantia rerum: et circa hoc tria facit. Primo movet dubitationem. Secundo obiicit pro una parte, ibi, nam si non sunt
et cetera. Tertio obiicit ad contraria, ibi, at vero si hoc quidem confessum est et cetera. Dicit ergo primo, quod dubitatio
habita, idest consequens ad praemissam, est, utrum numeri et magnitudines, scilicet corpora et superficies et termini
eorum, ut puncta, sint aliquae substantiae vel a rebus separatae, vel etiam sint substantiae ipsorum sensibilium, aut non.
Dicit autem hanc dubitationem esse consequentem ad praemissam; quia in praemissa dubitatione quaerebatur utrum
unum sit substantia rerum; unum autem est principium numeri; numerus autem videtur esse substantia magnitudinis;
sicut et punctum, quod est principium magnitudinis, nihil aliud videtur quam unitas positionem habens, et linea dualitas
positionem habens. Prima autem superficies est ternarius positionem habens, corpus autem quaternarius positionem
habens.
[82068] In Metaphysic., lib. 3 l. 13 n. 2
Deinde cum dicit nam si non obiicit ad ostendendum quod praedicta sint substantiae rerum: et circa hoc duo facit.
Primo obiicit ad ostendendum quod praedicta sunt substantiae rerum. Secundo ostendit quomodo philosophi
praecedentes secuti fuerunt rationes primas, ibi, propter quod multi. Circa primum duo facit. Primo enim obiicit ad
ostendendum quod corpus sit substantia rerum. Secundo quod multo magis alia, ibi, at vero corpus et cetera. Dicit ergo
primo, quod si praedicta non sunt substantiae quaedam, fugiet a nobis quid sit substantialiter ens, et quae sunt
substantiae entium. Manifestum est enim quod passiones et motus, et relationes, et dispositiones seu ordines, et
orationes secundum quod voce proferuntur, prout ponuntur in genere quantitatis, non videntur alicuius significare
substantiam, quia omnia huiusmodi videntur dici de aliquo subiecto, et nihil eorum significare hoc aliquid, idest aliquid
absolutum et per se subsistens. Et hoc specialiter manifestum est in praemissis, qui non dicuntur absolute, sed eorum
ratio in quadam relatione consistit. Inter omnia vero, quae maxime videntur significare substantiam, sunt ignis et terra
et aqua, ex quibus componuntur corpora multa. Praetermittit autem aerem, quia minus est sensibilis, unde aliqui opinati
sunt aerem nihil esse. In his autem corporibus inveniuntur quaedam dispositiones, scilicet calor et frigus et aliae
huiusmodi passiones vel passibiles qualitates, quae non sunt substantiae secundum praedicta. Unde relinquitur quod
solum corpus sit substantia.
[82069] In Metaphysic., lib. 3 l. 13 n. 3
Deinde cum dicit at vero, procedit ulterius ad alia, quae etiam videntur magis esse substantia quam corpus: et dicit,
quod corpus videtur minus esse substantia quam superficies, et superficies minus quam linea, et linea minus quam
punctus aut unitas. Et hoc probat per duo media: quorum unum est; quia id, per quod aliquid definitur, videtur esse
substantia eius: nam definitio significat substantiam. Sed corpus definitur per superficiem, et superficies per lineam, et
linea per punctum, et punctus per unitatem, quia dicunt quod punctus est unitas positionem habens: ergo superficies est
substantia corporis, et sic de aliis.
[82070] In Metaphysic., lib. 3 l. 13 n. 4
Secundum medium est, quia cum substantia sit primum in entibus, illud quod est prius, videtur esse magis substantia:
sed superficies natura prior est corpore, quia superficies potest esse sine corpore non autem corpus sine superficie: ergo
superficies est magis substantia quam corpus. Et idem potest argui de omnibus aliis per ordinem.
[82071] In Metaphysic., lib. 3 l. 13 n. 5

