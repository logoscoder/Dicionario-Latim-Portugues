[81604] In Metaphysic., lib. 1 l. 2 n. 3
Deinde cum dicit adhuc certiorem tertiam ponit: et est, quod nos dicimus illum sapientem esse qui de his quae scit,
habet certitudinem magis quam alii communiter habeant.
[81605] In Metaphysic., lib. 1 l. 2 n. 4
Deinde cum dicit et magis quartam ponit: et est talis. Illum dicimus magis sapientem in omni scientia, qui potest
assignare causas cuiuslibet quaesiti, et per hoc docere.
[81606] In Metaphysic., lib. 1 l. 2 n. 5
Deinde cum dicit sed et hanc quintam ponit: et est, quod illa de numero scientiarum est sapientia, quae per se est magis
eligibilis et voluntaria, idest volita gratia scientiae, et propter ipsum scire, quam illa scientia, quae est causa quorumque
aliorum contingentium quae possunt ex scientia generari; cuiusmodi est necessitas vitae, delectatio et huiusmodi alia.
[81607] In Metaphysic., lib. 1 l. 2 n. 6
Deinde cum dicit et hanc sextam ponit: et est talis, quod istam sapientiam, de qua facta est mentio, oportet esse vel
dicimus esse magis antiquiorem, idest digniorem, famulante scientia. Quod quidem ex praehabitis intelligi potest. Nam
in artibus mechanicis famulantes sunt illae, quae exequuntur manu operando praecepta superiorum artificum, quos
supra architectores et sapientes nominavit.
[81608] In Metaphysic., lib. 1 l. 2 n. 7
Et quod magis conveniat ratio sapientiae scientiis imperantibus quam famulantibus, probat per duo. Primo, quia
scientiae famulantes ordinantur a superioribus scientiis. Artes enim famulantes ordinantur in finem superioris artis,
sicut ars equestris ad finem militaris. Sed sapientem secundum omnem opinionem non decet ordinari ab alio, sed ipsum
potius alios ordinare. Item inferiores architectores persuadentur a superioribus, inquantum credunt superioribus
artificibus circa operanda vel fienda. Credit enim navisfactor gubernatori docenti qualis debet esse forma navis.
Sapienti autem non convenit ut ab alio persuadeatur, sed quod ipse aliis persuadeat suam scientiam.
[81609] In Metaphysic., lib. 1 l. 2 n. 8
Istae igitur sunt tales opiniones, quas homines accipiunt de sapientia et sapiente. Ex quibus omnibus potest quaedam
sapientiae descriptio formari: ut ille sapiens dicatur, qui scit omnia etiam difficilia per certitudinem et causam, ipsum
scire propter se quaerens, alios ordinans et persuadens. Et sic patet quasi maior syllogismi. Nam omnem sapientem
oportet talem esse; et e converso, quicumque est talis, sapiens est.
[81610] In Metaphysic., lib. 1 l. 2 n. 9
Deinde cum dicit istorum autem ostendit quod omnia praedicta conveniunt ei qui cognoscit primas causas et
universales; et eo ordine prosequitur quo supra posuit. Unde primo posuit quod habenti scientiam universalem maxime
insit omnia scire; quod erat primum. Quod sic patet. Quicumque enim scit universalia, aliquo modo scit ea quae sunt
subiecta universalibus, quia scit ea in illa: sed his quae sunt maxime universalia sunt omnia subiecta, ergo ille qui scit
maxime universalia, scit quodammodo omnia.
[81611] In Metaphysic., lib. 1 l. 2 n. 10
Deinde cum dicit sed fere autem ostendit eidem inesse secundum, tali ratione. Illa quae sunt maxime a sensibilibus
remota, difficilia sunt hominibus ad cognoscendum; nam sensitiva cognitio est omnibus communis, cum ex ea omnis
humana cognitio initium sumat. Sed illa quae sunt maxime universalia, sunt sensibilibus remotissima, eo quod sensus
singularium sunt: ergo universalia sunt difficillima hominibus ad cognoscendum. Et sic patet quod illa scientia est
difficillima, quae est maxime de universalibus.
[81612] In Metaphysic., lib. 1 l. 2 n. 11
Sed contra hoc videtur esse quod habetur primo physicorum. Ibi enim dicitur quod magis universalia sunt nobis primo
nota. Illa autem quae sunt primo nota, sunt magis facilia. Sed dicendum, quod magis universalia secundum simplicem
apprehensionem sunt primo nota, nam primo in intellectu cadit ens, ut Avicenna dicit, et prius in intellectu cadit animal
quam homo. Sicut enim in esse naturae quod de potentia in actum procedit prius est animal quam homo, ita in
generatione scientiae prius in intellectu concipitur animal quam homo. Sed quantum ad investigationem naturalium
proprietatum et causarum, prius sunt nota minus communia; eo quod per causas particulares, quae sunt unius generis
vel speciei, pervenimus in causas universales. Ea autem quae sunt universalia in causando, sunt posterius nota quo ad
nos, licet sint prius nota secundum naturam, quamvis universalia per praedicationem sint aliquo modo prius quo ad nos
nota quam minus universalia, licet non prius nota quam singularia; nam cognitio sensus qui est cognoscitivus
singularium, in nobis praecedit cognitionem intellectivam quae est universalium. Facienda est etiam vis in hoc quod
maxime universalia non dicit simpliciter esse difficillima, sed fere. Illa enim quae sunt a materia penitus separata
secundum esse, sicut substantiae immateriales, sunt magis difficilia nobis ad cognoscendum, quam etiam universalia: et
ideo ista scientia, quae sapientia dicitur, quamvis sit prima in dignitate, est tamen ultima in addiscendo.
[81613] In Metaphysic., lib. 1 l. 2 n. 12
Deinde cum dicit scientiarum vero ostendit tertium eidem inesse, tali ratione. Quanto aliquae scientiae sunt priores
naturaliter, tanto sunt certiores: quod ex hoc patet, quia illae scientiae, quae dicuntur ex additione ad alias, sunt minus
certae scientiis quae pauciora in sua consideratione comprehendunt ut arithmetica certior est geometria, nam ea quae
sunt in geometria, sunt ex additione ad ea quae sunt in arithmetica. Quod patet si consideremus quid utraque scientia
considerat ut primum principium scilicet unitatem et punctum. Punctus enim addit supra unitatem situm: nam ens
indivisibile rationem unitatis constituit: et haec secundum quod habet rationem mensurae, fit principium numeri.

