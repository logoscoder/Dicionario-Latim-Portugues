communiori ad minus commune descendendo secundum per se differentias, et non accipiendo quasi a latere differentias
per accidens.
[83133] In Metaphysic., lib. 7 l. 12 n. 26
Secundo ibi, palam autem manifestat conclusionem inductam per quoddam signum, dicens, palam autem erit, scilicet
quod tota definitio constituatur ex ultima differentia, ex hoc quod, si quis transponat partes talium definitionum,
sequetur inconveniens. Sicut si aliquis dicat definitionem hominis esse animal bipes, habens pedes. Ex quo enim
dictum est bipes, superfluum est apponere, pedes habens. Sed si diceretur primo pedes habens, adhuc restaret
inquirendum, utrum esset bipes, dividendo pedes habens.
[83134] In Metaphysic., lib. 7 l. 12 n. 27
Ex hoc patet quod illae differentiae, secundum quod sunt multae, habent inter se ordinem determinatum. Non autem
hoc potest intelligi quod in substantia rei sit aliquis ordo. Non enim potest dici, quod hoc substantiae sit prius, et illud
posterius; quia substantia est tota simul et non per successionem, nisi in quibusdam defectivis, sicut sunt motus et
tempus.
[83135] In Metaphysic., lib. 7 l. 12 n. 28
Unde patet quod multae partes definitionis non significant multas partes essentiae ex quibus essentia constituatur sicut
ex diversis; sed omnes significant unum quod determinatur ultima differentia. Patet etiam ex hoc, quod cuiuslibet
speciei est una tantum forma substantialis; sicut leonis una est forma per quam est substantia, et corpus, et animatum
corpus, et animal, et leo. Si enim essent plures formae secundum omnia praedicta, non possent omnes una differentia
comprehendi, nec ex eis unum constitueretur.
[83136] In Metaphysic., lib. 7 l. 12 n. 29
Concludit ergo finaliter recapitulando, quod nunc primo tot sint dicta de definitionibus quae accipiuntur secundum
divisiones generis in differentias, et differentiae in differentias quales quaedam sunt, quia videlicet sunt ex his quae
praedicantur per se, et continentes in se partes speciei, et etiam unaquaeque est unum. Haec enim in praecedentibus de
definitionibus sunt ostensa. Dicit autem primum, quia in sequentibus de definitione et quod quid est, aliqua
determinantur.
Lectio 13
[83137] In Metaphysic., lib. 7 l. 13 n. 1
Postquam determinavit philosophus de substantia secundum quod substantia dicitur quod quid est, hic determinat de
substantia secundum quod universale a quibusdam dicitur substantia; et circa hoc duo facit. Primo continuat se ad
praecedentia. Secundo prosequitur suam intentionem, ibi, videtur autem impossibile. Dicit ergo primo, quod quia in ista
scientia est principalis perscrutatio de substantia, oportet iterum redire ad divisionem substantiae, ut videatur quid est
dictum, et quid restat dicendum. Dicitur autem substantia, ut ex praedictis patet, id quod est tamquam subiectum,
scilicet materia, quae se habet ad formam substantialem sicut subiectum, quod est substantia completa, ad formam
accidentalem. Et alio modo dicitur substantia quod quid erat esse, quod pertinet ad formam. Tertio modo dicitur
substantia quod ex his, idest compositum ex materia et forma. Et quarto modo dicitur substantia a quibusdam
universale.
[83138] In Metaphysic., lib. 7 l. 13 n. 2
Haec autem divisio substantiae hic posita in idem redit cum divisione posita in principio huius septimi, licet videatur
esse diversa. Ibi enim posuit quatuor: scilicet subiectum, quod quid erat esse, et universale, et genus: et subiectum
divisit in tria: scilicet in materiam et formam et compositum. Et, quia iam manifestum est quod quod quid erat esse se
tenet ex parte formae, ponit quod quid erat esse, loco formae. Item, quia genus commune eadem ratione ponitur
substantia qua et universale, ut ostendetur, concludit utrumque sub uno modo: et sic remanent tantum quatuor modi, qui
hic ponuntur.
[83139] In Metaphysic., lib. 7 l. 13 n. 3
De duobus ergo istorum modorum dictum est. Dictum est enim de quod quid erat esse, et iterum de subiecto, quod
dicitur dupliciter. Uno modo sicut id quod est aliquid, et ens actu, sicut animal subiicitur suis passionibus, et
quaecumque substantia particularis suis accidentibus. Alio modo sicut materia prima subiicitur actui, idest formae
substantiali. De his autem dictum est, ubi ostensum est quomodo partes materiae pertineant ad speciem vel ad
individuum. Sed quia non solum materia et quod quid est videntur esse causae, sed etiam universale quibusdam, scilicet
Platonicis, videtur maxime esse causa et principium, ideo de hoc, scilicet universali, tractabimus in hoc eodem septimo.
De substantiis autem compositis et sensibilibus tractabitur in octavo; quarum ea, quae in hoc septimo tractantur, sunt
quasi principia.
[83140] In Metaphysic., lib. 7 l. 13 n. 4
Deinde cum dicit videtur enim incipit inquirere utrum universalia sint substantiae: et dividitur in duas partes. In prima
ostendit quod universalia non sunt substantiae, sicut quidam posuerunt. Secundo ostendit quantum ad quid recte
dixerunt hoc ponentes, et quantum ad quid erraverunt, ibi, sed species dicentes hic quidem dicunt recte. Circa primum
duo facit. Primo ostendit in communi quod universalia non sunt substantiae. Secundo specialiter de uno et ente, quae
maxime ponebantur esse substantiae rerum, ibi, quoniam vero unum dicitur. Prima dividitur in duas. In prima ostendit,
quod universalia non sunt substantiae. In secunda, quod non sunt separata, ibi, manifestum autem ex his. Circa primum

