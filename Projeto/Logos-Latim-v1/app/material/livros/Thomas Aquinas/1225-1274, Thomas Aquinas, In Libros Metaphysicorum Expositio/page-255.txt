Nisi forte diceretur commune per modum causae. Sed alia est communitas universalis et causae. Nam causa non
praedicatur de suis effectibus, quia non est idem causa suiipsius. Sed universale est commune, quasi aliquid
praedicatum de multis; et sic oportet quod aliquo modo sit unum in multis, et non seorsum subsistens ab eis.
[83536] In Metaphysic., lib. 10 l. 3 n. 5
Sed oportet ens et unum magis universaliter et communiter de omnibus praedicari. Non ergo sunt ipsa substantia
subsistens, quae dicitur ens vel unum, sicut Plato posuit.
[83537] In Metaphysic., lib. 10 l. 3 n. 6
Per hanc rationem concluditur, quod nulla genera sunt aliquae naturae et substantiae per se subsistentes, quasi
separabiles ab aliis, de quibus dicuntur. Quod etiam superius inter quaestiones fuit dubitatum. Nec tamen hoc pro tanto
dicitur, quod unum sit genus. Eadem enim ratione unum non potest esse genus, qua nec ens, quia nec univoce
praedicatur, et propter alia quae superius in tertio tacta sunt. Et ex eadem ratione unum et ens non potest esse substantia
subsistens.
[83538] In Metaphysic., lib. 10 l. 3 n. 7
Deinde cum dicit adhuc autem ostendit idem ex similitudine; dicens, quod oportet quod unum similiter se habeat in
omnibus generibus, quia ens et unum aequaliter de omnibus generibus praedicantur. In omnibus autem generibus
quaeritur aliquid quod est unum, quasi ipsa unitas non sit ipsa natura quae dicitur una; sicut patet in qualitatibus et
quantitatibus. Unde manifestum est, quod in omnibus generibus non est sufficiens dicere, quod hoc ipsum quod est
unum, sit natura ipsius quod unum dicitur; sed oportet quaerere quid est quod est unum, et ens.
[83539] In Metaphysic., lib. 10 l. 3 n. 8
Et quod in qualitatibus et in quantitatibus oporteat quaerere quid est quod dicitur unum, manifestat per exempla. Et
primo in coloribus. Quaerimus enim aliquid quod est unum, sicut album quod est primum inter colores. Unde si in
quolibet genere est unum id quod est primum, oportet quod album sit unum in genere colorum, et quasi mensura
aliorum colorum; quia unusquisque color tanto perfectior est, quanto magis accedit ad album. Et quod album sit
primum in coloribus, ostendit, quia colores medii generantur ex albo et nigro, et ita sunt posteriores. Nigrum etiam est
posterius albo, quia est privatio albi, sicut tenebrae privatio lucis. Non autem sic est intelligendum, quod nigrum sit
pura privatio, sicut tenebrae; cum nigrum sit species coloris, et per consequens natura coloris in eo servetur; sed quia in
nigro est minimum de luce, quae facit colores. Et sic comparatur ad album, sicut defectus lucis ad lucem.
[83540] In Metaphysic., lib. 10 l. 3 n. 9
Et quia in coloribus quaeritur aliquid quod possit dici primum et unum, scilicet album; manifestum est, quod si omnia
entia colores essent, haberent quidem aliquem numerum. Non tamen ita quod numerus esset ipsae res subsistentes; sed
esset numerus aliquarum rerum subsistentium, scilicet colorum. Et per consequens esset aliquid quod subiiceret ipsi
uni, scilicet album.
[83541] In Metaphysic., lib. 10 l. 3 n. 10
Et similiter esset si omnia essent melodia; quia entia haberent aliquem numerum, qui quidem esset numerus diesum
sive tonorum. Sed tamen numerus non est ipsa substantia entium. Et per consequens oporteret quaerere aliquid quod
esset unum, scilicet quod est diesis. Non tamen ita quod ipsum unum esset substantia.
[83542] In Metaphysic., lib. 10 l. 3 n. 11
Et similiter si omnia entia essent toni, esset quidem numerus entium, quia aliquorum subiectorum ipsi numero, scilicet
elementorum, idest literarum. Et per consequens litera vocalis quae est prima inter literas, cum sine ea consonantes
sonum reddere non possint, essent unum: similiter si omnia essent figurae rectilineae, numerus esset aliquorum
subiectorum, scilicet figurarum, et unum esset triangulus, quae est prima rectilinea figura. Omnes enim figurae
rectilineae in triangulum resolvuntur. Et eadem ratio est in omnibus generibus.
[83543] In Metaphysic., lib. 10 l. 3 n. 12
Si igitur ita est quod in omnibus aliis generibus, scilicet passionibus et qualitatibus et quantitatibus, et in motu,
inveniatur numerus et unum, et numerus et unum non sunt substantia eorum de quibus dicuntur, sed numerus dicitur de
quibusdam substantiis; et similiter unum requirat aliquod subiectum quod dicatur unum; necesse est quod similiter se
habeat in substantiis, quia ens et unum similiter praedicantur de omnibus. Manifestum est igitur quod in quolibet genere
est aliqua natura, de qua dicitur unum; non tamen ita quod ipsum unum sit ipsa natura; sed quia dicitur de ea.
[83544] In Metaphysic., lib. 10 l. 3 n. 13
Et sicut in coloribus cum dicimus unum, quaerimus aliquem colorem qui dicatur unum; sic in substantia cum dicimus
unum, necesse est quaerere aliquam substantiam, de qua dicatur ipsum unum. Et hoc primo et principaliter dicitur de
eo, quod est primum in substantiis (quod inquiret inferius); et per consequens de aliis generibus et cetera.
[83545] In Metaphysic., lib. 10 l. 3 n. 14
Deinde cum dicit quia vero quia eamdem rationem dixerat de ente et de uno, ostendit quod ens et unum aliqualiter idem
significant. Et dicit aliqualiter; quia ens et unum sunt idem subiecto, differunt tantum sola ratione. Unum enim addit
indivisionem supra ens. Dicitur enim unum ens indivisibile vel indivisum. Ostendit autem quod significat idem, tribus
rationibus.
[83546] In Metaphysic., lib. 10 l. 3 n. 15
Quarum prima est, quod unum consequitur omnia alia praedicamenta, et non est in aliquo uno praedicamento tantum:
neque in substantia, neque in quantitate, neque in aliquo alio: sicut se habet et de ente.

