non verificantur de eodem; quia scilicet de eo quod est esse hominem non verificatur non esse hominem, vel esse non
hominem.
[82192] In Metaphysic., lib. 4 l. 7 n. 17
Conditionalem autem positam, quod si aliquid sit quod quid est homo, quod illud non sit non esse hominem, vel esse
non hominem, sic probat. Propositum est enim supra et probatum quod hoc quod significat nomen est unum. Et iterum
est positum quod illud quod significat nomen, est substantia rei, scilicet quod quid est res. Unde patet quod aliquid
significat substantiam rei, et idem quod est significatum non est aliquid aliud. Si igitur illud quod est esse hominem,
sive quod quid est homo, fuerit vel non esse hominem, vel esse non hominem, constat quidem quod erit alterum a se.
Unde oportet dicere, quod non sit definitio significans quod quid est esse rei; sed sequetur ex hoc quod omnia
praedicentur secundum accidens.
[82193] In Metaphysic., lib. 4 l. 7 n. 18
In hoc enim distinguitur substantia ab accidente, idest praedicatum substantiale ab accidentali, quia unumquodque est
vere id quod praedicatur substantialiter de eo; et ita non potest dici illud quod praedicatur substantialiter esse non
unum, quia quaelibet res non est nisi una. Sed homo dicitur albus, quia albedo vel album accidit ei. Non autem ita quod
sit id quod vere est album vel albedo. Ergo non oportet quod id quod praedicatur per accidens sit unum tantum. Sed
multa possunt per accidens praedicari. Substantiale vero praedicatum est unum tantum. Et sic patet, quod ita est esse
hominem quod non est non esse hominem. Si autem utrumque fuerit, iam substantiale praedicatum non erit unum
tantum, et sic non erit substantiale sed accidentale.
[82194] In Metaphysic., lib. 4 l. 7 n. 19
Deinde cum dicit si vero destruit consequens; ostendens hoc esse impossibile quod aliquid non praedicetur
substantialiter, sed omnia accidentaliter; quia si omnia per accidens praedicentur, non erit aliquid praedicatum
universale. (Dicitur autem hic praedicatum universale sicut in posterioribus, secundum quod praedicatur de aliquo per
se et secundum quod ipsum est). Hoc autem est impossibile: quia si semper aliquid praedicatur de altero per accidens,
oportet quod accidentalis praedicatio procedat in infinitum, quod est impossibile hac ratione.
[82195] In Metaphysic., lib. 4 l. 7 n. 20
Praedicatio enim accidentalis non complectitur nisi duos modos. Unus modus est secundum quod accidens de accidente
praedicatur per accidens, et hoc ideo, quia ambo accidunt eidem subiecto, sicut album praedicatur de musico, quia
ambo accidunt homini. Alius modus est quo accidens praedicatur de subiecto, sicut Socrates dicitur musicus, non quia
ambo accidunt alicui alteri subiecto, sed quia unum eorum accidit alteri. Cum igitur sint duo modi praedicationis per
accidens, in neutro contingit esse praedicationem in infinitum.
[82196] In Metaphysic., lib. 4 l. 7 n. 21
Constat enim quod illo modo, quo accidens praedicatur de accidente, non contingit abire in infinitum, quia oportet
devenire ad subiectum. Iam enim dictum est, quod haec est ratio praedicationis huius, quia ambo praedicantur de uno
subiecto; et sic descendendo a praedicato ad subiectum contingit invenire pro termino ipsum subiectum.
[82197] In Metaphysic., lib. 4 l. 7 n. 22
Sed illo modo praedicandi per accidens quo accidens praedicatur de subiecto, ut cum dicitur Socrates est albus, non
contingit abire in infinitum in superius ascendendo a subiecto ad praedicatum, ita ut dicamus quod Socrati accidit
album et quod Socrati albo accidit aliquod aliud. Hoc enim non posset esse nisi duobus modis. Uno modo quia ex albo
et Socrate fieret unum. Et sic sicut Socrates est unum subiectum albedinis, ita Socrates albus esset subiectum alterius
accidentis. Hoc autem non potest esse, quia non fit aliquid unum ex omnibus quibuscumque praedicatis. Ex subiecto
enim et accidente non fit unum simpliciter, sicut fit unum ex genere et differentia. Unde non potest dici quod Socrates
albus, sit unum subiectum.
[82198] In Metaphysic., lib. 4 l. 7 n. 23
Alius modus esset quod sicut Socrates est subiectum albi, ita ipsi albo insit aliquid aliud accidens, ut musicum. Sed hoc
etiam non potest esse, propter duo. Primo, quia non erit aliqua ratio, quare musicum dicatur magis accidere albo quam e
converso. Unde non erit ordo inter album et musicum, sed e converso respicient se adinvicem. Secundo, quia simul
cum hoc definitum est vel determinatum, quod iste est alius modus praedicandi per accidens in quo accidens
praedicatur de accidente, ab illo modo quo accidens praedicatur de subiecto, et musicum de Socrate. In isto autem
modo de quo nunc loquitur, non dicitur praedicatio accidentalis, quia accidens praedicetur de accidente; sed illo modo
quo prius locuti sumus.
[82199] In Metaphysic., lib. 4 l. 7 n. 24
Sic igitur manifestum est, quod in accidentali praedicatione non est abire in infinitum: quare patet quod non omnia
praedicantur secundum accidens. Et ulterius quod aliquid erit significans substantiam. Et ulterius quod contradictio non
verificatur de eodem.
[82200] In Metaphysic., lib. 4 l. 7 n. 25
Sciendum autem est circa praedictam rationem, quod licet accidens non sit subiectum alterius, et sic non sit ordo
accidentis ad accidens quantum ad rationem subiiciendi, est tamen ordo quantum ad rationem causae et causati. Nam
unum accidens est causa alterius, sicut calidum et humidum dulcis et sicut superficies coloris. Subiectum enim per hoc
quod subiicitur uni accidenti, est susceptivum alterius.

