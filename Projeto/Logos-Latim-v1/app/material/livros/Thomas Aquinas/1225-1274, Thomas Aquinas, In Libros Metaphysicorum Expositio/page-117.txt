Similiter est in omnibus aliis quae ex materia sunt vel fiunt. Unumquodque enim eorum fit ex sua materia, ea salvata.
Dispositiones autem formae non salvantur in generatione; una enim forma introducitur altera abiecta. Et propter hoc
formae videbantur esse quibusdam accidentia, et sola materia substantia et natura, ut dicitur secundo physicorum.
[82383] In Metaphysic., lib. 5 l. 5 n. 11
Et hoc ideo, quia similiter existimabant formam et materiam in rebus naturalibus, sicut in rebus artificialibus, in quibus
formae sunt accidentia, et sola materia substantia. Unde isto modo naturales dixerunt elementa esse materiam
existentium secundum naturam, vel aquam, vel aerem, vel ignem aut terram, quam nullus elementum naturalium posuit
solam, sed aliqui non naturales, ut in primo libro est habitum. Quidam autem posuerunt aliqua eorum esse elementa et
naturam rerum, sicut Parmenides. Quidam vero omnia quatuor, sicut Empedocles. Quidam vero aliquid aliud, sicut
Heraclitus vaporem.
[82384] In Metaphysic., lib. 5 l. 5 n. 12
Quia vero motus rerum naturalium magis causatur ex forma quam ex materia, ideo supervenit quintus modus quo ipsa
forma dicitur natura. Et sic alio modo natura dicitur ipsa substantia, idest forma rerum existentium secundum naturam,
sicut naturam rerum dixerunt esse ipsam compositionem mixtorum; sicut Empedocles dixit, quod non est aliquid
entium absolutum, sed solummodo commutatio seu relaxatio vel commixtio permixtorum, secundum aliam
translationem, natura apud homines dicitur. Dicuntur enim quae sunt permixtionis diversae, naturam diversam habere.
[82385] In Metaphysic., lib. 5 l. 5 n. 13
Ad ponendum autem formam esse naturam, hac ratione inducebantur, quia quaecumque sunt et fiunt naturaliter non
dicuntur habere naturam, existente materia ex qua nata sunt fieri vel esse, nisi habeant speciem propriam et formam, per
quam speciem consequantur. Videtur autem nomen speciei poni pro forma substantiali, et forma pro figura quae
consequitur speciem, et est signum speciei. Si igitur forma est natura, nec aliquid potest dici habere naturam nisi
quando habet formam, illud ergo quod compositum est ex materia et forma dicitur esse natura, idest secundum naturam,
ut animalia et partes eorum, sicut caro et os et huiusmodi.
[82386] In Metaphysic., lib. 5 l. 5 n. 14
Deinde cum dicit natura autem ponit duos modos adiunctos duobus ultimis praecedentibus, quorum primus additur
quarto modo quo materia dicebatur natura. Et dicit, quod materia dicitur natura non quaecumque, sed prima. Quod
potest intelligi dupliciter aut quantum ad id quod est genus; aut ex toto vel simpliciter prima. Sicut operum artificialium
quae fiunt ex aere, prima materia secundum genus illud est aes. Prima vero simpliciter est aqua. Nam omnia quae
liquescunt calido et indurantur frigido sunt aquea magis, ut dicitur quarto Meteororum.
[82387] In Metaphysic., lib. 5 l. 5 n. 15
Secundus modus adiacet quinto modo praedicto quo forma dicebatur natura. Et secundum hunc modum non solum
forma partis dicitur natura, sed species ipsa est forma totius. Ut si dicamus quod hominis natura non solum est anima,
sed humanitas et substantia quam significat definitio. Secundum hoc enim Boetius dicit, quod natura est unumquodque
informans specifica differentia. Nam specifica differentia est, quae complet substantiam rei et dat ei speciem. Sicut
autem forma vel materia dicebatur natura, quia est principium generationis, quae secundum primam nominis
impositionem natura dicitur; ita species et substantia dicitur natura, quia est finis generationis. Nam generatio
terminatur ad speciem generati, quae resultat ex unione formae et materiae.
[82388] In Metaphysic., lib. 5 l. 5 n. 16
Et ex hoc secundum quamdam metaphoram et nominis extensionem omnis substantia dicitur natura; quia natura quam
diximus quae est generationis terminus, substantia quaedam est. Et ita cum eo quod natura dicitur, omnis substantia
similitudinem habet. Et hunc modum etiam ponit Boetius. Ratione autem istius modi distinguitur hoc nomen natura
inter nomina communia. Sic enim commune est sicut et substantia.
[82389] In Metaphysic., lib. 5 l. 5 n. 17
Deinde dum dicit ex dictis reducit omnes modos praedictos ad unum. Sciendum est autem, quod reductio aliorum
modorum ad unum primum, fieri potest dupliciter. Uno modo secundum ordinem rerum. Alio modo secundum
ordinem, qui attenditur quantum ad nominis impositionem. Nomina enim imponuntur a nobis secundum quod nos
intelligimus, quia nomina sunt intellectuum signa. Intelligimus autem quandoque priora ex posterioribus. Unde aliquid
per prius apud nos sortitur nomen, cui res nominis per posterius convenit: et sic est in proposito. Quia enim formae et
virtutes rerum ex actibus cognoscuntur, per prius ipsa generatio vel nativitas, naturae nomen accepit, et ultimo forma.
[82390] In Metaphysic., lib. 5 l. 5 n. 18
Sed secundum rerum ordinem, formae prius competit ratio naturae, quia, ut dictum est, nihil dicitur habere naturam,
nisi secundum quod habet formam.
[82391] In Metaphysic., lib. 5 l. 5 n. 19
Unde patet ex dictis, quod primo et proprie natura dicitur substantia, idest forma rerum habentium in se principium
motus inquantum huiusmodi. Materia enim dicitur esse natura, quia est formae susceptibilis. Et generationes habent
nomen naturae, quia sunt motus procedentes a forma, et iterum ad formas. Et idipsum, scilicet forma est principium
motus rerum existentium secundum naturam, aut in actu, aut in potentia. Forma enim non semper facit motum in actu,
sed quandoque in potentia tantum: sicut quando impeditur motus naturalis ab aliquo exteriori prohibente, vel etiam
quando impeditur actio naturalis ex materiae defectu.

