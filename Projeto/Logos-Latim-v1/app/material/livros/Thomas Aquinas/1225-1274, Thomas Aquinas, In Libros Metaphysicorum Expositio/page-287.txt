autem est quaedam entis scientia. Circa primum duo facit, secundum duo, quae dicit pertinere ad particulares scientias.
Dicit ergo primo, quod omnis scientia particularis quaerit aliqua principia et causas, circa proprium scibile quod sub
ipsa continetur. Dicit autem - aliqua principia et causas,- quia non omnis scientia considerat omne genus causae.
[83819] In Metaphysic., lib. 11 l. 7 n. 2
Et ponit exemplum de medicativa quae est circa sanitatem, et de exercitativa quae est circa exercitia ordinata ad bonam
valetudinem corporis; et similiter de qualibet scientia alia, sive sit factiva idest practica, sive doctrinalis idest theorica;
quia unaquaeque harum scientiarum particularium circumscribit et accipit sibi aliquod determinatum genus entis,
circumscribens illud et dividens ab aliis entibus, et de illo solo determinans. Negociatur enim circa hoc genus entis
quasi circa aliquod ens, sed non inquantum est ens. Sed hoc, scilicet considerare de ente inquantum est ens, pertinet ad
quamdam scientiam quae est alia praeter omnes scientias particulares.
[83820] In Metaphysic., lib. 11 l. 7 n. 3
Secundo ibi, dictarum autem ponit aliud pertinens ad particulares scientias; dicens quod unaquaeque praedictarum
scientiarum particularium supponit aliqualiter quod quid est, in quocumque genere consideretur. Unde et in primo
posteriorum dictum est, quod de subiecto oportet supponere, et quia est, et quid est. Et hoc supposito, scilicet quod quid
est, quo quaelibet scientia utitur tamquam medio ad demonstrandum aliqua sicut passiones et huiusmodi, tentat
demonstrare aut debilius aut certius, quia in quibusdam scientiis est certior modus demonstrandi sicut in mathematicis,
in quibusdam autem debilior sicut in naturalibus.
[83821] In Metaphysic., lib. 11 l. 7 n. 4
Et quia dixerat quod aliae scientiae aliqualiter supponunt quod quid est, ideo subiungit quod quaedam scientiae sumunt
quod quid est per sensum, inquantum ex accidentibus sensibilibus deveniunt in cognitionem essentiae rei. Quaedam
vero sumunt quod quid est, supponentes ab aliis scientiis, sicut particulares ab universalibus.
[83822] In Metaphysic., lib. 11 l. 7 n. 5
Et sic manifestum est quod in scientiis particularibus non est demonstratio de substantia rei, nec de eo quod quid est.
Utrumque igitur horum de quibus particulares scientiae non se intromittunt, pertinet ad universalem scientiam, idest
considerare de substantia et ente et quidditate rei.
[83823] In Metaphysic., lib. 11 l. 7 n. 6
Deinde cum dicit quoniam autem ostendit differentiam particularium scientiarum abinvicem. Et primo scientiae
naturalis ad scientias operativas. Secundo scientiae mathematicae ad naturalem, ibi, quoniam autem quod quid est.
Dicit ergo primo, quod cum sit quaedam particularis scientia de natura, oportet quod sit altera a practica, idest activa et
factiva. Omnis enim scientia operativa, vel est activa, vel factiva.
[83824] In Metaphysic., lib. 11 l. 7 n. 7
Ad quam differentiam cognoscendam sumendum est, quod supra in nono habitum est, scilicet quod agere et facere
differunt. Nam agere proprie dicitur secundum operationem quae permanet in agente, et non transit in materiam
exteriorem; sicut intelligere et sentire et huiusmodi. Facere autem est secundum operationem transeuntem in materiam
exteriorem, quae permutatur; sicut calefacere, secare et alia. Est ergo scientia activa, ex qua instruimur ad recte
exercendum operationes, quae actiones dicuntur; sicut est scientia moralis. Factiva autem scientia est, per quam recte
aliquid facimus; sicut ars fabrilis, et alia huiusmodi.
[83825] In Metaphysic., lib. 11 l. 7 n. 8
Ab utraque autem harum operativarum scientiarum scientia naturalis altera est; quia factivae scientiae non habent
principium motus in facto, sed in faciente. Et hoc principium est sicut ars, quae est principium sicut dirigens, sive
potentia aliqua quae est principium sicut exequens. Et similiter scientiae practicae, idest activae, non habent principium
motus in eo in quod agitur, sed magis in agentibus.
[83826] In Metaphysic., lib. 11 l. 7 n. 9
Sed illa quae pertinent ad considerationem scientiae naturalis, sunt habentia principium motus in ipsis, cum natura sit
principium motus in eo in quo est. Manifestum est igitur quod scientia naturalis non est activa neque factiva, sed
speculativa. Necesse est enim quod scientia naturalis cadat in unum aliquod horum generum, scilicet activa vel factiva
vel speculativa. Unde, si non sit activa vel factiva, sequitur quod sit speculativa.
[83827] In Metaphysic., lib. 11 l. 7 n. 10
Deinde cum dicit quoniam autem ostendit differentiam mathematicae ad naturalem; et dicit, quod cum ita sit quod
necessarium sit unicuique scientiarum cognoscere aliqualiter quod quid est, et uti eo quasi principio ad
demonstrandum, oportet quod secundum diversum modum definitionis diversificentur scientiae. Et ita ad
cognoscendum qualiter scientia naturalis differat ab aliis, oportet non latere quem modum servet naturalis in
definiendo, et qualiter sit sumenda definitio in scientia naturali; utrum scilicet sicut definitur simum, aut sicut definitur
concavum.
[83828] In Metaphysic., lib. 11 l. 7 n. 11
Definitio autem simi est cum materia sensibili. Sed definitio concavi est sine materia sensibili. Quia enim simitas non
est nisi circa determinatam materiam sensibilem, quia non est nisi in naso: propter hoc ratio simi oportet quod
accipiatur cum materia sensibili. Haec est enim definitio simi simus est nasus concavus. Sed in definitione concavi sive
curvi non ponitur aliqua materia sensibilis. Sicut igitur in definitione simi ponitur materia sensibilis, ita oportet quod in
definitione carnis et oculi, et aliarum partium, reddatur materia sensibilis. Et similiter est de aliis rebus naturalibus.

