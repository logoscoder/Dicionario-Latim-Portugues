fortuitum in se, quod tamen dicitur fortuitum per comparationem ad aliquem, qui non considerat causam per se talis
effectus.
[83405] In Metaphysic., lib. 9 l. 6 n. 3
Dicit ergo, quod non quicumque vel in qualibet dispositione existens, sanatur a medicina vel a fortuna; sed est aliquod
possibile in determinata dispositione, quod sanetur vel a natura vel ab arte. Quibuslibet enim activis respondent
determinata passiva. Illud autem possibile, quod unica actione natura vel ars potest in actum sanitatis reducere, est
sanum in potentia.
[83406] In Metaphysic., lib. 9 l. 6 n. 4
Et ut plenius cognoscatur, subiungit definitionem huius possibilis, et quantum ad operationem artis, et quantum ad
operationem naturae. Dicit ergo quod est possibile, quod ex potentia ente, ens fit actu ab intellectu, sine arte. Terminus
enim, idest definitio est quando statim cum vult artifex facit id esse actu, si nihil exterius prohibeat. Et tunc potentia
dicitur esse sanum, quia per unam operationem artis fit sanum. In illis autem, quae sanantur per naturam, dicitur esse
aliquid in potentia sanum, quando non est aliquid prohibens sanitatem, quod debeat moveri vel transmutari prius quam
intrinseca virtus sanans effectum habeat in sanando.
[83407] In Metaphysic., lib. 9 l. 6 n. 5
Et sicut diximus de sanatione quae fit ab arte, ita potest dici de aliis quae per artem fiunt. Nam tunc materia est in
potentia domus, quando nihil eorum quae sunt in materia, prohibet domum fieri statim una actione, nec est aliquid quod
oporteat addi, vel auferri, vel mutari, antequam materia formetur in domum. Sicut lutum oportet transmutari, antequam
ex eo fiant lateres: ex arboribus autem oportet aliquid auferri per dolationem, et addi per compaginationem, ad hoc
quod componatur domus. Unde lutum et arbores non sunt potentia domus, sed lateres et ligna iam praeparata.
[83408] In Metaphysic., lib. 9 l. 6 n. 6
Et similiter est in aliis; sive habeant principium perfectionis extra, sicut sunt artificialia; sive intra, sicut naturalia. Et
tunc semper sunt in potentia ad actum, quando nullo exterius prohibente, per proprium principium activum possunt
reduci in actum. Tale autem nondum est sperma. Oportet enim quod mediantibus permutationibus multis ex eo fiat
animal. Sed quando iam per proprium principium activum potest fieri tale, scilicet actu existens, tunc iam est in
potentia.
[83409] In Metaphysic., lib. 9 l. 6 n. 7
Sed illa, quae oportet transmutari antequam sint statim reducibilia in actum, indigent alio principio activo, scilicet
praeparante materiam, quod interdum est aliud a perficiente, quod inducit ultimam formam. Sicut patet quod terra
nondum est in potentia statua; non enim una actione nec uno agente reducitur in actum; sed prius per naturam
transmutatur, et fit aes, et postea per artem fit statua.
[83410] In Metaphysic., lib. 9 l. 6 n. 8
Deinde cum dicit videtur autem ostendit, quod a tali materia, quae est in potentia ad actum, denominatur mixtum. Et
circa hoc tria facit. Primo ostendit qualiter mixtum a materia denominatur; dicens quod id quod fit a materia, non
dicitur hoc, sed ecininum, quod Latine non dicitur, sed per consuetudinem Graecum est denominativum ad
significandum illud, quod est ex altero tamquam ex materia: ac si dicatur: materia non praedicatur in abstracto de eo
quod est ex materia, sed denominative. Sicut arca non est lignum, sed lignea, et lignum non est terra, sed terreum. Et
iterum, si terra habeat aliam materiam priorem, terra non erit illud, sed ecininum, idest non praedicatur de terra in
abstracto, sed denominative.
[83411] In Metaphysic., lib. 9 l. 6 n. 9
Ita tamen fiat talis praedicatio, quod semper id quod est in potentia secundum modum determinatum, praedicatur de eo,
quod est immediate posterius. Ut terra, quae non potest dici potentia arca, non praedicatur de arca, nec in abstracto nec
denominative. Arca enim neque est terra, neque terrea, sed lignea. Lignum enim est in potentia arca et materia arcae.
Universaliter est quidem lignum arcae, particulariter vero hoc lignum huius arcae.
[83412] In Metaphysic., lib. 9 l. 6 n. 10
Si vero est aliquid primum, quod non dicitur de alio ecininum, idest quod non habet aliquid quod de eo quidem
denominative praedicetur modo praedicto, hoc erit materia prima. Sicut si aer est materia terrae, ut quidam dixerunt, aer
praedicabitur de terra denominative, ut dicatur terra est aerea. Et similiter dicetur aer igneus et non ignis, si ignis est
materia eius. Ignis autem, si non denominatur ab aliqua priori materia, erit materia prima, secundum positionem
Heracliti. Sed hic oportet adiungere: si sit aliquid existens, ad differentiam universalis; nam universale praedicatur
etiam de aliis, et alia non praedicantur de eo; nec tamen est materia, cum non sit aliquid subsistens. Universale enim et
subiectum differunt per hoc, quod subiectum est hoc aliquid, non autem universale.
[83413] In Metaphysic., lib. 9 l. 6 n. 11
Secundo ibi, ut puta ponit similitudinem praedicationis denominativae: dicens, quod sicut id quod subiicitur
passionibus, ut homo, corpus et animal, recipit denominativam praedicationem passionum: sic, id quod est ex materia,
recipit denominativam praedicationem materiae. Nam passio est musicum et album. Dicitur autem subiectum, cui
advenit musica, non esse musica in abstracto, sed musicum denominatione: et homo non dicitur albedo, sed album.
Neque etiam homo dicitur ambulatio aut motus abstractive, sed ambulans aut motum, ut ecininum, idest denominatum.
[83414] In Metaphysic., lib. 9 l. 6 n. 12

