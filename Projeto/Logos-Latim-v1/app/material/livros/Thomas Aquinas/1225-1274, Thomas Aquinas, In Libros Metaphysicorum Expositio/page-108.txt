liber V

Textum Taurini 1950 editum
ac automato translatum a Roberto Busa SJ in taenias magneticas
denuo recognovit Enrique Alarc√≥n atque instruxit

Liber 5
Lectio 1
[82314] In Metaphysic., lib. 5 l. 1 n. 1
In praecedenti libro determinavit philosophus quid pertineat ad considerationem huius scientiae; hic incipit determinare
de rebus, quas scientia ista considerat. Et quia ea quae in hac scientia considerantur, sunt omnibus communia, nec
dicuntur univoce, sed secundum prius et posterius de diversis, ut in quarto libro est habitum; ideo prius distinguit
intentiones nominum, quae in huius scientiae consideratione cadunt. Secundo incipit determinare de rebus, quae sub
consideratione huius scientiae cadunt, in sexto libro, qui incipit, ibi, principia et causae. Cuiuslibet autem scientiae est
considerare subiectum, et passiones, et causas; et ideo hic quintus liber dividitur in tres partes. Primo determinat
distinctiones nominum quae significant causas, secundo, illorum nominum quae significant subiectum huius scientiae
vel partes eius, ibi, unum dicitur aliud secundum accidens. Tertio nominum quae significant passiones entis inquantum
est ens, ibi, perfectum vero dicitur et cetera. Prima in duas. Primo distinguit nomina significantia causas. Secundo
quoddam nomen significans quoddam quod consequitur ad causam, scilicet necessarium. Nam causa est ad quam de
necessitate sequitur aliud, ibi, necessarium dicitur sine quo non contingit. Prima dividitur in duas. Primo distinguit
nomina significantia causas generaliter. Secundo distinguit quoddam nomen, quod significat quamdam causam in
speciali, scilicet hoc nomen natura, ibi, natura vero dicitur et cetera.
[82315] In Metaphysic., lib. 5 l. 1 n. 2
Prima dividitur in tres. Primo distinguit hoc nomen, principium. Secundo hoc nomen, causa, ibi, causa vero dicitur.
Tertio hoc nomen, elementum, ibi, elementum vero dicitur. Procedit autem hoc ordine, quia hoc nomen principium
communius est quam causa: aliquid enim est principium, quod non est causa; sicut principium motus dicitur terminus a
quo. Et iterum causa est in plus quam elementum. Sola enim causa intrinseca potest dici elementum. Circa primum duo
facit. Primo ponit significationes huius nominis principium. Secundo reducit omnes ad unum commune, ibi, omnium
igitur principiorum.
[82316] In Metaphysic., lib. 5 l. 1 n. 3
Sciendum est autem, quod principium et causa licet sint idem subiecto, differunt tamen ratione. Nam hoc nomen
principium ordinem quemdam importat; hoc vero nomen causa, importat influxum quemdam ad esse causati. Ordo
autem prioris et posterioris invenitur in diversis; sed secundum id, quod primo est nobis notum, est ordo inventus in
motu locali, eo quod ille motus est sensui manifestior. Sunt autem trium rerum ordines sese consequentes; scilicet
magnitudinis, motus, et temporis. Nam secundum prius et posterius in magnitudine est prius et posterius in motu; et
secundum prius et posterius in motu est prius et posterius in tempore, ut habetur quarto physicorum. Quia igitur
principium dicitur quod in aliquo ordine, et ordo qui attenditur secundum prius et posterius in magnitudine, est prius
nobis notus, secundum autem quod res sunt nobis notae secundum hoc a nobis nominantur, ideo hoc nomen principium
secundum propriam sui inquisitionem significat id quod est primum in magnitudine, super quam transit motus. Et ideo
dicit, quod principium dicitur illud unde aliquis rem primo moveat, idest aliqua pars magnitudinis, a qua incipit motus
localis. Vel secundum aliam literam, unde aliquid rei primo movebitur, idest ex qua parte rei aliquid incipit primo
moveri. Sicut in longitudine et in via quacumque, ex illa parte est principium, unde incipit motus. Ex parte vero
opposita sive contraria, est diversum vel alterum, idest finis vel terminus. Sciendum est, quod ad hunc modum pertinet
principium motus et principium temporis ratione iam dicta.
[82317] In Metaphysic., lib. 5 l. 1 n. 4

