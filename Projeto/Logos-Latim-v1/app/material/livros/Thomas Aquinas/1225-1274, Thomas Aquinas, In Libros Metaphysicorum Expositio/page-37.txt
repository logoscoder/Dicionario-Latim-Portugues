quod aliquod agens sic respiciens ad ideas sicut ad exemplaria? Quasi dicat, nullum. Si autem similitudo provenit ex
respectu ad exemplar separatum, tunc non poterit dici quod causa huius similitudinis in genito sit forma inferioris
generantis. Fiet enim aliquid simile propter respectum ad hoc exemplar separatum, et non per respectum ad agens hoc
sensibile. Et hoc est quod dicit et non simile illi, idest agenti sensibili. Ex quo sequitur hoc inconveniens quod aliquis
generetur similis Socrati, sive posito, sive remoto Socrate. Quod videmus esse falsum; quia nisi Socrates agat in
generatione, nunquam generabitur aliquis similis Socrati. Si igitur hoc est falsum, quod non similitudo generatorum
dependeat a proximis generantibus, vanum et superfluum est ponere aliqua exemplaria separata.
[81799] In Metaphysic., lib. 1 l. 15 n. 9
Sciendum autem quod illa ratio, etsi destruat exemplaria separata a Platone posita, non tamen removet divinam
scientiam esse rerum omnium exemplarem. Cum enim res naturales naturaliter intendant similitudines in res generatas
inducere, oportet quod ista intentio ad aliquod principium dirigens reducatur, quod est in finem ordinans unumquodque.
Et hoc non potest esse nisi intellectus cuius sit cognoscere finem et proportionem rerum in finem. Et sic ista similitudo
effectuum ad causas naturales reducitur, sicut in primum principium, in intellectum aliquem. Non autem oportet quod
in aliquas alias formas separatas: quia ad similitudinem praedictam sufficit praedicta directio in finem, qua virtutes
naturales diriguntur a primo intellectu.
[81800] In Metaphysic., lib. 1 l. 15 n. 10
Deinde cum dicit similiter autem hic ponit secundam rationem, quae talis est. Sicut Socrates ex eo quod est Socrates
addit aliquid supra hominem, ita etiam homo addit aliquid supra animal: et sicut Socrates participat hominem, ita homo
participat animal. Sed si praeter istum Socratem sensibilem poneretur alius Socrates sempiternus, quasi exemplaris,
sequeretur quod huius Socratis sensibilis essent plura exemplaria, scilicet Socrates sempiternus et idea hominis: ergo et
eadem ratione species hominis habet plura exemplaria. Erit enim exemplar eius et animal et bipes et iterum
autosanthropos, idest idea hominis. Hoc autem est inconveniens quod unius exemplati sint plura exemplaria: ergo
inconveniens est ponere huiusmodi sensibilium exemplaria.
[81801] In Metaphysic., lib. 1 l. 15 n. 11
Deinde cum dicit amplius autem hic ponit tertiam rationem, quae talis est. Sicut se habet species ad individuum, ita se
habet genus ad speciem. Si igitur species sunt exemplaria sensibilium individuorum, ut Plato ponit, ipsarum etiam
specierum erunt aliqua exemplaria, scilicet genus specierum: quod est inconveniens: quia tunc sequeretur quod idem,
scilicet species, erit exemplum alterius, scilicet individui sensibilis, et imago ab alio exemplata, scilicet a genere; quod
videtur esse inconveniens.
[81802] In Metaphysic., lib. 1 l. 15 n. 12
Deinde cum dicit amplius opinabitur hic quarto ostendit quod species non conferunt rebus sensibilibus sicut earum
substantiae vel causae formales, quia hic opinabitur, idest hoc est opinativum (ut impersonaliter ponatur), quod
impossibile est separari substantiam ab eo cuius est substantia. Sed hae separantur ab eo cuius sunt ideae, idest a
sensibilibus: ergo non sunt substantiae sensibilium.
[81803] In Metaphysic., lib. 1 l. 15 n. 13
Deinde cum dicit in Phaedone hic ostendit quod non conferunt species sensibilibus ad eorum fieri, quamvis Plato
dixerit in Phaedone, idest in quodam suo libro, quod species sunt causae rebus sensibilibus essendi et fiendi. Sed hoc
improbat duabus rationibus: quarum prima talis est. Posita causa ponitur effectus: sed existentibus speciebus non
propter hoc fiunt entia particularia sive individua participantia species, nisi sit aliquid motivum quod moveat ad
speciem. Quod ex hoc patet, quia species semper eodem modo sunt secundum Platonem. Si igitur eis positis essent vel
fierent individua participantia eas, sequeretur quod semper essent huiusmodi individua, quod patet esse falsum: ergo
non potest dici quod species sint causae fieri et esse rerum; et praecipue cum non poneret species causas esse motivas,
ut supra dictum est. Sic enim a substantiis separatis immobilibus ponit Aristoteles procedere et fieri et esse inferiorum,
inquantum illae substantiae sunt motivae caelestium corporum, quibus mediantibus causatur generatio et corruptio in
istis inferioribus.
[81804] In Metaphysic., lib. 1 l. 15 n. 14
Deinde cum dicit et multa hic ponit secundam rationem, quae talis est. Sicut se habent artificialia ad causas artificiales,
ita se habent naturalia ad causas naturales. Sed videmus quod multa alia a naturalibus, ut domus et annulus, fiunt in istis
inferioribus, quorum Platonici species non ponebant: ergo et alias, scilicet naturalia contingit esse et fieri propter tales
causas proximas, quales contingit esse nunc dictas, scilicet artificiales; ut scilicet sicut res artificiales fiunt a proximis
agentibus, ita et res naturales.
Lectio 16
[81805] In Metaphysic., lib. 1 l. 16 n. 1
Hic improbat opinionem Platonis de speciebus inquantum ponebat eas esse numeros. Et circa hoc duo facit. Primo
disputat contra ea quae posita sunt ab ipso de numeris. Secundo contra ea quae posita sunt ab ipso de aliis
mathematicis, ibi, volentes autem substantias et cetera. Circa primum ponit sex rationes: quarum prima talis est. Eorum
quae sunt idem secundum substantiam, unum non est causa alterius: sed sensibilia secundum substantiam sunt numeri
secundum Platonicos et Pythagoricos: si igitur species sunt etiam numeri, non poterunt species esse causae sensibilium.
[81806] In Metaphysic., lib. 1 l. 16 n. 2

