materiam; aut si habent, non habent talem qualem habent generabilia et corruptibilia, sed solum secundum potentiam
quae est in motu locali.
[83312] In Metaphysic., lib. 8 l. 4 n. 13
Ut enim supra dictum est, in rebus generabilibus et corruptibilibus generatio et corruptio inducit in cognitionem
materiae, quia in generatione et corruptione oportet esse unum subiectum commune ad privationem et formam; unde,
cum in corpore caelesti non sit potentia ad privationem formae, sed solum ad diversa loca, non habet materiam quae sit
in potentia ad formam et privationem, sed quae est in potentia ad diversa loca.
[83313] In Metaphysic., lib. 8 l. 4 n. 14
Corpus autem comparatur ad locum non sicut materia ad formam, sed magis sicut subiectum ad accidens. Et licet
comparatio subiecti ad accidens sit quodammodo ut materiae ad formam, non tamen subiectum est omnino materia,
sicut infra dicetur. Et sic corpus caeleste universaliter nullo modo habet materiam, si subiectum materiam non dicit; vel
habet materiam ad ubi, si subiectum dicatur materia.
[83314] In Metaphysic., lib. 8 l. 4 n. 15
Deinde cum dicit neque quaecumque ostendit quomodo materia attribuitur accidentibus; et dicit, quod illa, quae sunt
secundum naturam, non tamen sunt substantiae, sed accidentia, non habent materiam ex qua sint, sed substantia est eis
subiectum. Subiectum autem habet aliquid simile materiae, inquantum est receptibile accidentis. Differt autem a
materia, inquantum materia non habet actu esse nisi per formam; subiectum autem non constituitur in esse per accidens.
[83315] In Metaphysic., lib. 8 l. 4 n. 16
Si ergo quaeratur quae sit causa eclipsis, non est assignare quae sit materia; sed luna est subiectum patiens talem
passionem. Causa autem movens, quae corrumpit lumen, est terra interposita diametraliter inter solem et lunam.
Causam vero finalem forsitan non est assignare. Ea enim, quae ad defectum pertinent, non sunt propter finem, sed
magis proveniunt ex necessitate naturae, vel causae agentis. Dicit autem forsan, quia consideratio causarum circa
singula quae contingunt in motibus caelestibus est valde difficilis. Causa vero formalis eclipsis est definitio eius. Sed
haec definitio non est manifesta, nisi in ea ponatur causa; ut ratio eclipsis lunae est privatio luminis in luna. Sed, si
addatur, quod ista privatio est a terra in medio obiecta inter solem et lunam diametraliter, haec definitio erit cum causa.
[83316] In Metaphysic., lib. 8 l. 4 n. 17
Similiter hoc patet in hoc accidente quod est somnus. Sed in somno non est manifestum quid est primum subiectum
patiens hanc passionem; sed hoc est manifestum quod animal est subiectum somni. Sed secundum quid primo somnus
insit animali, utrum sit cor, vel aliquid aliud tale, non est manifestum; cum quidam ponant primum instrumentum
sensus esse cerebrum, quidam vero cor. Somnus autem est quies operationis sensibilis. Deinde oportet considerare,
habito subiecto somni, a quo sicut a causa agente sit somnus; utrum ab evaporatione alimenti, aut labore, aut aliquo
huiusmodi. Deinde oportet considerare quae passio sit somnus, illius scilicet secundum quod primo inest somnus
animali, et non totius animalis; quia somnus est quaedam immobilitas; sed ea competit animali per aliquod primum,
quod est subiectum talis passionis. Et illud primum oportet poni in definitione somni, sicut et quodlibet accidens
definitur per proprium suum primum subiectum. Color enim definitur per superficiem et non per corpus.
[83317] In Metaphysic., lib. 8 l. 4 n. 18
Deinde cum dicit quoniam vero determinat de materia per comparationem ad transmutationem unius ad alterum. Et
ideo primo ostendit quomodo diversimode fit transmutatio in diversis. Secundo movet quasdam dubitationes, ibi, habet
autem dubitationem. Dicit ergo primo, quod quaedam quandoque sunt et quandoque non sunt sine generatione et
corruptione, idest sine hoc quod ipsa per se generentur et corrumpantur; sicut puncta, et universaliter omnes species et
formae, sive sint substantiales sive accidentales. Non enim album per se loquendo fit, sed lignum album: omne enim
quod fit, fit ex aliquo, scilicet materia, et fit aliquid, ad quod terminatur generatio, quod est forma: et sic omne quod fit,
est compositum ex materia et forma. Unde ea quae sunt formae tantum, per se fieri non possunt. Cum ergo dicitur quod
contraria fiunt ex invicem, diversimode intelligendum est in compositis et simplicibus. Aliter enim fit albus homo ex
nigro homine, et aliter nigrum ex albo: quia albus homo significat aliquid compositum, et ideo per se potest fieri: sed
album significat formam tantum, unde non fit nisi per accidens ex nigro.
[83318] In Metaphysic., lib. 8 l. 4 n. 19
Patet ergo ex praedictis, quod non cuiuslibet rei est materia, sed illorum quae per se generantur et transmutantur in
invicem. Illa vero, quae quandoque sunt et quandoque non sunt sine hoc quod transmutentur per se, ita se habent quod
eorum materia non est ex qua sint; sed habent subiectum, in quo sunt, pro materia.
[83319] In Metaphysic., lib. 8 l. 4 n. 20
Deinde cum dicit habet autem movet duas quaestiones circa praedicta. Quarum prima est, quomodo materia se habeat
ad contraria: utrum scilicet, ita sit, quod in omnibus quae videntur contrarietatem aut oppositionem habere, materia
aequaliter vel eodem ordine sit in potentia ad utrumque oppositorum. Sicuti sanitati opponitur infirmitas, et subiectum
unum in potentia ad utrumque aequaliter est, et eodem ordine. Est enim sanitas aequalitas quaedam humorum.
Infirmitas vero inaequalitas. Inaequalitas vero et aequalitas eodem ordine se habent ad suum subiectum. Videtur ergo
quod ad vinum et acetum sicut ad contraria, aqua, quae est materia humorum, sit in potentia, et aequaliter se habeat ad
utrumque.
[83320] In Metaphysic., lib. 8 l. 4 n. 21

