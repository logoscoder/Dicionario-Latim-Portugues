quod quid erat esse; et dividitur in duas partes. In prima ostendit ex quibus quod quid erat esse constituitur. In secunda
ostendit quomodo ex illis fiat unum, ibi, nunc autem dicamus primum. Prima autem pars dividitur in duas. In prima
movet dubitationem. In secunda solvit eam, ibi, aut multipliciter dicitur pars. Prima pars dividitur in duas dubitationes,
quas movet, ad idem pertinentes; secundam ibi, amplius autem si priores sunt partes. Dicit ergo primo, quod omnis
definitio est quaedam ratio, idest quaedam compositio nominum per rationem ordinata. Unum enim nomen non potest
esse definitio, quia definitio oportet quod distincte notificet principia rerum quae concurrunt ad essentiam rei
constituendam; alias autem definitio non sufficienter manifestaret essentiam rei. Et propter hoc dicitur in primo
physicorum, quod definitio dividit definitum in singulare, idest exprimit distincte singula principia definiti. Hoc autem
non potest fieri nisi per plures dictiones: unde una dictio non potest esse definitio, sed potest esse manifestativa eo
modo, quo nomen minus notum manifestatur per magis notum. Omnis autem ratio partes habet, quia est quaedam oratio
composita, et non simplex nomen. Et ideo videtur quod sicut se habet ratio rei ad rem, ita se habent partes rationis ad
partes rei. Et propter hoc dubitatur, utrum oporteat rationem partium ponere in ratione totius, aut non.
[83032] In Metaphysic., lib. 7 l. 9 n. 2
Et haec dubitatio exinde confirmatur: quia in quibusdam rationibus totorum, videntur esse rationes partium, et in
quibusdam non. In definitione enim circuli non ponitur definitio incisionum circuli, idest partium ex circulo
separatarum, sicut semicirculi et quartae partis circuli. Sed definitio syllabae continet in se definitionem elementorum,
idest literarum. Si enim definitur syllaba, oportet quod dicatur esse aliqua vox composita ex literis. Et sic in definitione
syllabae ponitur litera, et per consequens definitio eius, quia semper uti possumus definitione pro nomine. Et tamen
circulus dividitur in incisiones ut in partes, sicut syllaba in elementa, idest in literas.
[83033] In Metaphysic., lib. 7 l. 9 n. 3
Quod autem hic dicitur, quod sicut se habet definitio ad rem, ita se habet pars definitionis ad partem rei, videtur habere
dubitationem. Definitio enim est idem rei. Unde videtur sequi quod partes definitionis sint idem partibus rei; quod patet
esse falsum. Nam partes definitionis praedicantur de definitio, sicut de homine, animal et rationale; nulla autem pars
integralis praedicatur de toto.
[83034] In Metaphysic., lib. 7 l. 9 n. 4
Sed dicendum est, quod partes definitionis significant partes rei, inquantum a partibus rei sumuntur partes definitionis;
non ita quod partes definitionis sint partes rei. Non enim animal est pars hominis, neque rationale; sed animal sumitur
ab una parte, et rationale ab alia. Animal enim est quod habet naturam sensitivam, rationale vero quod habet rationem.
Natura autem sensitiva est ut materialis respectu rationis. Et inde est quod genus sumitur a materia, differentia a forma,
species autem a forma et materia simul. Nam homo est, quod habet rationem in natura sensitiva.
[83035] In Metaphysic., lib. 7 l. 9 n. 5
Deinde cum dicit amplius autem ponit secundam dubitationem, quae est de prioritate partium. Omnes enim partes
videntur esse priores toto, sicut simplex composito. Acutus enim angulus est pars recti anguli. Dividitur enim rectus
angulus in duos vel plures angulos acutos. Et similiter digitus est pars hominis. Unde videtur, quod acutus angulus sit
naturaliter prior recto, et digitus prior homine.
[83036] In Metaphysic., lib. 7 l. 9 n. 6
Sed e contra videntur illa esse priora, scilicet rectus acuto, et homo digito. Et hoc dupliciter. Primo quidem secundum
rationem. Per huic enim modum illa dicuntur esse priora, quae in eorum rationibus ponuntur, et non e contrario. Acutus
enim et digitus dicuntur esse secundum rationem, idest definiuntur ex illis, scilicet homine et recto, ut dictum est. Unde
videtur, quod homo et rectus angulus sint priores digito et acuto angulo.
[83037] In Metaphysic., lib. 7 l. 9 n. 7
Secundo vero prout dicuntur esse aliqua priora ex eo, quod est esse sine invicem. Quae enim possunt esse sine aliis, et
non e contrario, dicuntur esse priora, ut in quinto est habitum, sicut unum duobus. Homo autem potest esse sine digito.
Digitus autem non potest esse sine homine, quia digitus abscisus non est digitus, ut infra dicetur. Unde videtur, quod
homo sit prior digito. Et eadem ratio est de recto et acuto.
[83038] In Metaphysic., lib. 7 l. 9 n. 8
Deinde cum dicit aut multipliciter solvit propositas quaestiones; et dividitur in tres partes. In prima ponit solutionem. In
secunda exponit eam, ibi, dictum est igitur nunc ipsum. Tertio determinat quamdam dubitationem, quae ex praedicta
solutione oriri potest, ibi, dubitatur autem merito. Ad evidentiam autem horum, quae in hoc capitulo dicuntur, sciendum
est, quod circa definitiones rerum, et earum essentias duplex est opinio. Quidam enim dicunt, quod tota essentia speciei
est ipsa forma, sicut quod tota essentia hominis est anima. Et propter hoc dicunt, quod eadem secundum rem est forma
totius quae significatur nomine humanitatis, et forma partis, quae significatur nomine animae, sed differunt solum
secundum rationem: nam forma partis dicitur secundum quod perficit materiam, et facit eam esse in actu: forma autem
totius, secundum quod totum compositum per eam in specie collocatur. Et ex hoc volunt, quod nullae partes materiae
ponantur in definitione indicante speciem, sed solum principia formalia speciei. Et haec opinio videtur Averrois et
quorumdam sequentium eum.
[83039] In Metaphysic., lib. 7 l. 9 n. 9
Sed videtur esse contra intentionem Aristotelis. Dicit enim superius in sexto, quod res naturales habent in sui
definitione materiam sensibilem, et in hoc differunt a mathematicis. Non autem potest dici, quod substantiae naturales
definiantur per id quod non sit de essentia earum. Substantiae enim non habent definitionem ex additione, sed sola

