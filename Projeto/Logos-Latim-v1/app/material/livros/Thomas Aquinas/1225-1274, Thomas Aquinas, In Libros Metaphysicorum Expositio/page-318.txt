hoc est primum caelum. Quia igitur supponimus, quod motus sit sempiternus, oportet, quod illud, quod primo movetur,
sempiterne moveatur, et per ipsum moveantur alia. Dicitur autem melius quasi amatum quam quasi desideratum, cum
desiderium sit eius quod nondum habetur, sed amor etiam habiti est.
[84101] In Metaphysic., lib. 12 l. 7 n. 12
Et si oportet quod sempiterne moveatur, necesse est quod non contingat aliter et aliter ipsum se habere; sed ut sit
semper in eadem dispositione secundum substantiam. Unde necesse est, quod primus motus, quo movetur primum
mobile, sit latio, idest motus localis; quia quod movetur secundum alios motus, idest generationem et corruptionem,
augmentum et diminutionem, et alterationem, necesse est quod aliter et aliter se habeat, secundum aliquid quod in ipso
est, scilicet secundum substantiam, quantitatem et qualitatem: sed quod movetur secundum loci mutationem habet
quidem se aliter et aliter secundum locum, qui est extrinsecus locato, sed non secundum substantiam, vel secundum
aliquam intrinsecam dispositionem substantiae.
[84102] In Metaphysic., lib. 12 l. 7 n. 13
Cum igitur primum mobile habeat se aliter et aliter secundum locum, et non secundum substantiam, oportet quod
primum movens, quod est immobile et semper actu ens, nullo modo possit aliter et aliter se habere, quia non potest
moveri. Moveretur enim maxime secundum primum motum. Primus autem motuum est loci mutatio. In hoc autem
genere, primus motus est motus circularis: hoc autem motu non movetur, cum hoc motu moveat. Primum enim movens
non movetur illo motu, quo movet, sicut primum alterans non alteratur: non igitur movetur circulariter: et per
consequens nullo modo potest moveri: et sic non potest aliter et aliter se habere: unde sequitur, quod primus motus sit
existens in mobili ex necessitate: hoc enim est necessarium, quod non potest non esse. Sed ex necessitate est, non sicut
ea quae sunt per violentiam, sed necessitas eius est ipsum bene se habere, et eius movens est principium motus, scilicet
ut desideratum et finis.
[84103] In Metaphysic., lib. 12 l. 7 n. 14
Et quod talis sit eius necessitas, manifestum est ex divisione necessarii: necessarium enim tribus modis dicitur. Uno
modo quod est per violentiam, quia scilicet non potest non accidere propter impetum inferentis violentiam. Alio modo
dicitur, sine quo non est aliquid bene: seu quia sine eo nullo modo potest esse finis: sicut cibus necessarius est ad vitam
animalis, sive quia sine eo non est aliquid perfecte se habens; sicut equus est necessarius ad iter, quia sine eo non
faciliter itur. Tertio modo dicitur necessarium quod convenit aliter et aliter se habere sed simpliciter et secundum se
necessarium est.
[84104] In Metaphysic., lib. 12 l. 7 n. 15
Cum ergo dicitur quod caelum ex necessitate movetur, non potest dici, quod huiusmodi sit necessitas violentiae, quia in
rebus incorruptibilibus non est aliquid extra naturam; quae autem sunt violenta sunt extra naturam. Similiter non potest
esse necessitas absoluta, quia primum mobile est movens seipsum, ut probatur in octavo physicorum; quod autem
seipsum movet in seipso habet moveri et non moveri. Relinquitur ergo, quod necessitas primi motus sit necessitas ex
fine, inquantum sine perpetuitate talis motus non convenit esse convenientem ordinem ad finem.
[84105] In Metaphysic., lib. 12 l. 7 n. 16
Ex hoc igitur principio, quod est primum movens sicut finis, dependet caelum, et quantum ad perpetuitatem substantiae
suae, et quantum ad perpetuitatem sui motus; et per consequens dependet a tali principio tota natura, eo quod omnia
naturalia dependent a caelo, et a tali motu eius.
[84106] In Metaphysic., lib. 12 l. 7 n. 17
Attendendum est autem, quod cum Aristoteles hic dicat, quod necessitas primi motus non est necessitas absoluta, sed
necessitas, quae est ex fine, finis autem principium est, quod postea nominat Deum, inquantum attenditur per motum
assimilatio ad ipsum: assimilatio autem ad id quod est volens, et intelligens, cuiusmodi ostendit esse Deum, attenditur
secundum voluntatem et intelligentiam, sicut artificiata assimilantur artifici, inquantum in eis voluntas artificis
adimpletur: sequitur quod tota necessitas primi motus subiaceat voluntati Dei.
Lectio 8
[84107] In Metaphysic., lib. 12 l. 8 n. 1
Hic philosophus comparat primum quod movet sicut intelligibile et desiderabile, ad id quod intelligit et desiderat
ipsum: necesse est enim, si primum movens movet sicut primum intellectum et desideratum, quod primum mobile
desideret et intelligat ipsum. Et hoc quidem verum est secundum opinionem Aristotelis, inquantum caelum ponitur
animatum anima intelligente et desiderante. Circa hoc igitur tria facit. Primo ostendit delectationem sequi animam caeli
desiderantem et intelligentem ex primo movente desiderato et intellecto; dicens, quod quaedam deductio est, idest
delectabilis dispositio ipsius desiderantis et intelligentis primum intelligibile, qualis optima potest esse nobis aliquo
parvo tempore. Est enim intelligens et desiderans semper in tali dispositione delectabili, quod nobis est impossibile,
scilicet quod semper simus in illa delectabili et optima dispositione.
[84108] In Metaphysic., lib. 12 l. 8 n. 2
Hoc autem quod dictum est, consequenter ostendit cum dicit quoniam est. Quia scilicet in actu huius desiderantis et
intelligentis primum principium est delectatio. Delectatio enim consequitur operationem connaturalem alicuius
intelligentis et desiderantis, ut patet in decimo Ethicorum. Et signum huius est, quia delectatio maxime est in vigilia et
sensu actuali, et intelligentia. Habent enim se intellectus et sensus in actu ad sensum et intellectum in potentia, sicut

