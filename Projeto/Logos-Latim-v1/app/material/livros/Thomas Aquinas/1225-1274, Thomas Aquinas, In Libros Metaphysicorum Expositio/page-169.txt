[82821] In Metaphysic., lib. 7 l. 1 n. 11
Et quia ista in abstracto significata videntur non entia, magis videntur entia nomina accidentium concreta. Magis autem
videtur aliquid entium esse vadens et sedens et sanans quia determinatur eis aliquod subiectum per ipsam nominis
significationem, inquantum significantur in concretione ad subiectum. Hoc autem subiectum est substantia. Et ideo
unumquodque talium nominum, quae significant accidens in concreto, apparet in tali categoria, idest videtur importare
praedicamentum substantiae; non ita quod praedicamentum substantiae sit pars significationis talium nominum (album
enim, ut in praedicamentis dicitur, solam qualitatem significat); sed inquantum huiusmodi nomina significant
accidentia ut inhaerentia substantiae. Bonum autem aut sedens non dicitur sine hoc, idest sine substantia. Significat
enim accidens concretum substantiae.
[82822] In Metaphysic., lib. 7 l. 1 n. 12
Et quia accidentia non videntur entia prout secundum se significantur, sed solum prout significantur in concretione ad
substantiam, palam est quod singula aliorum entium sunt entia propter substantiam. Et ex hoc ulterius apparet, quod
substantia est primum ens, et ens simpliciter, et non ens secundum aliquid, idest secundum quid, sicut est in
accidentibus. Esse enim album non est simpliciter esse, sed secundum quid. Quod ex hoc patet, quia cum incipit esse
albus, non dicimus quod incipiat esse simpliciter, sed quia incipiat esse albus. Cum enim Socrates incipit esse homo,
dicitur simpliciter quod incipit esse. Unde patet quod esse hominem significat esse simpliciter. Esse autem album
significat esse secundum quid.
[82823] In Metaphysic., lib. 7 l. 1 n. 13
Deinde cum dicit multipliciter quidem. Ostendit quomodo substantia dicatur primum; et dicit quod cum hoc quod dico
primum dicatur multis modis, ut in quinto est habitum, tribus modis substantia est prima inter omnia entia: scilicet
secundum cognitionem, et secundum definitionem et secundum tempus. Et quod sit prima tempore aliis, ex hoc
probatur, quod nullum aliorum praedicamentorum est separabile a substantia, sola autem substantia est separabilis ab
aliis: nullum enim accidens invenitur sine substantia, sed aliqua substantia invenitur sine accidente. Et sic patet, quod
non quandocumque est substantia, est accidens, sed e contrario: et propter hoc substantia est prior tempore.
[82824] In Metaphysic., lib. 7 l. 1 n. 14
Et quod etiam sit prima secundum definitionem, patet, quia in definitione cuiuslibet accidentium oportet ponere
definitionem substantiae. Sicut enim in definitione simi ponitur nasus, ita in definitione cuiuslibet accidentis ponitur
proprium eius subiectum; et ideo sicut animal est prius definitione quam homo, quia definitio animalis ponitur in
definitione hominis, eadem ratione substantia est prior definitione accidentibus.
[82825] In Metaphysic., lib. 7 l. 1 n. 15
Quod etiam sit prior ordine cognitionis, patet. Illud enim est primum secundum cognitionem, quod est magis notum et
magis manifestat rem. Res autem unaquaeque magis noscitur, quando scitur eius substantia, quam quando scitur eius
quantitas aut qualitas. Tunc enim putamus nos maxime scire singula, quando noscitur quid est homo aut ignis, magis
quam quando cognoscimus quale est aut quantum, aut ubi, aut secundum aliquod aliud praedicamentum. Quare etiam
de ipsis, quae sunt in praedicamentis accidentium, tunc scimus singula, quando de unoquoque scimus quid est. Sicut
quando scimus quid est ipsum quale, scimus qualitatem, et quando scimus quid est ipsum quantum, scimus quantitatem.
Sicut enim alia praedicamenta non habent esse nisi per hoc quod insunt substantiae, ita non habent cognosci nisi
inquantum participant aliquid de modo cognitionis substantiae, quae est cognoscere quid est.
[82826] In Metaphysic., lib. 7 l. 1 n. 16
Deinde cum dicit et quod ostendit idem, scilicet quod de substantia sola est agendum, ex consuetudine aliorum
philosophorum: dicens, quod cum sit quaesitum et semper dubitatum apud philosophos et olim quantum ad praeteritum,
et nunc quantum ad praesens, quid est ens: hoc nihil aliud est quaerere et dubitare, quam quid est substantia rerum.
[82827] In Metaphysic., lib. 7 l. 1 n. 17
Hoc enim ens, scilicet substantiam, quidam dixerunt esse unum vel immobile, sicut Parmenides et Melissus, vel
mobile, sicut antiqui naturales ponentes unum tantum materiale principium rerum. Solam autem materiam putabant ens
esse substantiam. Et sic patet, quod cum ponerent unum ens propter unum materiale principium, per unum ens
intelligebant unam substantiam. Quidam vero posuerunt plura entia quam unum, qui scilicet posuerunt plura principia
materialia, et per consequens plures rerum substantias. Quorum quidam posuerunt ea finita, ut Empedocles quatuor
elementa; quidam vero infinita, ut Anaxagoras infinitas partes consimiles, et Democritus infinita indivisibilia corpora.
[82828] In Metaphysic., lib. 7 l. 1 n. 18
Et ideo si alii philosophi tractantes de entibus attendebant ad solas substantias, et nobis etiam speculandum est de sic
ente, idest de substantia quid ipsa sit. Et hoc inquam maxime, quia de hac principaliter intendimus. Et primo, quia per
eam alia cognoscuntur et solum, ut est dicere quia de substantia sola determinando, de omnibus aliis notitiam facit. Et
ita quodam modo solum de substantia determinat, et quodam modo non solum. Hoc autem significat cum dicit ut est
dicere vel ut ita dicatur, quod consuevimus dicere de his quae non usquequaque sunt vera.
[82829] In Metaphysic., lib. 7 l. 1 n. 19
Deinde cum dicit videtur autem ostendit quid determinandum sit de substantia: et circa hoc duo facit. Primo ponit
opiniones aliorum de substantia. Secundo dicit, quid de earum veritate est inquirendum, ibi, de his ergo et cetera. Circa
primum duo facit. Primo proponit quid sit manifestum circa substantias; dicens, quod esse substantiam manifestissime
inest corporibus. Unde animalia et plantas et partes eorum dicimus esse substantias, et etiam alia naturalia corpora, ut

