quae sunt folium, radix et cortex; et similiter in tota planta. Nullius enim praedictorum definitio potest assignari sine
motu: sed quodlibet eorum habet materiam sensibilem in sui definitione, et per consequens motum. Nam cuilibet
materiae sensibili competit motus proprius. In definitione enim carnis et ossis, oportet quod ponatur calidum et
frigidum aliquo modo contemperatum; et similiter in aliis. Et ex hoc palam est quis est modus inquirendi quidditatem
rerum naturalium, et definiendi in scientia naturali, quia scilicet cum materia sensibili.
[82725] In Metaphysic., lib. 6 l. 1 n. 16
Et propter hoc etiam de anima, quaedam speculatur naturalis, quaecumque scilicet non definitur sine materia sensibili.
Dicitur enim in secundo de anima, quod anima est actus primus corporis physici organici potentia vitam habentis.
Anima autem secundum quod non est actus talis corporis non pertinet ad considerationem naturalis, si qua anima potest
a corpore separari. Manifestum est ergo ex praedictis quod physica est quaedam scientia theorica, et quod habet
determinatum modum definiendi.
[82726] In Metaphysic., lib. 6 l. 1 n. 17
Secundo ibi, sed est et mathematica ostendit modum proprium mathematicae; dicens quod etiam mathematica est
quaedam scientia theorica. Constat enim, quod neque est activa, neque factiva; cum mathematica consideret ea quae
sunt sine motu, sine quo actio et factio esse non possunt. Sed utrum illa de quibus considerat mathematica scientia, sint
mobilia et separabilia a materia secundum suum esse, adhuc non est manifestum. Quidam enim posuerunt numeros et
magnitudines et alia mathematica esse separata et media inter species et sensibilia, scilicet Platonici, ut in primo et
tertio libro habitum est; cuius quaestionis veritas nondum est ab eo perfecte determinata; determinabitur autem infra.
[82727] In Metaphysic., lib. 6 l. 1 n. 18
Sed tamen hoc est manifestum, quod scientia mathematica speculatur quaedam inquantum sunt immobilia et inquantum
sunt separata a materia sensibili, licet secundum esse non sint immobilia vel separabilia. Ratio enim eorum est sine
materia sensibili, sicut ratio concavi vel curvi. In hoc ergo differt mathematica a physica, quia physica considerat ea
quorum definitiones sunt cum materia sensibili. Et ideo considerat non separata, inquantum sunt non separata.
Mathematica vero considerat ea, quorum definitiones sunt sine materia sensibili. Et ideo, etsi sunt non separata ea quae
considerat, tamen considerat ea inquantum sunt separata.
[82728] In Metaphysic., lib. 6 l. 1 n. 19
Tertio ibi, si vero est ostendit modum proprium scientiae huius; dicens quod, si est aliquid immobile secundum esse, et
per consequens sempiternum et separabile a materia secundum esse, palam est, quod eius consideratio est theoricae
scientiae, non activae vel factivae, quarum consideratio est circa aliquos motus. Et tamen consideratio talis entis non est
physica. Nam physica considerat de quibusdam entibus, scilicet de mobilibus. Et similiter consideratio huius entis non
est mathematica; quia mathematica non considerat separabilia secundum esse, sed secundum rationem, ut dictum est.
Sed oportet quod consideratio huius entis sit alterius scientiae prioris ambabus praedictis, scilicet physica et
mathematica.
[82729] In Metaphysic., lib. 6 l. 1 n. 20
Physica enim est circa inseparabilia et mobilia, et mathematica quaedam circa immobilia, quae tamen non sunt separata
a materia secundum esse, sed solum secundum rationem, secundum vero esse sunt in materia sensibili. Dicit autem
forsan, quia haec veritas nondum est determinata. Dicit autem quasdam mathematicas esse circa immobilia, sicut
geometriam et arithmeticam; quia quaedam scientiae mathematicae applicantur ad motum sicut astrologia. Sed prima
scientia est circa separabilia secundum esse, et quae sunt omnino immobilia.
[82730] In Metaphysic., lib. 6 l. 1 n. 21
Necesse vero est communes causas esse sempiternas. Primas enim causas entium generativorum oportet esse ingenitas,
ne generatio in infinitum procedat; et maxime has, quae sunt omnino immobiles et immateriales. Hae namque causae
immateriales et immobiles sunt causae sensibilibus manifestis nobis, quia sunt maxime entia, et per consequens causae
aliorum, ut in secundo libro ostensum est. Et per hoc patet, quod scientia quae huiusmodi entia pertractat, prima est
inter omnes, et considerat communes causas omnium entium. Unde sunt causae entium secundum quod sunt entia, quae
inquiruntur in prima philosophia, ut in primo proposuit. Ex hoc autem apparet manifeste falsitas opinionis illorum, qui
posuerunt Aristotelem sensisse, quod Deus non sit causa substantiae caeli, sed solum motus eius.
[82731] In Metaphysic., lib. 6 l. 1 n. 22
Advertendum est autem, quod licet ad considerationem primae philosophiae pertineant ea quae sunt separata secundum
esse et rationem a materia et motu, non tamen solum ea; sed etiam de sensibilibus, inquantum sunt entia, philosophus
perscrutatur. Nisi forte dicamus, ut Avicenna dicit, quod huiusmodi communia de quibus haec scientia perscrutatur,
dicuntur separata secundum esse, non quia semper sint sine materia; sed quia non de necessitate habent esse in materia,
sicut mathematica.
[82732] In Metaphysic., lib. 6 l. 1 n. 23
Deinde cum dicit quare tres concludit numerum scientiarum theoricarum; et circa hoc tria facit. Primo concludit ex
praemissis, quod tres sunt partes philosophiae theoricae, scilicet mathematica, physica et theologia, quae est
philosophia prima.
[82733] In Metaphysic., lib. 6 l. 1 n. 24

