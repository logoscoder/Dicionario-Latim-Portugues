[83303] In Metaphysic., lib. 8 l. 4 n. 4
Ne igitur aliquis existimaret, quod semper aliquid fieri diceretur ex materiali principio et non e converso, subiungit,
quod etiam ex cholera dicitur aliquid fieri per resolutionem cholerae in primam materiam; et e contra cholera fit ex
prima materia. Quia dupliciter dicitur aliquid fieri ex altero: aut quia illud ex quo fit, est ei principium naturaliter in via
generationis: huiusmodi enim est materiale principium; aut quia factio est resolutio in principium materiale, ita scilicet
quod ex composito per resolutionem, materiale principium fieri dicatur. Fit enim corpus mixtum ex elementis per
compositionem; elementa vero ex corpore mixto per resolutionem.
[83304] In Metaphysic., lib. 8 l. 4 n. 5
Deinde cum dicit contingit autem determinat de materia per comparationem ad alias causas. Et primo per
comparationem ad agentem tantum, qui ex materia aliquid facit: quae quidem comparatio pertinet ad materiam
secundum quod est principium fiendi. Secundo per comparationem ad omnes causas, prout materia est principium
cognoscendi, ibi, quando itaque aliquis quaesierit. Quia vero superius dixerat, quod una erat prima materia omnium,
posset aliquis dubitare quomodo ex materia una omnium, diversitas rerum procederet. Antiqui enim naturales
attribuebant hoc casui, tollentes causam agentem, et ponentes per raritatem et densitatem ex una materia rerum
diversitatem produci.
[83305] In Metaphysic., lib. 8 l. 4 n. 6
Hoc ergo removens philosophus dicit primo, quod contingit, una materia existente, fieri diversa propter moventem
causam: aut quia est alia et alia causa movens; aut quia eadem causa movens habet se ad operandum diversa
diversimode. Quod maxime in artificialibus patet. Videmus enim ex ligno fieri arcam et lectum ab uno artifice,
secundum diversas formas artis, quas apud se habet.
[83306] In Metaphysic., lib. 8 l. 4 n. 7
Quia vero, licet materia prima sit communis omnibus, tamen materiae propriae sunt diversae diversorum: ideo ne
aliquis totam diversitatem rerum attribueret moventi, et nullo modo materiali principio, subiungit quod in quibusdam
diversorum ex necessitate est diversa materia, propria scilicet. Non enim quodlibet natum est fieri ex qualibet materia;
sicut serra non fit ex ligno. Neque est in potestate artificis ut hoc faciat, nunquam enim unam materiam attribuit cuilibet
operi: non enim potest facere serram ex ligno vel lana, quae propter mollitiem suam non sunt apta ad opus serrae, quod
est secare.
[83307] In Metaphysic., lib. 8 l. 4 n. 8
Patet igitur, quod diversitas rerum est ex movente et materia. Si ergo conveniat aliquid idem secundum speciem fieri ex
alia materia, sicut phialam ex auro et argento, manifestum est, quod principium movens oportet esse idem, scilicet
artem. Si enim materia esset diversa et movens diversum, necesse esset, quod et factum esset diversum.
[83308] In Metaphysic., lib. 8 l. 4 n. 9
Deinde cum dicit quando itaque determinat de materia per comparationem ad alias causas, secundum quod materia est
cognitionis principium. Et circa hoc duo facit. Primo ostendit quod oportet reddere materiam cum aliis causis in
generalibus et corruptibilibus. Secundo ostendit quomodo se habet materia in substantiis naturalibus perpetuis, ibi, in
naturalibus quidem. Tertio quomodo se habet in accidentibus, ibi, neque quaecumque ita quidem natura. Circa primum
tria facit. Primo enim, quia antiqui naturales assignabant tantummodo causam materialem, dicit quod quando aliquis de
aliquo quaerit quid est causa eius? Cum pluribus modis dicantur causae, oportet omnes causas assignare contingentes,
idest quae contingant esse illius rei. Non enim habent omnes causas omnia. Naturalia tamen, et maxime generabilia et
corruptibilia, omnes causas habent. Ut hominis causa quasi materia in generatione ipsius sunt menstrua. Causa movens
sperma, in quo est virtus activa. Causa formalis quod quid erat esse, idest illud quod significatur per definitionem eius.
Sed finis est cuius causa. Hae autem duae causae, scilicet finis et forma, forte sunt idem numero. Quod quidem dicit,
quia in quibusdam sunt idem, in quibusdam non. Finis enim generationis hominis est anima. Finis vero operationis eius
est felicitas.
[83309] In Metaphysic., lib. 8 l. 4 n. 10
Secundo ibi, oportet autem ostendit quod non solum oportet assignare omnes causas, sed oportet etiam dicere causas
proximas, ut incipiendo a causis primis perveniamus ad causas proximas. Per causas enim primas habetur cognitio de re
aliqua solum in universali et imperfecte. Per causas autem proximas habetur cognitio rei et perfecta. Sicut si quis
quaerat causam materialem hominis, non debet assignari pro causa, ignis aut terra quae sunt materia communis omnium
generabilium et corruptibilium; sed debet assignari propria materia, ut et caro, et os, et huiusmodi.
[83310] In Metaphysic., lib. 8 l. 4 n. 11
Tertio ibi, circa naturales epilogat quod dictum est; et dicit quod circa naturales substantias et generabiles necesse est
sic versari, si quis recte consideret causas, ut scilicet omnes assignentur et proximae. Et hoc est necesse, ex eo quod hae
causae sunt tot, ut dictum est. Et oportet causas cognoscere ad hoc quod aliquid sciatur, quia scire est causam
cognoscere.
[83311] In Metaphysic., lib. 8 l. 4 n. 12
Deinde cum dicit in naturalibus ostendit quomodo sit materia in substantiis naturalibus et perpetuis, scilicet in
corporibus caelestibus; dicens, quod in naturalibus et perpetuis substantiis, scilicet corporibus caelestibus, non est
similiter materia sicut in corporibus generabilibus et corruptibilibus. Forsan quidem enim tales substantiae non habent

