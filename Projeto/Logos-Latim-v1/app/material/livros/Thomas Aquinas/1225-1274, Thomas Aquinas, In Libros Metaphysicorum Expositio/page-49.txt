non sit propter alia, ipsum erit ultimum in hoc genere; et ita non procedetur in infinitum: si autem nihil inveniatur tale,
non erit finis. Et ita tolletur hoc genus causae, quod dicitur cuius causa.
[81883] In Metaphysic., lib. 2 l. 4 n. 2
Secundam rationem ponit ibi, sed qui, quae derivatur ex praemissa ratione. Ex prima enim ratione conclusum est quod
qui ponunt infinitatem in causis finalibus, removeant causam finalem. Remota autem causa finali, removetur natura et
ratio boni: eadem enim ratio boni et finis est; nam bonum est quod omnia appetunt, ut dicitur in primo Ethicorum. Et
ideo illi qui ponunt infinitum in causis finalibus, auferunt totaliter naturam boni, licet ipsi hoc non percipiant.
[81884] In Metaphysic., lib. 2 l. 4 n. 3
Tertiam rationem ponit ibi, et nullus, quae talis est. Si sit infinitum in causis finalibus, nullus poterit pervenire ad
ultimum terminum, quia infinitorum non est ultimus terminus: sed nullus conatur ad aliquid faciendum nisi per hoc,
quod se existimat venturum ad aliquid, sicut ad ultimum terminum: ergo ponentes infinitum in causis finalibus
excludunt omnem conatum ad operandum, etiam naturalium rerum: nullius enim rei motus naturalis est nisi ad id ad
quod nata est pervenire.
[81885] In Metaphysic., lib. 2 l. 4 n. 4
Quartam rationem ponit ibi neque utique quae talis est. Qui ponit infinitum in causis finalibus, excludit terminum, et
per consequens excludit finem cuius causa fit aliquid. Sed omne agens per intellectum agit causa alicuius finis: ergo
sequetur quod inter causas operativas non sit intellectus, et ita tolletur intellectus practicus. Quae cum sint
inconvenientia, oportet removere primum, id scilicet ex quo sequuntur, scilicet infinitum a causis finalibus.
[81886] In Metaphysic., lib. 2 l. 4 n. 5
Deinde cum dicit sed nec ostendit quod non sit infinitum in causis formalibus: et circa hoc duo facit. Primo proponit
quod intendit. Secundo probat propositum, ibi: semper enim et cetera. Circa primum considerandum est quod
unumquodque constituitur in specie per propriam formam. Unde definitio speciei maxime significat formam rei.
Oportet ergo accipere processum in formis secundum processum in definitionibus. In definitionibus enim una pars est
prior altera, sicut genus est prius differentia, et differentiarum una est prior altera. Idem ergo est quod in infinitum
procedatur in formis et quod in infinitum procedatur in partibus definitionis. Et ideo volens ostendere quod non sit
procedere in infinitum in causis formalibus, proponit non esse infinitum in partibus definitionis. Et ideo dicit quod non
convenit hoc quod est quod quid erat esse, in infinitum reduci ad aliam definitionem, ut sic semper multiplicetur ratio.
Puta qui definit hominem in definitione eius ponit animal. Unde definitio hominis reducitur ad definitionem animalis,
quae ulterius reducitur ad definitionem alicuius alterius, et sic multiplicatur ratio definitiva. Sed hoc non convenit in
infinitum procedere.
[81887] In Metaphysic., lib. 2 l. 4 n. 6
Non autem hoc dicimus quasi in uno et eodem individuo multiplicentur formae secundum numerum generum et
differentiarum, ut scilicet in homine sit alia forma a qua est homo, et alia a qua est animal, et sic aliis; sed quia necesse
est ut in rerum natura tot gradus formarum inveniantur, quod inveniuntur genera ordinata et differentiae. Est enim in
rebus invenire aliquam formam, quae est forma, et non est forma corporis; et aliquam quae est forma corporis, sed non
est forma animati corporis; et sic de aliis.
[81888] In Metaphysic., lib. 2 l. 4 n. 7
Deinde cum dicit semper enim probat propositum quatuor rationibus. Quarum prima talis est. In multitudine formarum
vel rationum semper illa quae est prius est magis. Quod non est intelligendum quasi sit completior; quia formae
specificae sunt completae. Sed dicitur esse magis, quia est in plus quam illa quae est posterior, quae non est ubicumque
est prior. Non enim ubicumque est ratio animalis, est ratio hominis. Ex quo argumentatur, quod si primum non est, nec
habitum idest consequens est. Sed si in infinitum procedatur in rationibus et formis, non erit prima ratio vel forma
definitiva; ergo excludentur omnes consequentes.
[81889] In Metaphysic., lib. 2 l. 4 n. 8
Secundam rationem ponit ibi amplius scire quae talis est. Impossibile est aliquid sciri prius quam perveniatur ad
individua. Non autem accipitur hic individuum singulare, quia scientia non est de singularibus. Sed individuum potest
dici uno modo ipsa ratio speciei specialissimae, quae non dividitur ulterius per essentiales differentias. Et secundum
hoc intelligitur quod non habetur perfecta scientia de re, quousque perveniatur ad speciem specialissimam; quia ille qui
scit aliquid in genere, nondum habet perfectam scientiam de re. Et secundum hanc expositionem oportet dicere, quod
sicut prima ratio concludebat, quod in causis formalibus non proceditur in infinitum in sursum, ita haec ratio concludit,
quod non proceditur in infinitum in deorsum. Sic enim non esset devenire ad speciem specialissimam. Ergo ista positio
destruit perfectam scientiam.
[81890] In Metaphysic., lib. 2 l. 4 n. 9
Sed quia formalis divisio non solum est secundum quod genus dividitur per differentias, per cuius divisionis
privationem species specialissima potest dici individuum, sed etiam est secundum quod definitum dividitur in partes
definitionis, ut patet in primo physicorum; ideo individuum potest hic dici, cuius definitio non resolvitur in aliqua
definientia. Et secundum hoc, supremum genus est individuum. Et secundum hoc erit sensus, quod non potest haberi
scientia de re per aliquam definitionem, nisi deveniatur ad suprema genera, quibus ignoratis impossibile est aliquod
posteriorum sciri. Et secundum hoc concludit ratio, quod in causis formalibus non procedatur in infinitum in sursum,
sicut et prius.

