aequales angulos continentia sunt proportionalia. Sic igitur patet quod haec similitudo attenditur secundum unitatem
figurae et proportionis. Et similiter multae rectae lineae inaequales non sunt eaedem simpliciter, licet sint similes.
[83579] In Metaphysic., lib. 10 l. 4 n. 29
Potest autem et hic considerari quod quando est unitas secundum rationem perfectam speciei, dicitur identitas; quando
autem est unitas non secundum totam rationem speciei, dicitur similitudo. Ut si quis dicat quod ea quae sunt unum
genere, sunt similia; ea vero quae sunt unum specie, sunt eadem; ut videntur innuere exempla posita. Nam lineas rectas
aequales et tetragona aequalia dixit habere identitatem adinvicem; tetragona autem inaequalia et rectas lineas
inaequales habere similitudinem.
[83580] In Metaphysic., lib. 10 l. 4 n. 30
Secundus modus est si aliqua conveniunt in una forma quae nata sit suscipere magis et minus, et tamen participent
illam formam sine magis et minus: sicut albedo recipit intensionem et remissionem; unde si aliqua sunt alba aequaliter
sine magis et minus, dicuntur similia.
[83581] In Metaphysic., lib. 10 l. 4 n. 31
Tertius modus est quando aliqua conveniunt in una forma aut passione, etiam secundum magis et minus; sicut magis
album et minus album dicuntur similia, quia est una species, idest qualitas ipsorum.
[83582] In Metaphysic., lib. 10 l. 4 n. 32
Quartus modus est secundum quod aliqua dicuntur similia, non propter unam qualitatem tantum, sed consideratione
multorum: ut dicantur illa esse similia quae in pluribus conveniunt quam differant, vel simpliciter, vel quantum ad ea
quae in promptu apparent. Sicut stamnum argento dicitur simile, quia in multis convenit. Et similiter ignis auro, et
crocus rubeo.
[83583] In Metaphysic., lib. 10 l. 4 n. 33
Deinde cum dicit quare palam prosequitur de illis quae consequuntur ad pluralitatem. Et primo de dissimili et de
diverso. Secundo de differenti, ibi, differentia vero et diversitas et cetera. Dicit ergo primo, quod quia idem et diversum
opponuntur, et simile et dissimile: idem autem et simile multipliciter dicuntur; manifestum est quod diversum et
dissimile multipliciter dicentur, quia scilicet quando unum oppositorum dicitur multipliciter, et reliquum, ut dicitur in
primo topicorum.
[83584] In Metaphysic., lib. 10 l. 4 n. 34
Omissa autem multiplicitate dissimilis quia facile apparet qualiter modi eius accipiantur per oppositum ad modos
similis, ponit tres modos eius quod est diversum. Quorum primus est quod diversum dicitur omne quod est aliud per
oppositum ad idem. Sicut enim idem dicebatur omne quod est ipsum, quod est relativum identitatis, ita diversum dicitur
esse quod est aliud, quod est relativum diversitatis. Et propter hoc, unumquodque ad aliud comparatum, aut est idem
aut diversum. Alius modus est quando non est una materia et una ratio; sicut tu et propinquus tibi, diversi estis. Tertius
autem modus est, sicut in mathematicis: ut si dicantur lineae inaequales diversae.
[83585] In Metaphysic., lib. 10 l. 4 n. 35
Et quia dixerat quod omne ad omne est idem aut diversum, ne quis crederet hoc esse verum, tam in entibus quam in non
entibus, removet hoc dicens: diversum aut idem dicitur omne ad omne in his quae dicuntur unum et ens, non autem in
non entibus. Idem enim et diversum non opponuntur ut contradictoria, quorum alterum necesse est verum esse de
quolibet ente aut non ente; sed opponuntur ut contraria, quae non verificantur nisi de ente. Et ideo diversum non dicitur
de non entibus. Sed non idem, quod contradictorie opponitur eidem, dicitur etiam de non entibus. Sed in omnibus
entibus dicitur idem aut diversum. Omne enim quod est ens et unum in se, comparatum alteri, aut est unum ei, et sic est
idem; aut non unum, aptum natum esse unum, et sic est diversum. Sic igitur diversum et idem opponuntur.
[83586] In Metaphysic., lib. 10 l. 4 n. 36
Si quis autem obiiciat quod diversum et idem non sunt in omnibus entibus, cum idem sequatur unitatem substantiae,
diversitas autem substantiae pluralitatem; dicendum est, quod quia substantia radix est aliorum generum, illud quod est
substantiae, transfertur ad omnia alia genera, sicut de eo quod quid est philosophus dixit supra in septimo.
[83587] In Metaphysic., lib. 10 l. 4 n. 37
Deinde cum dicit differentia vero ostendit in quo differat differentia et diversitas; dicens, quod aliud est differentia,
aliud diversitas. Duo enim quorum unum est diversum ab altero, non est necesse per aliquid esse diversa. Possunt enim
esse diversa seipsis. Et hoc ex praedictis patet; quia quodcumque ens alteri comparatum, aut est diversum, aut est idem.
[83588] In Metaphysic., lib. 10 l. 4 n. 38
Sed quod est differens ab aliquo, oportet quod per aliquid sit differens. Unde necesse est, ut id quo differentia differunt,
sit aliquid idem in illis quae non sic differunt. Hoc autem quod est idem in pluribus, vel est genus, vel est species. Unde
omne differens, differt aut genere, aut specie.
[83589] In Metaphysic., lib. 10 l. 4 n. 39
Genere quidem differunt, quorum non est communis materia. Dictum est enim supra in octavo, quod licet materia non
sit genus, tamen ab eo quod est materiale in re, sumitur ratio generis. Sicut natura sensibilis est materialis in homine
respectu rationis. Et ideo illud quod non communicat in natura sensibili cum homine, est alterius generis.
[83590] In Metaphysic., lib. 10 l. 4 n. 40

