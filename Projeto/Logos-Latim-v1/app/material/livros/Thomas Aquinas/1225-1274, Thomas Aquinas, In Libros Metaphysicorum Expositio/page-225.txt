est substantia et principium essendi, non poterunt dicere quod hoc particulare sit illa substantia separata, scilicet quod
homo sensibilis sit compositus ex materia et forma, homo autem sit forma tantum.
[83286] In Metaphysic., lib. 8 l. 3 n. 13
Deinde cum dicit necessarium itaque prosequitur tertium praedictorum; scilicet quod formae secundum Platonicos sunt
sempiternae et incorruptibiles. Unde concludit ex dictis quod necessarium est formam aut esse sempiternam, ut
Platonici posuerunt ponentes ideas, quas dicebant formas rerum esse sempiternas: aut necesse est formam esse
corruptibilem per accidens, sine hoc quod corrumpatur per se. Et similiter, facta per accidens, sine hoc quod fiat per se.
Quod conceditur secundum sententiam Aristotelis, qui non posuit formas separatas, sed in materia existentes.
[83287] In Metaphysic., lib. 8 l. 3 n. 14
Quod autem formae non possint corrumpi per se, nec generari, ex quo utrumque praedictorum dependet, monstrat
consequenter per hoc quod superius probatum est, quod nullus facit formam, neque forma generatur, neque efficitur per
se; sed per se efficitur et generatur hoc particulare. Et ratio est, quia omne quod fit, fit ex materia. Unde hoc particulare,
cum sit compositum ex materia et forma, fit et generatur ex his, scilicet principiis materialibus et individuantibus. Supra
autem dictum est quod forma non est elementum, neque ex elementis. Unde sequitur quod forma nec fit nec generatur
per se.
[83288] In Metaphysic., lib. 8 l. 3 n. 15
Deinde cum dicit si autem prosequitur quartum praedictorum; scilicet quod Plato ponebat formas separatas a materia.
Et circa hoc tria facit. Primo ostendit quid sit dubium circa hanc positionem; dicens quod non est manifestum si
substantiae, idest formae rerum corruptibilium, sint separabiles, ut Platonici posuerunt.
[83289] In Metaphysic., lib. 8 l. 3 n. 16
Secundo attamen quia ostendit quid manifestum esse videtur circa hoc; et dicit manifestum esse, quod quorumdam
corruptibilium formas non contingit separari, quaecumque scilicet non possibile est esse praeter materias suas, sicut
domus aut vas, quia forma domus aut vasis non potest esse sine propria materia.
[83290] In Metaphysic., lib. 8 l. 3 n. 17
Tertio forsan quidem excludit obviationem; dicens, quod formae artificialium forsan non sunt substantiae, nec ipsae
sunt aliquid per se, unde separari non possunt. Et similiter nullum aliorum artificialium, quae non sunt secundum
naturam; quia solum materia in rebus artificialibus ponitur esse substantia, formae autem artificiales accidentia sunt.
Formae vero naturales sunt de genere substantiae. Et propter hoc Plato non posuit formas artificiales esse separatas a
materia, sed solum formas substantiales.
[83291] In Metaphysic., lib. 8 l. 3 n. 18
Deinde cum dicit quare dubitatio ostendit quid manifeste sit contra positionem Platonis; dicens, quod si quis ponat esse
formas separatas, ut Platonici posuerant, dubitatio, quam Antisthenici dubitaverunt, licet viderentur indocti, habebit
locum contra Platonicos. Dicebant enim quod non est aliquid definire definitione significante quidditatem rei. Quia,
cum quidditas rei sit simplex, non convenienter significatur per orationem compositam ex multis. Videmus enim quod
terminus, id est definitio, quae assignatur rei, est oratio longa ex multis composita; unde non significat quid est, sed
quale quid, id est cui simile est aliquid. Sicut si aliquis dicat, quod definitio argenti non significat argentum, sed
significat tale quale est plumbum vel stannum.
[83292] In Metaphysic., lib. 8 l. 3 n. 19
Unde ad solvendum istam dubitationem oportet dicere, quod substantia, quae definitur, sive sit intellectualis, sive sit
sensibilis, oportet quod sit composita. Ea vero, ex quibus primo componitur, cum sint simplicia, non contingit definiri.
Dictum est enim supra, quod ratio definitiva adiungit aliquid alteri, quorum unum est ut forma, aliud ut materia. Nam
genus sumitur a materia, et differentia a forma, ut dictum est supra; unde, si species rerum essent tantum formae, ut
Platonici posuerunt, non contingeret eas definiri.
[83293] In Metaphysic., lib. 8 l. 3 n. 20
Deinde cum dicit palam autem postquam determinavit de formis secundum quod comparantur ad ideas introductas a
Platone, nunc determinat de formis per comparationem ad numeros. Plato enim ponebat formas et substantias rerum,
reducendo per modum cuiusdam assimilationis formas ad numeros. Et dividitur in quatuor, secundum quod quatuor
modis assimilat formas numeris. Dicit ergo primo, quod manifestum est, quod si numeri aliquo modo sint substantiae
rerum et formae, sic sunt, sicut ex praemissis accipi potest; non autem sunt numeri unitatum sicut Platonici dicunt.
Dicitur autem numerus unitatum, numerus simplex et absolutus. Numerus autem applicatus ad res, dicitur numerus
rerum, sicut quatuor canes vel quatuor homines, quo quidem modo substantiae rerum, quas significant definitiones,
possunt dici numeri. Est enim definitio divisibilis in duo: quorum unum se habet ut forma, aliud ut materia, ut superius
dictum est. Et iterum est in indivisibilia divisibilis. Divisio enim definitionis oportet quod per aliqua indivisibilia
terminetur: non enim definitiones procedunt in infinitum. Puta, si definitio hominis dividatur in animal et rationale,
definitio animalis in animatum et sensibile; non procedet hoc in infinitum, cum non sit procedere in infinitum in causis
materialibus et formalibus, ut in secundo probatum est. Et sic definitionis divisio non assimilatur divisioni quantitatis
continuae, quae est in infinitum; sed divisioni numeri, qui est divisibilis in indivisibilia.
[83294] In Metaphysic., lib. 8 l. 3 n. 21
Et quemadmodum ponit secundam assimilationem substantiae, quam significat definitio, ad numeros. Et dicit, quod si
aliquid addatur vel subtrahatur alicui numero, etiam si sit minimum, non erit id idem numerus secundum speciem.

