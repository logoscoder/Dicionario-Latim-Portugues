[82349] In Metaphysic., lib. 5 l. 3 n. 8
Dicit ergo, quod multi sunt modi causarum, sed pauciores inveniuntur quando capitulatim, idest quodam compendio
comprehenduntur. Per se enim et per accidens sunt duo modi; tamen reducuntur ad unum capitulum, secundum quod
est eadem consideratio de utroque. Et similiter est de aliis modis oppositis. Causae enim multis modis dicuntur, non
solum quantum ad diversas species causae, sed etiam quantum ad causas conspeciales, quae scilicet reducuntur ad
unam speciem causae.
[82350] In Metaphysic., lib. 5 l. 3 n. 9
Dicitur enim una prior, et altera posterior. Prius autem et posterius in causis invenitur dupliciter. Uno modo in causis
diversis numero adinvicem ordinatis, quarum una est prima et remota, et alia secunda et propinqua; sicut in causis
efficientibus homo generat hominem ut causa propinqua et posterior, sol autem ut causa prior et remota: et similiter
potest considerari in aliis speciebus causarum. Alio modo in una et eadem causa numero secundum ordinem rationis
qui est inter universale et particulare. Nam universale naturaliter est prius, particulare posterius.
[82351] In Metaphysic., lib. 5 l. 3 n. 10
Praetermittit autem primum modum, et accipit secundum. In secundo enim modo immediate effectus ab utraque causa
existit, scilicet priori et posteriori, quod in primo non convenit. Unde dicit, quod sanitatis causa est medicus et artifex in
genere causae efficientis. Artifex quidem ut universale, et prius; medicus vero ut particulare, sive speciale, et posterius.
Similiter etiam in causis formalibus dupliciter est causa formalis: ut diapason duplum, vel proportio dupla, vel dualitas
est causa formalis, ut speciale et posterius; numerum autem, vel proportio numeri ad numerum vel ad unum, ut
universale et prius. Et ita semper ea quae continent singularia, scilicet universalia, dicuntur causae priores.
[82352] In Metaphysic., lib. 5 l. 3 n. 11
Alia divisio est causarum, secundum quod aliquid dicitur esse causa per se et per accidens. Sicut enim causa per se
dividitur in universale et particulare, sive in prius et posterius, ita etiam causa per accidens. Unde non solum ipsae
causae accidentales dicuntur causae per accidens, sed etiam ipsarum genera. Ut statuae factor, statuae causa est per se;
Polycletus autem per accidens est causa, inquantum accidit ei factorem statuae esse. Et sicut Polycletus est causa
statuae per accidens, ita omnia universalia continentia accidens, idest causam per accidens, dicuntur per accidens
causae; sicut homo et animal, quae sub se continent Polycletum, qui est homo et animal.
[82353] In Metaphysic., lib. 5 l. 3 n. 12
Et sicut causarum per se quaedam sunt propinquae, quaedam remotae, ut dictum est, ita et inter causas per accidens.
Nam Polycletus est causa statuae magis propinqua quam album et musicum. Magis enim remotus modus praedicationis
per accidens est, cum accidens praedicatur de accidente, quam cum accidens praedicatur de subiecto. Accidens enim
non praedicatur de accidente, nisi quia ambo praedicantur de subiecto. Unde magis remotum est ut attribuatur uni
accidenti quod est alterius, sicut musico quod est aedificatoris, quam quod attribuatur subiecto quod est accidentis, sicut
Polycleto quod est aedificatoris.
[82354] In Metaphysic., lib. 5 l. 3 n. 13
Sciendum autem est, quod aliquid potest dici causa per accidens alterius dupliciter. Uno modo ex parte causae; quia
scilicet illud quod accidit causae, dicitur causa per accidens, sicut si album dicatur causa domus. Alio modo ex parte
effectus; ut scilicet aliquid dicatur causa per accidens alicuius, quod accidit ei quod est effectus per se. Quod quidem
potest esse tripliciter. Uno modo, quia habet ordinem necessarium ad effectum, sicut remotio impedimenti habet
ordinem necessarium ad effectum. Unde removens prohibens dicitur movens per accidens; sive illud accidens sit
contrarium, sicut cholera prohibet frigiditatem, unde scamonaea dicitur infrigidare per accidens, non quia causet
frigiditatem sed quia tollit impedimentum frigiditatis, quod est ei contrarium, scilicet choleram: sive etiam si non sit
contrarium, sicut columna impedit motum lapidis, unde removens columnam dicitur per accidens movere lapidem
superpositum alio modo, quando accidens habet ordinem ad effectum, non tamen necessarium, nec ut in pluribus, sed
ut in paucioribus, sicut inventio thesauri ad fossionem in terra. Et hoc modo fortuna et casus dicuntur causae per
accidens. Tertio, quando nullum ordinem habent, nisi forte secundum existimationem; sicut si aliquis dicat se esse
causam terraemotus, quia eo intrante domum accidit terraemotus.
[82355] In Metaphysic., lib. 5 l. 3 n. 14
Tertia distinctio est, secundum quod prae omnibus his vel praeter omnia haec, quae dicuntur esse secundum se sive per
se, et secundum accidens, quaedam sunt causae in potentia, quaedam ut agentia, idest in actu. Sicut aedificationis causa
est aedificator in potentia. Hoc enim sonat habitum vel officium. Vel aedificans actu.
[82356] In Metaphysic., lib. 5 l. 3 n. 15
Et eisdem modis, quibus dividuntur causae, possunt dividi causata in quibus vel quorum causae sunt causae. Potest
enim dividi causatum per prius et posterius sive particulare et universale; sicut si dicamus, quod statuae factor est causa
huius statuae, quod est posterius, aut statuae, quod est universalius et prius, aut imaginis, quod est adhuc universalius.
Et similiter aliquid est causa formalis huius aeris, aut aeris, quod est universalius, aut materiae, quod est adhuc
universalius. Et similiter potest dici in accidentalibus, scilicet in effectibus per accidens. Nam statuae factor qui est
causa statuae, est etiam causa gravis vel albi vel rubei quae accidunt ex parte materiae, et non sunt ab hoc agente
causata.
[82357] In Metaphysic., lib. 5 l. 3 n. 16

