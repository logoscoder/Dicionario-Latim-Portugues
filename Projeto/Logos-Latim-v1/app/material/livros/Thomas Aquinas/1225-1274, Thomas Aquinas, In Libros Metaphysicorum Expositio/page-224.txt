prima pars dividitur in quatuor, secundum quod Aristoteles de quatuor praedictis inquirit. Secunda pars incipit, ibi, non
videtur. Tertia, ibi, necessarium itaque et cetera. Quarta, ibi, si autem sunt corruptibilium.
[83276] In Metaphysic., lib. 8 l. 3 n. 3
Circa primum tria facit. Primo movet quaestionem; dicens quod necessarium est scire quod apud aliquos dubium est:
utrum nomen speciei significet substantiam compositam, aut formam tantum, sive aliquid, quod est loco actus. Ut hoc
nomen domus, utrum significet communiter materiam et formam, puta quod domus significet tegumentum constitutum
ex caemento et lapidibus ordinatum ut decet (nam tegumentum est sicut forma, caementum et lapides ut materia); aut
praedictum nomen significet tantum actum et speciem, scilicet tegumentum.
[83277] In Metaphysic., lib. 8 l. 3 n. 4
Similiter, utrum hoc nomen linea significet dualitatem et longitudinem, aut dualitatem tantum. Hoc autem ideo dicit,
quia Platonici posuerunt numeros esse formas magnitudinum. Dicebant enim quod punctus nihil aliud est quam unitas
positionem habens; ita quod positio sit quasi materiale unitas ut formale. Et similiter ponebant, quod dualitas erat forma
lineae, ita quod linea nihil aliud est quam dualitas in longitudine. Quaerit ergo philosophus, utrum hoc nomen linea
significet dualitatem tantum, quasi formam; aut dualitatem in longitudine, sicut formam in materia. Et similiter, utrum
hoc nomen animal significet animam in corpore, quasi formam in materia; aut animam tantum, quae est forma corporis
organici.
[83278] In Metaphysic., lib. 8 l. 3 n. 5
Deinde cum dicit erit autem ostendit quid sequatur, si quis dicit, quod nomina specierum utroque modo se habent in
significando: ut scilicet quandoque significent formam tantum, quandoque autem formam in materia: et est quod de
utroque in utraque significatione animal accipietur non univoce, quasi una ratione dictum; sed analogice, sicut est in
illis, quae habent nomen unum, propter hoc quod referuntur ad unum. Nomen enim speciei non dicetur de composito,
nisi secundum ordinem ad hoc, quod dicitur secundum formam tantum, sicut Platonici posuerunt. Ponebant enim quod
homo, qui est compositus ex materia et forma, dicitur per participationem hominis idealis, qui est forma tantum.
[83279] In Metaphysic., lib. 8 l. 3 n. 6
Deinde cum dicit verum et haec ostendit philosophus ad quid tendit praedicta quaestio; dicens quod si nomen speciei
significet substantiam compositam, aut significet formam tantum, hoc facit differentiam quantum ad aliquid; sed ad
quaestionem substantiae sensibilis nullam differentiam facit. Manifestum enim est quod substantia sensibilis composita
est ex materia et forma.
[83280] In Metaphysic., lib. 8 l. 3 n. 7
Ad quid autem differat, utrum sic vel sic se habent, consequenter manifestat. Manifestum est enim quod si aliqua res
est, quae sit forma tantum et actus, quod quid erat esse existit ei, idest quod quid erat esse eius, idem erit cum ea: sicut
idem est anima et animae esse, idest anima est quidditas animae. Si vero aliquid est compositum ex materia et forma,
non erit idem in ipso quod quid erat esse et res ipsa; sicut non idem est homini esse, et homo. Nisi forte dicatur anima
tantum, secundum illos, qui dicunt, quod nomina specierum significant formam tantum. Et sic patet, quod aliqua res
est, cui idem est quod quid erat esse suum; scilicet quae non est composita ex materia et forma, sed forma tantum.
[83281] In Metaphysic., lib. 8 l. 3 n. 8
Et huius ratio est, quia quod quid erat esse est id quod significat definitio. Definitio autem significat naturam speciei. Si
autem aliqua res est, quae sit composita ex materia et forma, oportet quod in illa re sit aliquid praeter naturam speciei.
Cum enim materia sit individuationis principium, oportet quod in quolibet composito ex materia et forma sint principia
individuantia, quae sunt praeter naturam speciei. Unde huiusmodi res non tantum est quidditas sua, sed aliquid praeter
hoc. Si qua vero res est, quae sit forma tantum, non habet aliqua principia individuantia praeter naturam speciei, cum
ipsa forma per se existens per seipsam individuetur. Et ideo ipsa res nihil aliud est quam quod quid est esse suum.
[83282] In Metaphysic., lib. 8 l. 3 n. 9
Sic igitur patet, quod si nomen speciei significet formam tantum, cuiuslibet rei idem est quod quid erat esse et esse
suum; sicut homo erit quod quid est esse suum, et equus, et omnia huiusmodi. Si autem nomina speciei significant
compositum ex materia et forma, tunc non idem erit rebus quod quid erat esse earum.
[83283] In Metaphysic., lib. 8 l. 3 n. 10
Deinde cum dicit non videtur prosequitur secundum praedictorum, scilicet quod forma sit aliquid praeter partes
materiae; dicens, quod Platonicis moventibus istam quaestionem, non videtur, quod syllaba sit ex elementis et ex
compositione; quasi compositio, quae est forma syllabae, sit pars materialis syllabae, sicut elementa vel literae. Neque
videtur eis quod domus sit caementum et compositio, quasi domus constituatur ex his quasi ex partibus materiae.
[83284] In Metaphysic., lib. 8 l. 3 n. 11
Et in hoc recte dicunt; quia si forma esset una de partibus materiae, dependeret ex materia. Et hoc videmus esse falsum;
quia compositio et mixtio, quae sunt formalia principia, non constituuntur ex his quae componuntur aut miscentur, sicut
nec aliquod aliud formale constituitur ex sua materia, sed e converso. Subliminare enim constituitur ex compositione,
quae est forma eius, et non e converso.
[83285] In Metaphysic., lib. 8 l. 3 n. 12
Ergo, si ponatur quod animal et bipes sint materia hominis, homo non erit animal et bipes, sed erit aliquid aliud praeter
hoc. Nec erit elementum neque ex elementis, sed erit tantum forma, ut dicunt Platonici, qui auferunt materiam a
definitionibus. Sed contra hanc positionem videtur esse dicendum, quod si id quod est forma tantum praeter materiam

