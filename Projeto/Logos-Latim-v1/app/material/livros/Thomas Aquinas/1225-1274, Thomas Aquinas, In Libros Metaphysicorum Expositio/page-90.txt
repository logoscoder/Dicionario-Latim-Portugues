[82177] In Metaphysic., lib. 4 l. 7 n. 2
Deinde cum dicit primum quidem procedit ex dicta suppositione ad propositum ostendendum. Et primo singulariter in
uno. Secundo generaliter in omnibus, ibi, amplius si homo et cetera. Dicit ergo primo, quod si nomen aliquid significat,
primo hoc erit manifestum quod haec propositio erit vera, et eius contradictoria quam negat est falsa. Et sic ad minus
hoc habemus, quia non omnis affirmatio est vera cum sua negatione.
[82178] In Metaphysic., lib. 4 l. 7 n. 3
Deinde cum dicit dico autem ostendit universaliter de omnibus, scilicet quod contradictoria non sint simul vera. Et circa
hoc quatuor facit. Primo ponit quaedam quae sunt necessaria ad propositum concludendum. Secundo concludit
propositum, ibi, necesse itaque. Tertio probat quoddam quod supposuerat, ibi, nam esse hominem et cetera. Quarto
excludit quamdam cavillationem, ibi, si autem respondeatur. Circa primum tria facit. Primo ostendit quod nomen unum
significat. Secundo ex hoc ostendit ulterius quod hoc nomen homo, significet id quod est hominem esse, non autem id
quod est non esse, ibi, nec sic contingit et cetera. Tertio ostendit quod homo significat unum ibi, si autem non significat
et cetera. Dicit ergo primo, quod si homo significat aliquid unum, sit hoc unum, animal bipes. Hoc enim unum dicitur
nomen significare, quod est definitio rei significatae per nomen; ut si est hominis esse animal bipes, idest si hoc est
quod quid est homo, hoc erit significatum per hoc nomen homo.
[82179] In Metaphysic., lib. 4 l. 7 n. 4
Si autem dicat nomen plura significat, aut significabit finita, aut infinita. Si autem finita, nihil differt, secundum aliam
translationem, ab eo quod ponitur significare unum, quia significat multas rationes diversarum rerum finitas, et singulis
eorum possunt adaptari diversa nomina. Ut si homo significet multa, et unius eorum sit ratio animal bipes, ponetur
unum nomen secundum hanc rationem, quod est homo: et si sunt plures aliae rationes, ponentur alia plura nomina,
dummodo rationes illae sint finitae. Et sic redibit primum quod nomen significet unum.
[82180] In Metaphysic., lib. 4 l. 7 n. 5
Si autem nomen non significat finitas rationes, sed infinitas, manifestum est quod nulla erit ratio sive disputatio. Quod
sic patet. Quod enim non significat unum, nihil significat. Et hoc sic probatur. Nomina significant intellectus. Si igitur
nihil intelligitur, nihil significatur. Sed si non intelligitur unum, nihil intelligitur; quia oportet quod qui intelligit ab aliis
distinguat. Ergo si non significat unum, non significat. Sed si nomina non significant, tolletur disputatio, et quae est
secundum veritatem et quae est ad hominem. Ergo patet quod si nomina infinita significent, non erit ratio sive
disputatio. Sed si contingit intelligere unum, imponatur ei nomen, et sic teneatur quod nomen significet aliquid.
[82181] In Metaphysic., lib. 4 l. 7 n. 6
Deinde cum dicit nec sic contingit ostendit secundum; scilicet quod hoc nomen homo non significet id quod est homini
non esse: nomen enim significans unum, non solum significat unum subiecto, quod ideo dicitur unum quia de uno, sed
id quod est unum simpliciter, scilicet secundum rationem. Si enim hoc vellemus dicere, quod nomen significat unum
quia significat ea quae verificantur de uno, sic sequeretur quod musicum et album et homo unum significarent,
quoniam omnia verificantur de uno. Et ex hoc sequeretur, quod omnia essent unum: quia si album dicitur de homine, et
propter hoc est unum cum eo, cum dicatur etiam de lapide, erit unum cum lapide. Et quae uni et eidem sunt eadem,
sibiinvicem sunt eadem. Unde sequeretur quod homo et lapis sit unum, et unius rationis. Et sic sequeretur quod omnia
nomina sint univoca, idest unius rationis, vel synonyma secundum aliam literam, idest omnino idem significantia re et
ratione.
[82182] In Metaphysic., lib. 4 l. 7 n. 7
Quamvis autem esse et non esse verificentur de eodem secundum negantes principium primum, tamen oportet quod
alius sit hoc quod esse hominem et hoc quod est non esse; sicut aliud est ratione album et musicum, quamvis de eodem
verificentur. Ergo patet quod esse et non esse non erunt idem ratione et re, quasi uno nomine significatum univoce.
[82183] In Metaphysic., lib. 4 l. 7 n. 8
Sciendum est autem quod esse hominem vel esse homini sive hominis, hic accipitur pro quod quid est hominis. Ex hoc
ergo concluditur quod hoc quod dico homo, non significat hoc quod dico hominem non esse, sicut propriam rationem.
Sed quia dixerat supra quod idem nomen potest plura significare secundum diversas rationes, ideo subiungit nisi
secundum aequivocationem, ad determinandum quod homo univoce non significet esse hominem, et non esse
hominem; sed aequivoce potest utrumque significare; ut si id quod vocamus hominem in una lingua, vocent alii non
hominem in alia lingua. Non enim est nostra disputatio si idem secundum nomen contingat esse et non esse, sed si idem
secundum rem.
[82184] In Metaphysic., lib. 4 l. 7 n. 9
Deinde cum dicit si autem probat tertium, scilicet quod homo et non homo non significat idem, tali ratione. Homo
significat hoc quod est esse hominem, et quod quid est homo: non homo autem significat non esse hominem, et quod
quid est non homo. Si ergo homo et non homo non significant aliquid diversum, tunc id quod est esse homini non erit
diversum ab hoc quod est non esse homini, vel non esse hominem. Et ita unum eorum praedicabitur de altero. Et erunt
etiam secundum rationem unum. Cum enim dicimus aliqua unum significare, intelligimus quod significent rationem
unam, sicut vestis et indumentum. Si igitur esse hominem et non esse hominem sunt hoc modo unum, scilicet
secundum rationem, unum et idem erit illud quod significabit illud quod est esse hominem, et id quod est non esse
hominem. Sed datum est vel demonstratum, quia diversum nomen est quod significat utrumque. Ostensum est enim

