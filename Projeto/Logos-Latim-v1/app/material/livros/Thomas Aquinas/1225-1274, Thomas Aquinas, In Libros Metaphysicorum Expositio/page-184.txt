quid, per se vel per accidens. Hoc enim quod dixit aliquid, vel significat hoc, idest substantiam, aut quantum, aut quale,
aut quando, vel aliquod aliud praedicamentum.
[82950] In Metaphysic., lib. 7 l. 6 n. 4
Et huius divisionis ratio est, quia in omni generatione fit aliquid actu, quod prius erat in potentia. Nihil autem potest
dici de potentia in actum procedere, nisi per aliquod ens actu, quod est agens, a quo fit generatio; potentia vero pertinet
ad materiam, ex qua aliquid generatur; actus vero ad id quod generatur.
[82951] In Metaphysic., lib. 7 l. 6 n. 5
Deinde cum dicit et generationes manifestat quod haec tria inveniantur in tribus modis generationis. Et circa hoc duo
facit. Primo manifestat propositum. Secundo inducit conclusionem principaliter intentam, ibi, quare sicut dicitur. Circa
primum tria facit. Primo ostendit hoc in generatione naturali. Secundo et in generatione quae fit secundum artem, ibi,
generationes vero aliae. Tertio in generationibus quae fiunt a casu, ibi, si vero a casu. Circa primum quatuor facit.
Primo manifestat quae generationes sint naturales; dicens, quod istae generationes sunt naturales, quarum principium
est natura, non autem ars, aut aliquis intellectus, sicut cum generatur ignis, aut planta, aut animal ex virtute naturali
rebus indita.
[82952] In Metaphysic., lib. 7 l. 6 n. 6
Deinde cum dicit hoc autem exemplificat in generationibus naturalibus tria praemissa; dicens, quod in generatione
naturali, hoc quidem est, ex quo fit quod generatur, quod dicitur materia. Hoc autem a quo generatur aliquid eorum
quae sunt secundum naturam, quod dicitur agens. Hoc vero est aliquid, scilicet quod generatur, ut homo aut planta, aut
aliquid talium, quae maxime dicimus esse substantias, idest substantias particulares compositas, de quibus magis est
manifestum quod sint substantiae, ut supra habitum est. Materia autem et forma, quae est principium actionis in agente,
non sunt substantiae, nisi inquantum sunt principia substantiae compositae.
[82953] In Metaphysic., lib. 7 l. 6 n. 7
Inter autem haec tria, duo se habent ut generationis principia, scilicet materia et agens; tertium autem se habet ut
generationis terminus, idest compositum quod generatur. Et quia natura est generationis principium, tam materia, quam
forma, quae est principium generationis in agente, dicitur natura, ut patet secundo physicorum. Compositum autem
generatum, dicitur esse a natura vel secundum naturam.
[82954] In Metaphysic., lib. 7 l. 6 n. 8
Deinde cum dicit omnia vero probat quod unum trium, scilicet principium ex quo, inveniatur in omni generatione; non
solum in naturali, sed etiam in artificiali (de aliis enim duobus est manifestum): dicens, quod omnia quae fiunt vel
secundum naturam vel secundum artem, habent materiam ex qua fiunt. Omne enim quod generatur vel per artem vel
per naturam, est possibile esse et non esse. Cum enim generatio sit de non esse in esse mutatio, oportet id quod
generatur quandoque quidem esse, quandoque non esse: quod non esset nisi esset possibile esse et non esse. Hoc autem
quod est in unoquoque in potentia ad esse et non esse, est materia. Est enim in potentia ad formas per quas res habent
esse, et ad privationes per quas habent non esse, ut ex supra habitis patet. Relinquitur ergo, quod in omni generatione
oportet esse materiam.
[82955] In Metaphysic., lib. 7 l. 6 n. 9
Deinde cum dicit universaliter vero ostendit quomodo praedicta tria se habent ad naturam; dicens, quod universaliter
quodlibet praedictorum trium quodammodo est natura. Nam principium ex quo est generatio naturalis, scilicet materia,
dicitur natura. Et propter hoc generationes simplicium corporum dicuntur naturales, licet principium activum
generationis eorum sit extrinsecum; quod videtur esse contra rationem naturae, quia natura est principium intrinsecum,
in qua est naturalis aptitudo ad talem formam; et ab hoc principio tales generationes dicuntur naturales.
[82956] In Metaphysic., lib. 7 l. 6 n. 10
Et iterum illud secundum quod fit generatio, scilicet forma generati, dicitur esse natura, sicut planta, aut animal.
Generatio enim naturalis est, quae est ad naturam, sicut dealbatio quae est ad albedinem.
[82957] In Metaphysic., lib. 7 l. 6 n. 11
Et iterum principium, a quo fit generatio, sicut ab agente, est natura dicta secundum speciem, quae scilicet est eiusdem
speciei cum natura generati, sed tamen est in alio secundum numerum. Homo enim generat hominem; nec tamen
genitum et generans sunt idem numero, sed specie tantum.
[82958] In Metaphysic., lib. 7 l. 6 n. 12
Et propter hoc dicitur in secundo physicorum quod forma et finis generationis incidunt in idem numero. Agens autem
incidit cum eis in idem specie, sed non in idem numero. Materia vero neque in idem specie, neque in idem numero.
[82959] In Metaphysic., lib. 7 l. 6 n. 13
Alia litera habet quod principium a quo, est secundum speciem dicta natura, aut conformis, quia videlicet non semper
generans et genitum sunt eiusdem speciei, sed semper habent aliquam conformitatem, sicut cum equus generat mulum.
Et ultimo concludit, quod illa, quae generantur per naturam, sic generantur sicut expositum est.
[82960] In Metaphysic., lib. 7 l. 6 n. 14
Deinde cum dicit generationes vero determinat de his quae generantur per artem: et circa hoc duo facit. Primo distinguit
generationem quae est secundum artem ab aliis generationibus, quae sunt secundum naturam. Secundo ostendit
quomodo fiat generatio ab arte, ibi, ab arte vero fiunt. Dicit ergo primo, quod generationes, quae sunt aliae a
naturalibus, dicuntur factiones. Quamvis enim nomine factionis, quae in Graeco dicitur praxis, possimus uti in rebus

