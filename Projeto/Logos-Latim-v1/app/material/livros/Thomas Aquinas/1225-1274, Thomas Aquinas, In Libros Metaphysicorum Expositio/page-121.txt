[82416] In Metaphysic., lib. 5 l. 7 n. 10
Sed, cum talis continuatio, quae est per aliud, possit esse vel fieri naturaliter et arte, magis unum sunt quae sunt
continua per naturam, quam quae sunt continua per artem: quia in his quae sunt continua per naturam, illud unum, per
quod fit continuatio, non est extraneum a natura rei quae per ipsum continuatur, sicut accidit in his quae sunt unum per
artificium, in quibus vinculum, vel viscus, vel aliquid tale est omnino extraneum a natura colligatorum. Et ita ea quae
sunt naturaliter colligata, prius accedunt ad ea quae sunt secundum se continua, quae sunt maxime unum.
[82417] In Metaphysic., lib. 5 l. 7 n. 11
Et ad evidentiam huius, definit continuum, dicens, quod continuum dicitur id cuius est secundum se unus motus
tantum, et non est possibile aliter. Non enim possibile est in continuo, ut diversae partes diversis motibus moveantur,
sed totum continuum movetur uno motu. Dicit autem secundum se, quia possibile est ut continuum moveatur uno modo
per se, et uno alio vel pluribus per accidens; sicut si homo movetur in navi per se contra motum navis, movetur
nihilominus motu navis per accidens.
[82418] In Metaphysic., lib. 5 l. 7 n. 12
Ad hoc autem quod sit unus motus, oportet quod sit indivisibilis: et hoc dico secundum tempus, ut videlicet simul dum
movetur una pars continui, moveatur et alia. Non enim contingit in continuo quod una pars moveatur et alia quiescat,
vel quod una quiescat et alia moveatur, ut sic motus diversarum partium continui sint in diversis partibus temporis.
[82419] In Metaphysic., lib. 5 l. 7 n. 13
Ideo autem hic definit philosophus continuum per motum et non per unitatem termini, ad quem partes continui
coniunguntur, sicut in praedicamentis et in libro physicorum habetur, quia ex ista definitione potest sumi diversus
gradus unitatis in diversis continuis, sicut postea patebit, non autem ex definitione ibi data.
[82420] In Metaphysic., lib. 5 l. 7 n. 14
Sciendum est autem, quod hoc quod hic dicitur, quod motus continui indivisibilis est secundum tempus, non est
contrarium ei quod probatur in sexto physicorum, scilicet, quod tempus motus dividitur secundum partes mobilis. Hic
enim loquitur philosophus quantum ad motum absolute, quia scilicet non ante incipit moveri una pars continui quam
alia: ibi autem loquitur referendo ad aliquod signum, quod signatur in magnitudine, per quam fit motus. Illud enim
signum, quod est prior pars magnitudinis, in priori tempore transitur, licet etiam in illa priori parte temporis aliae partes
mobilis continui moveantur.
[82421] In Metaphysic., lib. 5 l. 7 n. 15
Deinde cum dicit secundum se prosequitur de illis quae sunt secundum se continua, dicens, quod illa sunt secundum se
continua quae non dicuntur unum per contactum. Quod sic probat. Illa enim, quae se tangunt, ut duo ligna, non dicuntur
unum lignum, nec unum corpus, nec unum aliquid aliud quod pertineat ad genus continui. Et sic patet quod alia est
unitas continuorum, et alia tangentium. Quae enim sunt se tangentia non habent unitatem continuitatis per seipsa, sed
per aliquod vinculum quod ea coniungit. Sed illa quae sunt continua, dicuntur unum secundum se, quamvis habeant
reflexionem. Duae enim lineae reflexae continuantur ad unum communem terminum, qui est punctus in loco ubi
constituitur angulus.
[82422] In Metaphysic., lib. 5 l. 7 n. 16
Sed tamen magis sunt unum quae per se sunt continua sine reflexione. Cuius ratio est, quia linea recta non potest habere
nisi unum motum in omnibus partibus suis. Linea vero reflexa potest habere unum motum, et duos motus. Potest enim
intelligi linea reflexa tota moveri in unam partem: et iterum potest intelligi quod una parte quiescente, alia pars, quae
cum parte quiescente continet angulum, appropinquet per suum motum ad partem quiescentem, sicut quando tibia vel
crus applicatur ad coxam, quae hic dicitur femur. Unde utrumque eorum, scilicet tibia vel coxa, sunt magis unum quam
scelos, ut habetur in Graeco, idest quam id quod est compositum ex tibia et coxa.
[82423] In Metaphysic., lib. 5 l. 7 n. 17
Sciendum autem, quod litera quae habet curvitatem loco reflexionis, falsa est. Constat enim quod partes lineae curvae
angulum non continentes, oportet quod simul moveantur et simul quiescant, sicut partes lineae rectae; quod non accidit
in reflexa, ut dictum est.
[82424] In Metaphysic., lib. 5 l. 7 n. 18
Secundum modum ponit ibi, amplius alio dicit, quod secundo modo dicitur unum, non tantum ratione continuae
quantitatis, sed ex eo quod subiectum totum est indifferens forma secundum speciem. Quaedam enim esse possunt
continua quae tamen in subiecto sunt diversa secundum speciem; sicut si continuetur aurum argento, vel aliqua
huiusmodi. Et tunc talia duo erunt unum si attendatur sola quantitas, non autem si attendatur natura subiecti. Si vero
totum subiectum continuum sit unius formae secundum speciem, erit unum et secundum rationem quantitatis et
secundum rationem naturae.
[82425] In Metaphysic., lib. 5 l. 7 n. 19
Subiectum autem dicitur esse indifferens secundum speciem, quando eadem species sensibilis non dividitur, ita quod
sint diversae formae sensibiles in diversis partibus subiecti, sicut quandoque contingit quod unius corporis sensibilis
una pars est alba, et alia nigra. Hoc autem subiectum indifferens potest accipi dupliciter. Uno modo subiectum primum.
Alio modo subiectum finale sive ultimum, ad quod pervenitur in fine divisionis. Sicut patet quod totum vinum dicitur
unum esse, quia partes eius communicant in uno primo subiecto quod est indifferens secundum speciem. Et similiter est

