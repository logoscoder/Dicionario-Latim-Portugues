Deinde cum dicit et adhuc ostendit quod materia maxime sit substantia: et circa hoc duo facit. Primo ponit rationem
antiquorum per quam ponebant materiam maxime et solum esse substantiam. Secundo notificat quid sit materia, ibi,
dico autem materiam quae secundum se. Dicit ergo primo, quod non solum forma est substantia, et compositum, sed et
materia sit substantia secundum rationem praedictam. Si enim ipsa materia non sit substantia, fugit a nobis quae sit alia
substantia praeter materiam. Quia si removeantur a rebus sensibilibus in quibus manifeste est substantia, alia quae
planum est non esse substantiam, nihil remanet, ut videtur, nisi materia.
[82848] In Metaphysic., lib. 7 l. 2 n. 13
In istis enim corporibus sensibilibus, quae omnes confitentur esse substantias, quaedam sunt sicut corporum passiones,
ut calidum, frigidum et huiusmodi; de quibus manifestum est, quod non sunt substantiae. Sunt etiam in eis quaedam
factiones, idest generationes et corruptiones et motus; de quibus etiam planum est quod non sunt substantiae. Sunt
etiam in eis potentiae, quae sunt principia praedictarum factionum et motuum; scilicet potentiae, quae sunt in rebus ad
agendum et patiendum: has etiam patet non esse substantias, sed magis ponuntur sub genere qualitatis.
[82849] In Metaphysic., lib. 7 l. 2 n. 14
Et post omnia ista inveniuntur in corporibus sensibilibus dimensiones, scilicet longitudo, latitudo et profunditas, quae
sunt quantitates quaedam, et non substantiae. Quantitas enim manifestum est quod non est substantia; sed illud cui
praedictae dimensiones insunt, ut primum subiectum earum, est substantia. Sed remotis istis dimensionibus nihil
videtur remanere nisi subiectum earum, quod est determinatum et distinctum per huiusmodi dimensiones. Haec autem
est materia. Quantitas enim dimensiva videtur inesse materiae immediate, cum materia non dividatur ad recipiendum
diversas formas in diversis suis partibus, nisi per huiusmodi quantitatem. Et ideo per huiusmodi considerationem
videtur necessarium esse non solum quod materia sit substantia, sed quod ipsa sola sit substantia.
[82850] In Metaphysic., lib. 7 l. 2 n. 15
Decepit autem antiquos philosophos hanc rationem inducentes, ignorantia formae substantialis. Non enim adhuc tantum
profecerant, ut intellectus eorum se elevaret ad aliquid quod est supra sensibilia; et ideo illas formas tantum
consideraverunt, quae sunt sensibilia propria vel communia. Huiusmodi autem manifestum est esse accidentia, ut
album et nigrum, magnum et parvum, et huiusmodi. Forma autem substantialis non est sensibilis nisi per accidens; et
ideo ad eius cognitionem non pervenerunt, ut scirent ipsam a materia distinguere. Sed totum subiectum, quod nos
ponimus ex materia et forma componi, ipsi dicebant esse primam materiam, ut aerem, aut aquam, aut aliquid
huiusmodi. Formas autem dicebant esse, quae nos dicimus accidentia, ut quantitates et qualitates, quorum subiectum
proprium non est materia prima, sed substantia composita quae est substantia in actu: omne enim accidens ex hoc est,
quod substantiae inest, ut habitum est.
[82851] In Metaphysic., lib. 7 l. 2 n. 16
Deinde cum dicit dico autem. Quia ratio praedicta ostendens solam materiam esse substantiam, videtur processisse ex
ignorantia materiae, ut dictum est; ideo consequenter dicit, quid sit materia est secundum rei veritatem, prout
declaratum in primo physicorum. Materia enim in se non potest sufficienter cognosci, nisi per motum; et eius
investigatio praecipue videtur ad naturalem pertinere. Unde et philosophus accipit hic de materia, quae in physicis sunt
investigata, dicens: dico autem materiam esse quae secundum se, idest secundum sui essentiam considerata, nullatenus
est neque quid, idest neque substantia, neque qualitas, neque aliquid aliorum generum, quibus ens dividitur, vel
determinatur.
[82852] In Metaphysic., lib. 7 l. 2 n. 17
Et hoc praecipue apparet motu. Oportet enim subiectum mutationis et motus alterum esse, per se loquendo, ab utroque
terminorum motus, ut probatum est primo physicorum. Unde, cum materia sit primum subiectum substans non solum
motibus, qui sunt secundum qualitatem et quantitatem et alia accidentia, sed etiam mutationibus quae sunt secundum
substantiam, oportet, quod materia sit alia secundum sui essentiam ab omnibus formis substantialibus et earum
privationibus, quae sunt termini generationis et corruptionis; et non solum quod sit aliud a quantitate et qualitate et aliis
accidentibus.
[82853] In Metaphysic., lib. 7 l. 2 n. 18
Attamen diversitatem materiae ab omnibus formis non probat philosophus per viam motus, quae quidem probatio est
per viam naturalis philosophiae, sed per viam praedicationis, quae est propria logicae, quam in quarto huius dicit
affinem esse huic scientiae. Dicit ergo, quod oportet aliquid esse, de quo omnia praedicta praedicentur; ita tamen quod
sit diversum esse illi subiecto de quo praedicantur, et unicuique eorum quae de ipso praedicantur, idest diversa
quidditas et essentia.
[82854] In Metaphysic., lib. 7 l. 2 n. 19
Sciendum autem est, quod id, quod hic dicitur, non potest intelligi de univoca praedicatione secundum quod genera
praedicantur de speciebus, in quarum definitionibus ponuntur; quia non est aliud per essentiam animal et homo; sed
oportet hoc intelligi de denominativa praedicatione, sicut cum album praedicatur de homine; alia enim quidditas est albi
et hominis. Unde subiungit, quod alia genera praedicantur hoc modo de substantia, scilicet denominative, substantia
vero praedicatur de materia denominative.
[82855] In Metaphysic., lib. 7 l. 2 n. 20
Non est ergo intelligendum, quod substantia actu existens (de qua hic loquimur) de materia praedicetur praedicatione
univoca, sive quae est per essentiam. Iam enim supra dixerat, quod materia non est quid, neque aliquid aliorum. Sed

