Et quia videbatur hoc habere instantiam in principiis a Platone positis, quae sunt unum et ens, eo quod unumquodque
principiatorum est unum et ens; ideo consequenter hoc excludit, dicens, quod neque etiam intellectualium
elementorum, quae sunt unum et ens, possibile est aliquod esse idem cum his quae sunt ex elementis. Vocat autem ea
intellectualia, quia universalia intellectu percipiuntur, et quia Plato ea ponebat separata a sensibilibus.
[84034] In Metaphysic., lib. 12 l. 4 n. 9
Et quod huiusmodi elementa sint alia ab eis quorum sunt elementa, probat, quia huiusmodi elementa, idest unum et ens,
insunt singulis compositorum ex eis, nullum autem compositorum ex eis inest aliis. Unde patet, quod et ista elementa
differunt ab his quae sunt composita ex eis. Si igitur verum est quod elementa non sunt idem cum his quae sunt ex
elementis, si eadem sunt elementa substantiarum et aliorum generum, consequitur, quod nihil eorum sit in genere
substantiae, neque in aliis generibus. Sed hoc est impossibile; quia necesse est omne quod est, esse in aliquo genere:
non igitur possibile est, quod sint eadem principia omnium.
[84035] In Metaphysic., lib. 12 l. 4 n. 10
Deinde cum dicit at ut dicimus solvit propositam dubitationem. Et circa hoc duo facit. Primo ostendit, quod eadem sunt
principia omnium proportionaliter. Secundo, quod eadem sunt universaliter, ibi, adhuc autem videre et cetera. Haec
enim duo supra posuerat, dicens quod principia sunt eadem omnium universaliter et secundum proportionem. Prima
pars dividitur in duas partes, secundum quod duos modos assignat, quibus proportionaliter sunt eadem principia
omnium. Secunda incipit, ibi, amplius autem alio modo. Circa primum duo facit. Primo ostendit quomodo
proportionaliter sunt eadem. Secundo quomodo et simpliciter sint eadem principia omnium prima, ibi, amplius autem
praeter haec. Circa primum duo facit. Primo ostendit, quod proportionaliter sunt eadem principia omnium quantum ad
causas intrinsecas. Secundo quantum ad causas intrinsecas et extrinsecas simul, ibi, quoniam autem non solum. Dicit
ergo primo, quod quodammodo est verum dicere omnium eadem principia, et quodammodo non.
[84036] In Metaphysic., lib. 12 l. 4 n. 11
Et hoc ostendit dicens: sicut si ponamus quod sensibilium corporum sit principium, tamquam species et forma calidum,
et tamquam privatio frigidum, et materia sensibilium corporum sit id quod est secundum se in potentia ad haec duo.
Nam materia secundum se sumpta est principium susceptivum formae et privationis. Dicit autem, forsan, quia calidum
non est forma substantialis corporum sensibilium, neque frigidum est privatio, sed ambo sunt qualitates. Utitur tamen
eis tamquam forma et privatione in genere substantiae ad maiorem manifestationem. Unde subiungit, quod et
huiusmodi principia sunt substantiae, non sicut species in genere, sed sicut principia.
[84037] In Metaphysic., lib. 12 l. 4 n. 12
Et iterum illa quae sunt ex his, quorum haec sunt principia, scilicet ignis et aqua: ac si intelligamus quod ignis
componatur ex calido, sicut forma et propria materia, et aqua ex frigido, sicut ex privatione et materia. Aut etiam si
aliquid unum fit ex calido et frigido commixtis, eorum sunt praedicta principia, scilicet calidum et frigidum et materia
eorum; quia necesse est id quod fit ex calido et frigido, esse aliquid diversum ab illis, scilicet calido et frigido, et a
primis corporibus, quorum imaginamur haec esse formas.
[84038] In Metaphysic., lib. 12 l. 4 n. 13
Sic igitur horum, scilicet simplicium corporum, et compositorum ex eis, sunt eadem principia et elementa. Sed aliorum
sunt alia proxima principia. Non autem omnium sunt eadem nisi proportionaliter. Sicut si aliquis dicat quod sicut
praedicta tria, scilicet calidum et frigidum et subiectum eorum, se habent in generatione corporum simplicium ut forma
et privatio et materia, ita in quolibet alio genere illa tria sunt, quae se habent ut forma, privatio et materia; sed ista
diversa sunt in diversis generibus. Sicut in genere colorum, album est sicut species, nigrum sicut privatio, et superficies
sicut materia et subiectum. Et in genere distinctionis temporum, lumen est sicut species, tenebrae sicut privatio, aer
sicut materia et subiectum. Ex quibus tribus principiis constituuntur dies et nox.
[84039] In Metaphysic., lib. 12 l. 4 n. 14
Deinde cum dicit quoniam autem ostendit idem in causis intrinsecis et extrinsecis. Et circa hoc duo facit. Primo enim
ostendit quod computando tam causas intrinsecas quam extrinsecas, sunt quatuor proportionaliter omnium. Secundo,
quomodo reducuntur ad tres, ibi, quoniam vero movens. Dicit ergo primo, quod quia non solum sunt causae ea quae
dicta sunt intrinseca rei, sed etiam ea quae sunt extra rem, sicut movens, manifestum est quod principium et elementum
differunt. Nam principium proprie dicitur quod est extra sicut movens. Nam ab eo est principium motus. Elementum
autem proprie dicitur causa intrinseca ex qua constituitur res.
[84040] In Metaphysic., lib. 12 l. 4 n. 15
Sed ambo dicuntur causae, scilicet tam principia extrinseca quam intrinseca. Et principium quodammodo dividitur in
ea, scilicet intrinsecas causas et extrinsecas. Sunt enim quaedam principia intrinseca, ut in quinto ostensum est. Sicut
fundamentum est principium domus secundum materiam, et animal hominis secundum formam. Sed id quod est
movens, aut sistens, idest quiescere faciens, est principium quoddam, sed non est elementum; quia elementum est ex eo
quo fit aliquid, et est in eo, ut habitum est in quinto.
[84041] In Metaphysic., lib. 12 l. 4 n. 16
Sic igitur manifestum est quod secundum analogiam, idest proportionem, tria sunt elementa omnium; idest materia,
forma et privatio. Dicuntur enim privationes esse elementum non per se, sed per accidens, quia scilicet materia cui
accidit, est elementum. Materia enim sub una forma existens, habet in se privationem alterius formae. Sed causae et

