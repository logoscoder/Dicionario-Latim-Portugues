motus: sed motivum facit illum motum qui est in mobili et non alium. Et hoc quod est dicit quod movens est activum
mobilis. Unde relinquitur quod unus motus sit actus et moventis et mobilis.
[83883] In Metaphysic., lib. 11 l. 9 n. 24
Quinto ibi, quemadmodum eadem manifestat hoc per exempla: et dicit quod una est distantia duorum ad unum et unius
ad duo. Sed differt ratione. Propter quod diversimode significatur: scilicet per duplum et dimidium. Similiter una est via
ad ascendendum et descendendum, sed differt ratione. Et propter hoc dicuntur hi ascendentes et illi descendentes. Et ita
est de movente et moto. Nam unus motus secundum substantiam est actus utriusque, sed differt ratione. Est enim actus
moventis ut a quo, mobilis autem ut in quo; et non actus mobilis ut a quo, neque moventis ut in quo. Et ideo actus
moventis dicitur actio, mobilis vero passio.
[83884] In Metaphysic., lib. 11 l. 9 n. 25
Sed si actio et passio sunt idem secundum substantiam, videtur quod non sint diversa praedicamenta. Sed sciendum
quod praedicamenta diversificantur secundum diversos modos praedicandi. Unde idem, secundum quod diversimode de
diversis praedicatur, ad diversa praedicamenta pertinet. Locus enim, secundum quod praedicatur de locante, pertinet ad
genus quantitatis. Secundum autem quod praedicatur denominative de locato, constituit praedicamentum ubi. Similiter
motus, secundum quod praedicatur de subiecto in quo est, constituit praedicamentum passionis. Secundum autem quod
praedicatur de eo a quo est, constituit praedicamentum actionis.
Lectio 10
[83885] In Metaphysic., lib. 11 l. 10 n. 1
Postquam philosophus determinavit de motu, hic determinat de infinito, quod est passio motus et cuiuslibet quanti
universalis. Et circa hoc tria facit. Primo distinguit quot modis dicitur infinitum. Secundo ostendit quod non est
infinitum actu, ibi, separabile quidem. Tertio quomodo infinitum invenitur in diversis, ibi, infinitum autem. Circa
primum duo facit. Primo ostendit quot modis dicitur infinitum in actu. Secundo quot modus dicitur infinitum in
potentia, ibi, adhuc autem appositione. Circa primum considerandum est, quod omne finitum dividendo pertransitur.
Unde infinitum proprie est, quod mensurando pertransiri non potest. Tot ergo modis dicitur infinitum, quot modis
dicitur intransibile.
[83886] In Metaphysic., lib. 11 l. 10 n. 2
Utrumque autem dicitur quatuor modis: quorum primus est secundum quod infinitum sive intransibile dicitur quod non
potest transiri mensurando, eo quod non est natum secundum suum genus pertransiri, sicut dicimus punctum, aut
unitatem, aut aliquid quod non est quantum et mensurabile, esse infinitum seu intransibile; per quem modum vox
dicitur invisibilis, quia non est de genere visibilium.
[83887] In Metaphysic., lib. 11 l. 10 n. 3
Secundo modo dicitur infinitum vel intransibile quod nondum est pertransitum, licet inceptum sit pertransiri: hoc enim
est quod dicit habens transitionem imperfectam.
[83888] In Metaphysic., lib. 11 l. 10 n. 4
Tertius modus est secundum quod dicitur infinitum vel intransibile quod vix transitur. Ut si dicamus profunditatem
maris infinitam, vel altitudinem caeli, vel aliquam viam longam immensurabilem seu intransibilem seu infinitam: quia
excedit vires mensurantis, licet in se sit transibilis.
[83889] In Metaphysic., lib. 11 l. 10 n. 5
Quartus modus est secundum quod dicitur infinitum illud quod natum est habere transitionem aut terminum secundum
suum genus, sed non habet. Puta si sit linea aliqua interminata. Et hoc est vere et proprie infinitum.
[83890] In Metaphysic., lib. 11 l. 10 n. 6
Secundo ibi, adhuc appositione ostendit quot modis dicitur infinitum in potentia; et dicit quod dicitur infinitum uno
modo appositione sicut numerus. Semper enim cuilibet numero dato est apponere unitatem, et sic numerus est
augmentabilis in infinitum.
[83891] In Metaphysic., lib. 11 l. 10 n. 7
Alius modus secundum quod infinitum dicitur ablatione et divisione, secundum quod magnitudo dicitur divisibilis in
infinitum.
[83892] In Metaphysic., lib. 11 l. 10 n. 8
Tertius modus contingit utrinque; sicut tempus dicitur infinitum et divisione, quia continuum est, et appositione, quia
numerus est. Et similiter etiam in motu infinitum est.
[83893] In Metaphysic., lib. 11 l. 10 n. 9
Deinde cum dicit separabile quidem ostendit, quod non sit infinitum in actu. Circa quod sciendum est, quod Platonici
posuerunt infinitum separatum a sensibilibus, et posuerunt ipsum esse principium. Naturales autem philosophi
posuerunt infinitum in rebus sensibilibus; non ita quod ipsum infinitum esset substantia, sed quod esset accidens alicui
corpori sensibili. Primo ergo ostendit quod non est infinitum separatum. Secundo, quod non est infinitum actu in
sensibilibus, ibi, quod autem in sensibilibus. Circa primum ponit tres rationes. Quarum prima est: quod si ipsum
infinitum est quaedam substantia per se existens, et non accidens alicui subiecto, oportet quod ipsum infinitum sit
absque magnitudine et multitudine, quia magnitudo et numerus sunt subiectum infiniti. Si autem est sine magnitudine et
multitudine, oportet quod sit indivisibile; quia omne divisibile, aut est magnitudo, aut multitudo. Si autem est

