[82341] In Metaphysic., lib. 5 l. 2 n. 14
Tertium ponit ibi, amplius autem dicit, quod idem contrariorum contingit esse causam. Quod etiam difficile videbatur
vel impossibile, si similiter ad utrumque referatur; sed dissimiliter est causa utriusque. Illud enim, quod per sui
praesentiam est causa huius, quando est absens causamur idest accusamus ipsum de contrario, idest dicimus ipsum esse
causam contrarii. Sicut patet, quod gubernator per sui praesentiam est causa salutis navis, dicimus eius absentiam esse
causam perditionis. Ne autem putetur quod hoc sit referendum ad diversa genera causarum sicut et priora duo, ideo
subiungit quod utrumque istorum reducitur ad idem genus causae, scilicet ad causam moventem. Eodem enim modo
oppositum est causa oppositi, quo haec est causa huius.
Lectio 3
[82342] In Metaphysic., lib. 5 l. 3 n. 1
Hic philosophus reducit omnes causas in quatuor modos causarum praedictos; dicens, quod omnia quae dicuntur
causae, incidunt in praedictos quatuor modos. Dicuntur enim elementa, idest literae, causae syllabarum, et materia
artificialium dicitur esse causa factorum per artem, et ignis et terra et huiusmodi omnia simplicia corpora, dicuntur esse
causae corporum mixtorum. Et partes dicuntur esse causa totius. Et suppositiones, idest propositiones praemissae, ex
quibus propositis syllogizatur, dicuntur esse causa conclusionis. Et in omnibus istis est una ratio causae, secundum
quod dicitur causa illud ex quo fit aliquid, quod est ratio causae materialis.
[82343] In Metaphysic., lib. 5 l. 3 n. 2
Sciendum est autem, quod propositiones dicuntur esse materia conclusionis, non quidem secundum quod sub tali forma
existunt, vel secundum virtutem earum; (sic enim magis se habent in ratione causae efficientis); sed quantum ad
terminos, ex quibus componuntur. Nam ex terminis praemissarum componitur conclusio, scilicet ex maiori et ex minori
extremitate.
[82344] In Metaphysic., lib. 5 l. 3 n. 3
Inter ea autem ex quibus res integratur, aliquid se habet per modum subiecti, sicut partes et alia quae praedicta sunt; alia
vero se habent ut quod quid erat esse, scilicet totum, et compositio, et species, quae pertinent ad rationem formae,
secundum quam quidditas rei completur. Sciendum est enim, quod quandoque una res simpliciter est alicuius materia,
sicut argentum phialae; et tunc forma correspondens tali materiae potest dici species. Quandoque autem plures
adinvicem adunatae sunt materia alicuius rei. Quod quidem contingit tripliciter. Quandoque enim adunantur secundum
ordinem tantum, sicut homines in exercitu, vel domus in civitate; et sic pro forma respondet totum, quod designatur
nomine exercitus vel civitatis. Quandoque autem non solum adunantur ordine, sed contactu et colligatione, sicut
apparet in partibus domus; et tunc respondet pro forma compositio. Quandoque autem super hoc additur alteratio
componentium, quod contingit in mixtione; et tunc forma est ipsa mixtio, quae tamen est quaedam compositionis
species. Ex quolibet autem trium horum sumitur quod quid est rei, scilicet ex compositione et specie et toto: sicut patet
si definiretur exercitus, domus et phiala. Sic ergo habemus duos modos causae.
[82345] In Metaphysic., lib. 5 l. 3 n. 4
Secundum autem aliam rationem dicitur causa sperma et medicus et consiliator, et universaliter omne faciens, ex eo
scilicet quod sunt principia motus et quietis. Unde iam hoc est aliud genus causae, propter aliam rationem causandi.
Ponit autem sperma in hoc genere causae, quia secundum eius sententiam sperma vim habet activam, menstruum autem
mulieris cedit in materiam concepti.
[82346] In Metaphysic., lib. 5 l. 3 n. 5
Quarta vero ratio causandi est secundum quod aliqua dicuntur causae per modum finis et boni respectu aliorum. Illud
enim cuius causa fit aliquid, est optimum inter alia et vult esse idest habet aptitudinem ut sit aliorum finis. Quia vero
posset aliquis obiicere quod non semper bonum est finis, cum quandoque aliqui inordinate agentes malum finem sibi
constituant, ideo respondet, quod nihil ad propositum differt dicere quod simpliciter sit bonum vel apparens bonum.
Qui enim agit, agit per se loquendo propter bonum; hoc enim intendit; per accidens autem propter malum, inquantum
accidit ei quod existimat bonum esse. Nullus enim agit propter aliquid intendens malum.
[82347] In Metaphysic., lib. 5 l. 3 n. 6
Sciendum autem est, quod licet finis sit ultimus in esse in quibusdam, in causalitate tamen est prior semper. Unde
dicitur causa causarum, quia est causa causalitatis in omnibus causis. Est enim causa causalitatis efficientis, ut iam
dictum est. Efficiens autem est causa causalitatis et materiae et formae. Nam facit per suum motum materiam esse
susceptivam formae, et formam inesse materiae. Et per consequens etiam finis est causa causalitatis et materiae et
formae; et ideo potissimae demonstrationes sumuntur a fine, in illis in quibus agitur aliquid propter finem, sicut in
naturalibus, in moralibus et artificialibus. Concludit igitur, quod praedicta sunt causae, et quod causae secundum tot
species distinguuntur.
[82348] In Metaphysic., lib. 5 l. 3 n. 7
Deinde cum dicit modi vero distinguit modos causarum. Est autem distinctio causae per species et per modos. Nam
distinctio per species est penes diversas rationes causandi; et ideo est quasi divisio per differentias essentiales species
constituentes. Divisio autem per modos est penes diversas habitudines causae ad causatum. Et ideo est in his quae
habent eamdem rationem causandi, sicut per se et per accidens, remotum et propinquum. Unde est quasi per differentias
accidentales non diversificantes speciem.

