cuius est ratio, idest eius quod definitur, non adhuc sunt partes. Quapropter nullae tales partes ponuntur in rationibus
convenienter.
[83048] In Metaphysic., lib. 7 l. 9 n. 18
Sciendum tamen, quod ratio talium partium in quorumdam definitionibus ponitur; scilicet in definitionibus
compositorum, quorum sunt partes. In quorumdam vero definitionibus non oportet poni, scilicet in definitione
formarum; nisi sint tales formae, quae sint simul sumptae cum materia. Licet enim materia non sit pars formae, tamen
materia sine qua non potest concipi intellectu forma, oportet quod ponatur in definitione formae; sicut corpus
organicum ponitur in definitione animae. Sicut enim accidentia non habent esse perfectum nisi secundum quod sunt in
subiecto, ita nec formae nisi secundum quod sunt in propriis materiis. Et propter hoc, sicuti accidentia definiuntur ex
additione subiectorum, ita et forma ex additione propriae materiae. Cum igitur in definitione formae ponitur materia,
est definitio ex additione; non autem cum ponitur in definitione compositi.
[83049] In Metaphysic., lib. 7 l. 9 n. 19
Vel hoc quod dicit si non fuerint simul sumpta, est exemplificatio eius quod dixerat horum non oportet inesse. In illis
enim partes materiae non oportet in definitionibus poni, quae scilicet non sumuntur simul cum materia, vel quae non
significant aliquid compositum ex materia et forma. Et hoc patet: quia propter hoc quod in quorumdam rationibus non
ponitur materia, in quorumdam vero ponitur, contingit quod quaedam sint sicut ex principiis ex his in quae corrumpitur,
idest ex partibus, in quas aliquid per corruptionem resolvitur. Et haec sunt illa, in quorum definitionibus ponuntur
materiae. Quaedam vero non sunt ex praedictis partibus materialibus sicut ex principiis, sicut illa in quorum
definitionibus non ponitur materia.
[83050] In Metaphysic., lib. 7 l. 9 n. 20
Et quia in istorum definitionibus ponitur materia, quae sunt simul accepta cum materia, non autem in aliis, ideo
quaecumque sunt simul sumpta species cum materia, idest quaecumque significant aliquid compositum ex materia et
forma, ut simum aut aereus circulus, huiusmodi corrumpuntur in partes materiales, et pars istorum est materia. Illa vero,
quae non concipiuntur in intellectu cum materia, sed sunt omnino sine materia, sicut illa quae pertinent solum ad
rationem speciei et formae, ista vel non corrumpuntur omnino, vel non corrumpuntur taliter, idest per resolutionem in
aliquas partes materiales. Quaedam enim formae sunt quae nullo modo corrumpuntur, sicut substantiae intellectuales
per se existentes. Quaedam vero formae non per se existentes, corrumpuntur per accidens, corrupto subiecto.
[83051] In Metaphysic., lib. 7 l. 9 n. 21
Quare patet, quod huiusmodi partes materiales sunt principia et partes eorum quae sunt sub ipsis, idest quae ab eis
dependent, sicut dependet totum ex partibus ex quibus componitur; non autem sunt partes nec principia speciei. Et
propter hoc, compositum, ut statua lutea, corrumpitur resoluta in materiam, idest in lutum, et sphaera aerea, in aes, et
Callias, qui est homo particularis, in carnem et ossa. Et similiter circulus particularis constans ex his lineis divisis,
corrumpitur in incisiones. Sicut enim Callias est aliquis homo qui concipitur cum materia individuali, ita circulus, cuius
sunt partes istae incisiones, est aliquis circulus particularis, qui concipitur cum individuali materia. Hoc tamen differt
quia singulares homines habent nomen proprium. Unde nomen speciei non aequivocatur ad individua: sed nomen
circuli aequivoce dicitur de circulo qui simpliciter, idest universaliter dicitur, et de singulis particularibus circulis. Et
hoc ideo quia singulis particularibus circulis non sunt nomina posita, sed nomina posita sunt singularium hominum.
[83052] In Metaphysic., lib. 7 l. 9 n. 22
Attendendum est autem, quod nomen speciei non aequivoce praedicatur de individuo, secundum quod praedicat de eo
communem naturam speciei: praedicaretur autem aequivoce de eo, si praedicaretur inquantum significaret hoc
individuum prout huiusmodi. Si enim dicam, Socrates est homo, non aequivocatur nomen hominis. Sed si hoc nomen
homo, imponatur alicui singulari homini ut proprium nomen, aequivoce significabit speciem, et hoc individuum. Et
similiter de nomine circuli, quod aequivoce significat speciem et hunc circulum.
Lectio 10
[83053] In Metaphysic., lib. 7 l. 10 n. 1
Quia solutio superius posita non erat usquequaque manifesta, nondum enim ostenderat quomodo partes sunt priores et
posteriores, nec iterum distinxerat compositum universale a particulari, nec etiam speciem a forma: ideo hic solutionem
superius positam explanat. Dividitur autem in partes duas. In prima explanat solutionem superius positam. In secunda
docet qualiter sit ad quaestionem applicanda, ibi, interrogationi vero obviare. Prima dividitur in duas. Primo solvit
quaestionem quantum ad hoc, quod quaesitum fuit de prioritate partium. Secundo quantum ad hoc, quod quaesitum fuit,
utrum partes definiti intrent definitionem, ibi, sed rationis partes. Prima dividitur in duas. Primo ostendit quomodo
partes sunt priores toto. Secundo manifestat per exemplum, ibi, quoniam vero. Dicit ergo primo, quod id quod superius
est dictum in solutione proposita, verum quidem est in se, tamen repetendum est ut amplius fiat manifestum, quantum
ad hoc quod dictum est. Oportet enim, quod omnes partes rationis, et in quas ratio dividitur, sint priores definito, vel
omnes, vel quaedam. Et hoc dicitur propter hoc, quod partes formae quandoque non sunt de necessitate speciei, sed de
perfectione; sicut visus et auditus, quae sunt partes animae sensibilis, non sunt de integritate vel necessitate animalis.
Potest enim esse animal sine his sensibus. Sunt tamen de perfectione animalis, quia animal perfectum hos etiam sensus
habet. Et sic universaliter est verum, quod illae partes quae ponuntur in definitione alicuius sunt universaliter priores
eo.

