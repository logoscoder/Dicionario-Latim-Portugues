Cum enim quod quid erat esse sit idem cum eo cuius est, ut supra ostensum est, illius tantum erit definitio, quae est
ratio significans quod quid erat esse, quod est idem cum suo quod quid erat esse. Huiusmodi autem sunt universalia et
non singularia. Circulus enim, et id quod est circulo esse, sunt idem; et similiter anima, et id quod est animae esse. Sed
ipsorum, quae sunt composita ex specie et materia individuali, sicut circuli huius, aut alicuius aliorum singularium:
horum non est definitio.
[83065] In Metaphysic., lib. 7 l. 10 n. 13
Nec differt utrum singularia sint sensibilia vel intelligibilia. Singularia quidem sensibilia sunt sicut circuli aerei et
lignei. Intelligibilia singularia sunt sicut circuli mathematici. Quod autem in mathematicis considerentur aliqua
singularia, ex hoc patet, quia considerantur ibi plura unius speciei, sicut plures lineae aequales, et plures figurae similes.
Dicuntur autem intelligibilia, huiusmodi singularia, secundum quod absque sensu comprehenduntur per solam
phantasiam, quae quandoque intellectus vocatur secundum illud in tertio de anima: intellectus passivus corruptibilis est.
[83066] In Metaphysic., lib. 7 l. 10 n. 14
Ideo autem singularium circulorum non est definitio, quia illa, quorum est definitio, cognoscuntur per suam
definitionem; sed singularia non cognoscuntur nisi dum sunt sub sensu vel imaginatione, quae hic intelligentia dicitur,
quia res considerat sine sensu, sicut intellectus. Sed huiusmodi singulares circuli abeuntes ab actu, idest recedentes ab
actuali inspectione sensus, quantum ad sensibiles, aut imaginationis, quantum ad mathematicos, non est manifestum,
utrum sint inquantum sunt singulares; sed tamen semper dicuntur et cognoscuntur per rationem universalis.
Cognoscuntur enim hi circuli sensibiles, etiam quando non actu videntur, inquantum sunt circuli, non inquantum sunt hi
circuli.
[83067] In Metaphysic., lib. 7 l. 10 n. 15
Ratio autem huius est, quia materia, quae principium est individuationis, est secundum se ignota, et non cognoscitur
nisi per formam, a qua sumitur ratio universalis. Et ideo singularia non cognoscuntur in sua absentia nisi per
universalia. Materia autem non solum est principium individuationis in singularibus sensibilibus, sed etiam in
mathematicis. Materia enim alia est sensibilis, alia intelligibilis. Sensibilis quidem ut aes et lignum, vel etiam quaelibet
materia mobilis, ut ignis et aqua, et huiusmodi omnia; et a tali materia individuantur singularia sensibilia. Intelligibilis
vero materia est, quae est in sensibilibus, non inquantum sunt sensibilia, sicut mathematica sunt. Sicut enim forma
hominis est in tali materia, quae est corpus organicum, ita forma circuli vel trianguli est in hac materia quae est
continuum vel superficies vel corpus.
[83068] In Metaphysic., lib. 7 l. 10 n. 16
Concludit igitur quod dictum est, quomodo se habet de toto et parte, et de priori et de posteriori, idest cuius pars sit
pars, et quomodo sit prior et quomodo posterior. Partes enim materiae individuae sunt partes compositi singularis, non
autem speciei, nec formae. Partes autem materiae universalis, sunt partes speciei, sed non formae. Et quia universale
definitur et non singulare, ideo partes materiae individualis non ponuntur in definitione, sed solum partes materiae
communis, simul cum forma vel partibus formae.
[83069] In Metaphysic., lib. 7 l. 10 n. 17
Deinde cum dicit interrogationi vero adaptat solutionem propositam quaestioni prius notae; dicens, quod necesse est
obviare per praedictam solutionem interrogationi quando quis interrogat, utrum rectus angulus et circulus et animal sint
priora partibus; aut e converso partes in quas huiusmodi dividuntur, et ex quibus componuntur, sunt priores. Dicendum
quod non est simpliciter respondendum. Est enim duplex opinio. Quidam enim dicunt quod idem est tota species et
forma, sicut anima quod homo. Quidam autem quod non, quia homo est compositum ex anima et corpore. Et secundum
utramque opinionem est diversimode respondendum.
[83070] In Metaphysic., lib. 7 l. 10 n. 18
Si enim idem est anima quod animal vel animatum, aut similiter unumquodque est idem cum forma uniuscuiusque, ut
circulus idem cum forma circuli, et rectus angulus idem cum forma recti, dicendum est determinando quid sit posterius,
et quo sit posterius; quia secundum hoc partes materiae sunt posteriores his, quae sunt in ratione, et sunt etiam
posteriores aliquo recto, scilicet recto communi, sed sunt priores recto singulari. Hic enim rectus qui est aereus, est cum
materia sensibili. Et hic rectus qui est cum lineis singularibus, est cum materia intelligibili. Sed ille rectus qui est sine
materia, idest communis, erit posterior partibus formae quae sunt in ratione, sed erit prior partibus materiae quae sunt
partes singularium. Nec erit secundum hanc opinionem distinguere inter materiam communem et individualem. Sed
tamen simpliciter non erit respondendum, quia erit distinguendum inter partes materiae et partes formae.
[83071] In Metaphysic., lib. 7 l. 10 n. 19
Si autem alia opinio sit vera, scilicet quod anima sit aliud quam animal, sic erit dicendum et non dicendum partes esse
priores toto, sicut determinatum est prius. Secundum enim hanc opinionem docuit superius distinguere non solum inter
materiam et formam, sed inter materiam communem quae est pars speciei, et inter materiam individualem quae est pars
individui.
Lectio 11
[83072] In Metaphysic., lib. 7 l. 11 n. 1
In ista parte determinat quamdam dubitationem, quae poterat oriri ex solutione praemissae quaestionis. Distinxerat
enim, solvendo praemissam quaestionem, inter partes speciei, et partes individui, quod est compositum ex specie et ex

