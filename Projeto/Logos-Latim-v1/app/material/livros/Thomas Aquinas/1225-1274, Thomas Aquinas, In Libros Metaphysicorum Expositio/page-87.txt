[82157] In Metaphysic., lib. 4 l. 5 n. 5
Deinde cum dicit unde nullus probat quod dixerat, per signum. Et primo inducit probationem. Secundo excludit
quorumdam errorem, ibi, sed quoniam est adhuc. Dicit ergo primo, quod nullus intendens primo tradere scientiam
alicuius particularis entis, conatus est aliquid dicere de primis principiis utrum sint vera aut non: nec geometra, aut
arithmeticus, qui tamen istis principiis plurimum utuntur, ut supra dictum est. Unde patet quod consideratio dictorum
principiorum ad hanc scientiam pertinet.
[82158] In Metaphysic., lib. 4 l. 5 n. 6
Deinde cum dicit nisi physicorum excludit errorem quorumdam: et circa hoc duo facit. Primo excludit errorem eorum,
qui de praedictis se intromittebant, cum ad eos non pertineret. Secundo eorum, qui de eis alio modo volebant tractare
quam de eis sit tractandum, ibi, quicumque autem utuntur et cetera. Dicit ergo primo, quod quamvis nulla scientiarum
particularium de praedictis principiis se intromittere debeat, quidam tamen naturalium de his se intromiserunt; et hoc
non sine ratione. Antiqui enim non opinabantur aliquam substantiam esse praeter substantiam corpoream mobilem, de
qua physicus tractat. Et ideo creditum est, quod soli determinent de tota natura, et per consequens de ente; et ita etiam
de primis principiis quae sunt simul consideranda cum ente. Hoc autem falsum est; quia adhuc est quaedam scientia
superior naturali: ipsa enim natura, idest res naturalis habens in se principium motus, in se ipsa est unum aliquod genus
entis universalis. Non enim omne ens est huiusmodi: cum probatum sit in octavo physicorum, esse aliquod ens
immobile. Hoc autem ens immobile superius est et nobilius ente mobili, de quo considerat naturalis. Et quia ad illam
scientiam pertinet consideratio entis communis, ad quam pertinet consideratio entis primi, ideo ad aliam scientiam
quam ad naturalem pertinet consideratio entis communis; et eius etiam erit considerare huiusmodi principia communia.
Physica enim est quaedam pars philosophiae: sed non prima, quae considerat ens commune, et ea quae sunt entis
inquantum huiusmodi.
[82159] In Metaphysic., lib. 4 l. 5 n. 7
Deinde cum dicit quicumque vero excludit alium errorem circa modum tractandi huiusmodi principia. Quidam enim
tractabant de istis principiis volentes ea demonstrare: et quaecumque isti dixerunt de veritate praedictorum
principiorum, quomodo oporteat ea recipere per vim demonstrationis, vel quomodo oporteat contingere veritatem in
omnibus istis ita se habere, hoc fecerunt propter ignorantiam, vel propter imperitiam analyticorum, idest illius partis
logicae, in qua ars demonstrandi traditur: quia oportet scientes de his pervenire, idest omnis scientia per
demonstrationem acquisita ex his principiis causatur. Sed non oportet audientes, idest discipulos instruendos in aliqua
scientia, quaerere de his sicut de aliquibus demonstrandis. Vel secundum aliam literam oportet de his pervenire
scientes, idest oportet, quod qui acquirunt scientiam per demonstrationem perveniant ad cognoscendum huiusmodi
principia communia, et non quod quaerant ea sibi demonstrari.
[82160] In Metaphysic., lib. 4 l. 5 n. 8
Deinde cum dicit quoniam igitur concludit conclusionem principaliter intentam: scilicet quod philosophi erit
considerare de omni substantia inquantum huiusmodi, et de primis syllogismorum principiis. Ad huius autem
evidentiam sciendum, quod propositiones per se notae sunt, quae statim notis terminis cognoscuntur, ut dicitur primo
posteriorum. Hoc autem contingit in illis propositionibus, in quibus praedicatum ponitur in definitione subiecti, vel
praedicatum est idem subiecto. Sed contingit aliquam propositionem quantum in se est esse per se notam, non tamen
esse per se notam omnibus, qui ignorant definitionem praedicati et subiecti. Unde Boetius dicit in libro de
hebdomadibus, quod quaedam sunt per se nota sapientibus quae non sunt per se nota omnibus. Illa autem sunt per se
nota omnibus, quorum termini in conceptionem omnium cadunt. Huiusmodi autem sunt communia, eo quod nostra
cognitio a communibus ad propria pervenit, ut dicitur in primo physicorum. Et ideo istae propositiones sunt prima
demonstrationum principia, quae componuntur ex terminis communibus, sicut totum et pars, ut, omne totum est maius
sua parte; et sicut aequale et inaequale, ut, quae uni et eidem sunt aequalia, sibi sunt aequalia. Et eadem ratio est de
similibus. Et quia huiusmodi communes termini pertinent ad considerationem philosophi, ideo haec principia de
consideratione philosophi sunt. Determinat autem ea philosophus non demonstrando, sed rationes terminorum
tradendo, ut quid totum et quid pars et sic de aliis. Hoc autem cognito, veritas praedictorum principiorum manifesta
relinquitur.
Lectio 6
[82161] In Metaphysic., lib. 4 l. 6 n. 1
Hic ostendit principaliter, quod ad primum philosophum pertinet considerare de primo demonstrationis principio: et
circa hoc duo facit. Primo ostendit, quod eius est de ipso considerare. Secundo de ipso tractare incipit, ibi, principium
vero et cetera. Circa primum tria facit. Primo ostendit, quod huius scientiae est considerare de primo demonstrationis
principio. Secundo ostendit quid sit illud, ibi, et firmissimum et cetera. Tertio excludit quosdam errores circa idem
principium, ibi, sunt autem quidam et cetera. Utitur autem ad primum tali ratione. In unoquoque genere ille est maxime
cognoscitivus, qui certissima cognoscit principia; quia certitudo cognitionis ex certitudine principiorum dependet. Sed
primus philosophus est maxime cognoscitivus et certissimus in sua cognitione: haec enim erat una de conditionibus
sapientis, ut in prooemio huius libri patuit, scilicet quod esset certissimus cognitor causarum; ergo philosophus debet
considerare certissima et firmissima principia circa entia, de quibus ipse considerat sicut de genere sibi proprie
subiecto.

