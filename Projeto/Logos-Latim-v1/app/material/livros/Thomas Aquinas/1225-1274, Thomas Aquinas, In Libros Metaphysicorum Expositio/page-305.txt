expositionem, dicens per haec duo Aristotelem intendisse duplicem habitudinem quam contingit opinari in entibus;
scilicet vel quod habeant se sicut ea quae sunt unius naturae et unius generis, quod esset si ens esset commune genus
eorum vel qualitercumque communitatem habens ad ea. Et hoc intelligit cum dicit, si ut totum quoddam. Vel quod
habeant se adinvicem sicut quae in nullo communi conveniunt. Et hoc intellexit cum dixit, et si in eo quod
consequenter et cetera. Utrolibet enim modo sequitur quod substantia sit prior aliis entibus.
[83990] In Metaphysic., lib. 12 l. 1 n. 4
Deinde cum dicit similiter autem secundo modo probat idem; dicens, quod quantitas et qualitas et huiusmodi non sunt
simpliciter entia, ut infra dicetur. Nam ens dicitur quasi esse habens, hoc autem solum est substantia, quae subsistit.
Accidentia autem dicuntur entia, non quia sunt, sed quia magis ipsis aliquid est; sicut albedo dicitur esse, quia eius
subiectum est album. Ideo dicit, quod non dicuntur simpliciter entia, sed entis entia, sicut qualitas et motus.
[83991] In Metaphysic., lib. 12 l. 1 n. 5
Nec est mirum, si accidentia dicuntur entia, cum non sint simpliciter entia, quia etiam privationes et negationes dicuntur
quodammodo entia, sicut non album et non rectum. Dicimus enim quod non album est; non quia non album esse
habeat, sed quia subiectum aliquod est albedine privatum. Hoc igitur commune est inter accidentia et privationes, quia
de utrisque dicitur ens ratione subiecti. Sed in hoc differunt, quia subiectum secundum accidentia habet esse aliquale,
secundum vero privationes non habet esse aliquale, sed est deficiens ab esse.
[83992] In Metaphysic., lib. 12 l. 1 n. 6
Sic igitur, cum accidentia non sint simpliciter entia, sed solum substantiae, haec scientia, quae considerat ens
inquantum est ens, non considerat principaliter accidentia, sed substantias.
[83993] In Metaphysic., lib. 12 l. 1 n. 7
Deinde cum dicit amplius nihil tertio modo probat, quia scilicet alia entia non possunt separari a substantia. Accidentia
enim non possunt esse nisi in subiecto. Et ideo in consideratione substantiae includitur consideratio accidentium.
[83994] In Metaphysic., lib. 12 l. 1 n. 8
Deinde cum dicit testantur autem quarto probat idem, dicens, quod etiam philosophi antiqui testantur ipso facto, quod
philosophi consideratio est de substantiis; quia quaerentes causas entis, quaerunt causas substantiae solum. Et hoc
fecerunt et quidam moderni, sed tamen differenter. Non enim quaerebant principia et elementa et causas eodem modo,
sed diversimode. Nam moderni, scilicet Platonici, dicunt universalia magis esse substantias quam particularia. Dicunt
enim, genera, quae sunt universalia, magis esse principia et causas substantiarum quam particularia. Et hoc ideo, quia
logice inquirebant de rebus. Universalia enim, quae secundum rationem sunt abstracta a sensibilibus, credebant etiam in
rerum natura abstracta fore, et principia particularium. Sed antiqui philosophi ut Democritus et Empedocles, posuerunt
substantias et principia rerum esse particularia, ut ignem et terram; non autem hoc commune, quod est corpus.
Lectio 2
[83995] In Metaphysic., lib. 12 l. 2 n. 1
Postquam ostendit quod consideratio philosophi principaliter de substantiis est, hic incipit de substantiis determinare: et
dividitur in partes duas. In prima dividit substantiam. In secunda de partibus divisionis determinat, ibi, sensibilis vero
substantia. Dicit ergo primo, quod tres sunt substantiae. Una quidem est sensibilis, quae in duo genera dividitur. Nam
substantiarum sensibilium quaedam sunt sempiternae, scilicet corpora caelestia, quaedam vero sunt corruptibiles.
Substantia vero sensibilis et corruptibilis nota est omnibus, sicut sunt plantae et animalia.
[83996] In Metaphysic., lib. 12 l. 2 n. 2
Sed alia substantia sensibilis, scilicet sempiterna, est cuius principia quaerere intendimus in hoc libro; scilicet si unum
sit eorum principium vel multa. Hoc enim inquiret considerando de substantiis separatis, quae sunt principia moventia
et fines corporum caelestium, ut infra patebit. Ponit autem hic large elementa loco principiorum. Nam elementum
proprie non est nisi causa intrinseca.
[83997] In Metaphysic., lib. 12 l. 2 n. 3
Tertium vero genus est substantiae immobilis, quae non est sensibilis. Et haec non est omnibus manifesta, sed quidam
ponunt eam esse separabilem a sensibilibus. Quorum opinio diversificatur. Quidam enim dividunt substantiam
separabilem in duo genera: scilicet in species, quas vocant ideas, et mathematica. Sicut enim invenitur secundum
rationem duplex modus separationis: unus quo separantur mathematica a materia sensibili, alius quo separantur
universalia a particularibus: ita et secundum rem ponebant et universalia esse separata, quae dicebant species, et etiam
mathematica. Sed quidam haec duo, scilicet species et mathematica, in unam naturam reducebant. Utrique igitur hi
erant Platonici. Sed alii, scilicet Pythagorici, non ponebant species, sed solum mathematica.
[83998] In Metaphysic., lib. 12 l. 2 n. 4
Inter haec autem tria genera substantiarum hoc differt: quia substantiae sensibiles, sive sint corruptibiles sive perpetuae,
pertinent ad considerationem naturalis philosophiae, quae determinat de ente mobili. Huiusmodi enim substantiae
sensibiles sunt in motu. Substantia autem separabilis et immobilis pertinet ad considerationem alterius scientiae, et non
ad eamdem, si tamen nullum principium sit commune utrisque substantiis: quia si in aliquo conveniant, pertinebit
utrarumque substantiarum consideratio ad illam scientiam, quae illud commune considerat. Et ideo naturalis scientia
considerat solum de substantiis sensibilibus, inquantum sunt in actu et in motu. Et ideo tam de his etiam quam de
substantiis immobilibus considerat haec scientia, inquantum communicant in hoc quod sunt entia et substantiae.

