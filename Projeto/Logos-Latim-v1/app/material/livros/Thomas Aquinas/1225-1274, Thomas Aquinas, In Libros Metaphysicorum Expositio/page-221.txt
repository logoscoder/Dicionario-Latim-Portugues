quaestionibus tractatum est. Et huic acceptioni substantiae secundum quam universale et genus substantia dicuntur,
coniuncta est ratio de ideis quas supra dixit species. Eadem enim ratione ponuntur ideae esse substantiae et universalia.
[83256] In Metaphysic., lib. 8 l. 1 n. 5
Deinde cum dicit quoniam autem continuat se ad praecedentia; dicens quid determinatum sit, et quid determinandum
restat. Dicit ergo: quia quod quid erat esse est substantia, et ratio significativa eius est definitio; propter hoc in
praecedenti libro determinatum est de definitione. Et quia definitio constat ex his quae praedicantur per se, propter hoc
etiam ibi determinatum est de eo quod est secundum se. Et quia definitio ratio est partes habens, necessarium fuit
determinare de partibus definitionis, quae scilicet sint partes rei definitae, et quae non; et utrum eaedem sint definitionis
partes et definiti. Et secundum aliam literam utrum partes definitionis oporteat definiri. Et primum melius est. Item in
septimo ostensum est quod neque universale nec genus est substantia. Et sic tota consideratio quae accipitur de
rationibus et de substantia, in septimo libro pertractata est. Inter has substantias vero quae in rerum natura existunt, de
ideis et mathematicis posterius est perscrutandum, quas quidam dicunt per se singulariter subsistere praeter substantias
sensibiles. De hoc enim agetur in ultimis libris huius doctrinae. Nunc autem immediate oportet tractare de illis
substantiis quas omnes confitentur esse, scilicet de sensibilibus, ut ex manifestis ad immanifesta procedatur.
[83257] In Metaphysic., lib. 8 l. 1 n. 6
Deinde cum dicit sensibiles autem posita continuitate dictorum ad dicenda, hic incipit philosophus tractare de
substantiis sensibilibus inquirendo principia eorum. Et dividitur in partes duas. In prima determinat de materia et forma,
quae sunt principia substantiarum sensibilium. In secunda de unione earum adinvicem, ibi, de dubitatione. Circa
primum duo facit. Primo ostendit, quod materia et forma sunt principia substantiarum sensibilium. Secundo determinat
ea, quae sunt consideranda circa utrumque, ibi, oportet autem non ignorare. Circa primum duo facit. Primo manifestat,
quod materia sit principium substantiarum sensibilium. Secundo manifestat hoc idem de forma, ibi, quoniam autem et
quae quidem. Circa primum tria facit. Primo ostendit quid sit materia, dividens eam contra alias acceptiones
substantiae. Unde dicit, quod omnes substantiae sensibiles habent materiam; quod ideo est quia omnes sunt in motu, et
motus non est sine materia.
[83258] In Metaphysic., lib. 8 l. 1 n. 7
Sed sciendum est, quod materia aliter dicitur substantia, et aliter forma, et aliter compositum. Materia enim dicitur
substantia non quasi ens aliquid actu existens in se considerata, sed quasi in potentia, ut sit aliquid actu, haec dicitur
esse hoc aliquid. Forma vero, quae et ratio nominatur, quia ex ipsa sumitur ratio speciei, dicitur substantia quasi ens
aliquid actu, et quasi ens separabile secundum rationem a materia, licet non secundum rem. Compositum vero ex his
dicitur esse substantia quasi separabile simpliciter, idest separatim per se existere potens in rerum natura; et eius solius
est generatio et corruptio. Neque enim forma neque materia generatur aut corrumpitur nisi per accidens. Et licet
compositum sit separabile simpliciter, tamen secundum rationem, aliorum quae dicuntur substantiae, quaedam sunt
separabilia, et quaedam non. Forma enim est separabilis ratione, quia potest intelligi sine materia sensibili individuante;
materia vero non potest intelligi sine intellectu formae, cum non apprehendatur nisi ut ens in potentia ad formam. Vel
potest esse sensus quod substantiarum secundum rationem, idest formarum, quaedam sunt ratione separabiles, ut
mathematicae, quaedam non, ut formae naturales. Vel iterum quod quaedam sunt formae separatae absque materia
existentes, de quibus inferius determinabit.
[83259] In Metaphysic., lib. 8 l. 1 n. 8
Secundo ibi, quia vero dicit, quod necesse est in substantiis sensibilibus ponere materiam quasi substantiam et
subiectum. In omni enim mutatione oportet esse subiectum commune terminis mutationis in contrariis mutationibus;
sicut in mutatione secundum locum est aliquod commune subiectum, quod nunc est hic, et iterum alibi. Et in augmento
est aliquod subiectum commune, quod nunc habet tantam quantitatem, et iterum minorem, quantum ad decrementum,
et maiorem quantum ad augmentum. Et in alteratione est aliquod subiectum, quod nunc est sanum, et nunc infirmum.
Cum igitur sit quaedam mutatio secundum substantiam, scilicet generatio et corruptio: oportet esse aliquod commune
subiectum, quod subiiciatur contrariis mutationibus secundum generationem et corruptionem; et hoc positis terminis,
qui sunt forma et privatio; ita scilicet quod quandoque sit actu per formam, et quandoque sit subiectum privationis illius
formae.
[83260] In Metaphysic., lib. 8 l. 1 n. 9
Ex hac autem Aristotelis ratione apparet, quod generatio et corruptio substantialis sunt principium veniendi in
cognitionem materiae primae. Si enim materia prima de se haberet aliquam formam propriam, per eam esset aliquid
actu. Et sic, cum superinduceretur alia forma, non simpliciter materia per eam esset, sed fieret hoc vel illud ens. Et sic
esset generatio secundum quid et non simpliciter. Unde omnes ponentes primum subiectum esse aliquod corpus, ut
aerem et aquam, posuerunt generationem idem esse quod alterationem. Patet autem ex hac ratione qualiter accipiendus
sit intellectus materiae primae; quia ita se habet ad omnes formas et privationes, sicut se habet subiectum alterabile ad
qualitates contrarias.
[83261] In Metaphysic., lib. 8 l. 1 n. 10
Deinde cum dicit et hanc sequuntur ostendit, quod materia non eodem modo est in omnibus substantiis sensibilibus;
dicens, quod materiam existentem subiectum generationis et corruptionis sequuntur aliae mutationes. Sequitur enim, si
sit generabile et corruptibile, quod sit alterabile et secundum locum mutabile. Sed ipsa, scilicet materia subiecta
generationi et corruptioni, non sequitur ad quascumque alias mutationes, et praecipue ad illam, quae est loci mutatio.

