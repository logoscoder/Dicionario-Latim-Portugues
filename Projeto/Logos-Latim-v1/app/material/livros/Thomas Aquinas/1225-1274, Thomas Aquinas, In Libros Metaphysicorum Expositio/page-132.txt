Patet autem quod in hoc utimur ipso nunc, ut principio et primo in tempore; quia per propinquitatem vel remotionem
respectu eius, dicimus aliquid esse prius vel posterius. Et hoc necessarium est dicere secundum ponentes aeternitatem
temporis. Non enim potest accipi hac positione facta, aliquod principium in tempore, nisi ab aliquo nunc, quod est
medium praeteriti et futuri, ut ex utraque parte tempus in infinitum procedat.
[82507] In Metaphysic., lib. 5 l. 13 n. 7
Alia secundum motum tertius modus est secundum ordinem in motu: et hoc primo ponit quantum ad naturalia; dicens,
quod aliqua dicuntur esse priora secundum ordinem in motu. Illud enim, quod est propinquius primo moventi, est prius;
sicut puer est prius viro, quia est propinquior primo, scilicet generanti. Et hoc etiam prius dicitur per propinquitatem ad
aliquod principium. Id enim, scilicet movens et generans, est principium quodammodo, non qualitercumque, sicut in
loco accidebat, sed simpliciter et secundum naturam. Secundo ponit hunc ordinem motus etiam in rebus voluntariis;
dicens, quod quaedam priora dicuntur secundum potestatem, sicuti homines, qui sunt in potestatibus constituti. Ille
enim, qui excedit potestate, et qui est potentior, dicitur esse prior. Et hic est ordo dignitatis.
[82508] In Metaphysic., lib. 5 l. 13 n. 8
Patet autem, quod hic ordo etiam est secundum motum, quia potentius et potestate excedens est secundum cuius
praevoluntatem, idest propositum, necesse est sequi aliquid, quod est eo posterius in movendo; ita scilicet quod non
movente illo potentiori vel priori, non moveatur posterius, et movente moveatur. Sicut se habet princeps in civitate.
Nam ex eius imperio moventur alii ad exequendum imperata; eo vero non imperante, non moventur. Et patet, quod hoc
etiam prius dicitur propter propinquitatem ad aliquod principium. Nam praevoluntas, idest propositum imperantis, hic
accipitur ut principium, cui propinquiores sunt, et per consequens priores per quos propositum et imperium principis ad
subditos defertur.
[82509] In Metaphysic., lib. 5 l. 13 n. 9
Deinde cum dicit alia secundum ordinem ponit modum secundum ordinem in rebus discretis; dicens, quod alia dicuntur
priora secundum ordinem, qui invenitur in aliquibus rebus tantummodo quodam ordine associatis sibi, non per
continuitatem, ut in praecedentibus accidebat. Huiusmodi autem sunt, quae distant ab aliquo uno determinato secundum
aliquam rationem determinatam, ut parastata, tritostata. Parastata est prius tritostata. Parastata dicitur ille, qui stat iuxta
aliquem, puta regem. Tritostata autem ille, qui stat tertius ab eo. Unde alia litera habet, praestans, tertio stante prius est.
Patet autem, quod alia ratio distantiae est distare ut secundum, vel tertium. Et similiter paranitae sunt priores nitis. In
chordis enim hypatae dicuntur quae sunt graves, nitae vero acutae dicuntur, mediocres autem vocantur mesae. Paranitae
autem dicuntur quae sunt iuxta nitas mesis propinquiores.
[82510] In Metaphysic., lib. 5 l. 13 n. 10
Patet etiam, quod hic dicitur etiam esse aliquid prius per propinquitatem ad aliquod principium. Sed differenter in
utroque praedictorum exemplorum: quia in illis, scilicet parastata et tritostata, accipitur principium id quod est verum
initium et extremum, scilicet ille, qui est summus inter alios vel vertex aliorum, ut rex vel aliquis alius talis. Sed in
chordis accipitur ut principium, medium, et media chorda quae dicitur mesa, cui propinquiores dicuntur paranitae, et
per hoc priores dicuntur nitis. Ista ergo dicuntur priora per hunc modum, scilicet per ordinem quantitatis vel continuae
vel discretae.
[82511] In Metaphysic., lib. 5 l. 13 n. 11
Secundo ibi alio vero ostendit quomodo aliquid dicitur prius altero in cognitione. Illud autem prius est cognitione, quod
etiam prius est simpliciter, non secundum quid, sicut erat in loco: nam res per sua principia cognoscitur. Sed, cum
cognitio sit duplex, scilicet intellectus vel rationis, et sensus, aliter dicimus aliqua priora secundum rationem, et aliter
secundum sensum.
[82512] In Metaphysic., lib. 5 l. 13 n. 12
Ponit autem tres modos, secundum quos aliquid est prius ratione sive cognitione intellectiva; quorum primus est
secundum quod universalia sunt priora singularibus, licet in cognitione sensitiva accidat e converso. Ibi enim singularia
sunt priora. Ratio enim est universalium, sensus autem singularium. Unde sensus non cognoscit universalia nisi per
accidens, inquantum cognoscit singularia, de quibus universalia praedicantur. Cognoscit enim hominem inquantum
cognoscit Socratem, qui est homo. E contrario autem intellectus cognoscit Socratem inquantum cognoscit hominem.
Semper autem quod est per se est prius eo quod est per accidens.
[82513] In Metaphysic., lib. 5 l. 13 n. 13
Secundum modum ponit et secundum dicit, quod secundum rationem prius est accidens quam totum, idest quam
compositum ex subiecto et accidente; et musicus homo cognosci non potest sine ratione huius partis, quod est
musicum. Eodem modo quaecumque alia simplicia sunt priora secundum rationem compositis, cum in sensu sit e
converso. Nam sensui primo composita offeruntur.
[82514] In Metaphysic., lib. 5 l. 13 n. 14
Tertium modum ponit ibi amplius priora dicit, quod priora dicuntur etiam secundum rationem, passiones, sicut
rectitudo habetur prior levitate. Rectitudo enim est per se passio lineae, levitas autem superficiei, linea vero naturaliter
est prior superficie. Secundum autem sensum prior est superficies linea, et passiones compositorum passionibus
simplicium. Haec igitur dicuntur priora per hunc modum, scilicet per ordinem cognoscendi.
[82515] In Metaphysic., lib. 5 l. 13 n. 15

