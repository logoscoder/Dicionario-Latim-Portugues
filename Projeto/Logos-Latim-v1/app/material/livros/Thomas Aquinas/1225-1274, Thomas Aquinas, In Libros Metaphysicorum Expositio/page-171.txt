Quartus modus est secundum quod subiectum, idest substantia particularis dicitur esse substantia. Dicitur autem
subiectum de quo alia dicuntur, vel sicut superiora de inferioribus, ut genera et species et differentiae; vel sicut accidens
praedicatur de subiecto, ut accidentia communia et propria; sicut de Socrate praedicatur homo, animal, rationabile,
risibile et album; ipsum autem subiectum non praedicatur de alio. Quod est intelligendum per se. Per accidens enim
nihil prohibet Socratem de hoc albo praedicari, vel de animali, vel de homine; quia id, cui inest album, aut animal, aut
homo, Socrates est. De seipso autem praedicatur per se, cum dicitur, Socrates est Socrates. Patet autem, quod
subiectum hic dicitur, quod in praedicamentis nominatur substantia prima, ex hoc, quod eadem definitio datur de
subiecto hic, et ibi de substantia prima.
[82840] In Metaphysic., lib. 7 l. 2 n. 5
Unde concludit quod determinandum est de hoc, idest de subiecto vel de substantia prima, quia tale subiectum maxime
videtur substantia esse. Unde in praedicamentis dicitur quod talis substantia est quae proprie et principaliter et maxime
dicitur. Huiusmodi enim secundum se omnibus aliis substant, scilicet speciebus et generibus et accidentibus.
Substantiae vero secundae, idest genera et species, substant solis accidentibus. Et hoc etiam non habent nisi ratione
primarum. Homo enim est albus inquantum hic homo est albus.
[82841] In Metaphysic., lib. 7 l. 2 n. 6
Unde patet quod fere eadem est divisio substantiae hic posita, cum illa quae ponitur in praedicamentis. Nam per
subiectum intelligitur hic substantia prima. Quod autem dixit genus et universale, quod videtur ad genus et species
pertinere, continetur sub substantiis secundis. Hoc autem quod quid erat esse hic ponitur, sed ibi praetermittitur, quia
non cadit in praedicamentorum ordine nisi sicut principium. Neque enim est genus neque species neque individuum,
sed horum omnium formale principium.
[82842] In Metaphysic., lib. 7 l. 2 n. 7
Deinde cum dicit tale vero subdividit quartum modum praemissae divisionis; hoc scilicet quod dixerat subiectum: et
circa hoc tria facit. Primo namque ponit divisionem. Secundo comparat partes divisionis adinvicem, ibi, quare si
species et cetera. Tertio ostendit quomodo de istis partibus divisionis sit agendum, ibi, attamen eam quae nunc ex
ambobus et cetera. Dicit ergo primo, quod subiectum, quod est prima substantia particularis, in tria dividitur; scilicet in
materiam, et formam, et compositum ex eis. Quae quidem divisio non est generis in species, sed alicuius analogice
praedicati, quod de eis, quae sub eo continentur, per prius et posterius praedicatur. Tam enim compositum quam
materia et forma particularis substantia dicitur, sed non eodem ordine; et ideo posterius inquiret quid horum per prius
sit substantia.
[82843] In Metaphysic., lib. 7 l. 2 n. 8
Exemplificat autem hic membra in artificialibus, in quibus aes est ut materia, figura ut forma speciei, idest dans
speciem, statua compositum ex his. Quae quidem exemplificatio non est accipienda secundum veritatem, sed secundum
similitudinem proportionis. Figura enim et aliae formae artificiales non sunt substantiae, sed accidentia quaedam. Sed
quia hoc modo se habet figura ad aes in artificialibus, sicut forma substantialis ad materiam in naturalibus, pro tanto
utitur hoc exemplo, ut demonstret ignotum per manifestum.
[82844] In Metaphysic., lib. 7 l. 2 n. 9
Deinde cum dicit quare si species comparat partes divisionis praemissae adinvicem: et circa hoc tria facit. Primo
ostendit quod forma sit magis substantia quam compositum. Secundo ostendit, quod materia sit maxime substantia,
quod erat opinio quorumdam, ibi, et adhuc materia substantia sit. Tertio ostendit quod tam forma quam compositum est
magis substantia quam materia, ibi, sed impossibile et cetera. Dicit ergo primo, quod species, idest forma, prior est
materia. Materia enim est ens in potentia, et species est actus eius. Actus autem naturaliter prior est potentia. Et
simpliciter loquendo prior tempore, quia non movetur potentia ad actum nisi per ens actu; licet in uno et eodem quod
quandoque est in potentia, quandoque in actu, potentia tempore praecedat actum. Unde patet, quod forma est prior
quam materia, et etiam est magis ens quam ipsa, quia propter quod unumquodque et illud magis. Materia autem non fit
ens actu nisi per formam. Unde oportet quod forma sit magis ens quam materia.
[82845] In Metaphysic., lib. 7 l. 2 n. 10
Et ex hoc ulterius sequitur, quod eadem ratione forma sit prior composito ex utrisque, inquantum est in composito
aliquid de materia. Et ita participat aliquid de eo quod est posterius secundum naturam, scilicet de materia. Et iterum
patet, quod materia et forma sunt principia compositi. Principia autem alicuius sunt eo priora. Et ita, si forma est prior
materia, erit prior composito.
[82846] In Metaphysic., lib. 7 l. 2 n. 11
Et quia posset alicui videri, quod ex quo philosophus ponit omnes modos, quibus dicitur substantia, quod hoc sufficeret
ad sciendum quid est substantia; ideo subiungit dicens, quod nunc dictum est quid sit substantia solum typo, idest
dictum est solum in universali, quod substantia est illud, quod non dicitur de subiecto, sed de quo dicuntur alia; sed
oportet non solum ita cognoscere substantiam et alias res, scilicet per definitionem universalem et logicam: hoc enim
non est sufficiens ad cognoscendum naturam rei, quia hoc ipsum quod assignatur pro definitione tali, est manifestum.
Non enim huiusmodi definitione tanguntur principia rei, ex quibus cognitio rei dependet; sed tangitur aliqua communis
conditio rei per quam talis notificatio datur.
[82847] In Metaphysic., lib. 7 l. 2 n. 12

