Ad horum autem evidentiam considerandum est, quod quanto aliqua causa est altior, tanto eius causalitas ad plura se
extendit. Habet enim causa altior proprium causatum altius quod est communius et in pluribus inventum. Sicut in
artificialibus patet quod ars politica, quae est supra militarem, ad totum statum communitatis se extendit. Militaris
autem solum ad eos, qui in ordine militari continentur. Ordinatio, autem quae est in effectibus ex aliqua causa tantum se
extendit quantum extendit se illius causae causalitas. Omnis enim causa per se habet determinatos effectus, quos
secundum aliquem ordinem producit. Manifestum igitur est, quod effectus relati ad aliquam inferiorem causam nullum
ordinem habere videntur, sed per accidens sibiipsis coincidunt; qui si referantur ad superiorem causam communem,
ordinati inveniuntur, et non per accidens coniuncti, sed ab una per se causa simul producti sunt.
[82772] In Metaphysic., lib. 6 l. 3 n. 16
Sicut floritio huius herbae vel illius, si referatur ad particularem virtutem, quae est in hac planta vel in illa, nullum
ordinem habere videtur,- immo videtur esse accidens -, quod hac herba florente illa floreat. Et hoc ideo, quia causa
virtutis huius plantae extendit se ad floritionem huius, et non ad floritionem alterius: unde est quidem causa, quod haec
planta floreat, non autem quod simul cum altera. Si autem ad virtutem corporis caelestis, quae est causa communis,
referatur, invenitur hoc non esse per accidens, quod hac herba florente illa floreat, sed esse ordinatum ab aliqua prima
causa hoc ordinante, quae simul movet utramque herbam ad floritionem.
[82773] In Metaphysic., lib. 6 l. 3 n. 17
Invenitur autem in rebus triplex causarum gradus. Est enim primo causa incorruptibilis et immutabilis, scilicet divina;
sub hac secundo est causa incorruptibilis, sed mutabilis; scilicet corpus caeleste; sub hac tertio sunt causae corruptibiles
et mutabiles. Hae igitur causae in tertio gradu existentes sunt particulares, et ad proprios effectus secundum singulas
species determinatae: ignis enim generat ignem, et homo generat hominem, et planta plantam.
[82774] In Metaphysic., lib. 6 l. 3 n. 18
Causa autem secundi gradus est quodammodo universalis, et quodammodo particularis. Particularis quidem, quia se
extendit ad aliquod genus entium determinatum, scilicet ad ea quae per motum in esse producuntur; est enim causa
movens et mota. Universalis autem, quia non ad unam tantum speciem mobilium se extendit causalitas eius, sed ad
omnia, quae alterantur et generantur et corrumpuntur: illud enim quod est primo motum, oportet esse causam omnium
consequenter mobilium.
[82775] In Metaphysic., lib. 6 l. 3 n. 19
Sed causa primi gradus est simpliciter universalis: eius enim effectus proprius est esse: unde quicquid est, et
quocumque modo est, sub causalitate et ordinatione illius causae proprie continetur.
[82776] In Metaphysic., lib. 6 l. 3 n. 20
Si igitur ea quae hic sunt contingentia, reducamus in causas proximas particulares tantum, inveniuntur multa fieri per
accidens, tum propter concursum duarum causarum, quarum una sub altera non continetur, sicut cum praeter
intentionem occurrunt mihi latrones. (Hic enim concursus causatur ex duplici virtute motiva, scilicet mea et latronum).
Tum etiam propter defectum agentis, cui accidit debilitas, ut non possit pervenire ad finem intentum; sicut cum aliquis
cadit in via propter lassitudinem. Tum etiam propter indispositionem materiae, quae non recipit formam intentam ab
agente, sed alterius modi sicut accidit in monstruosis partibus animalium.
[82777] In Metaphysic., lib. 6 l. 3 n. 21
Haec autem contingentia, si ulterius in causam caelestem reducantur, multa horum invenientur non esse per accidens;
quia causae particulares etsi non continentur sub se invicem, continentur tamen sub una causa communi caelesti; unde
concursus earum potest habere aliquam unam causam caelestem determinatam. Quia etiam virtus corporis caelestis et
incorruptibilis est et impassibilis, non potest exire aliquis effectus ordinem causalitatis eius propter defectum vel
debilitatem ipsius virtutis. Sed quia agit movendo, et omne tale agens requirit materiam determinatam et dispositam,
potest contingere quod in rebus naturalibus virtus caelestis non consequatur suum effectum propter materiae
indispositionem; et hoc erit per accidens.
[82778] In Metaphysic., lib. 6 l. 3 n. 22
Quamvis igitur multa, quae videntur esse per accidens reducendo ipsa ad causas particulares, inveniantur non esse per
accidens reducendo ipsa ad causam communem universalem, scilicet virtutem caelestem, tamen etiam hac reductione
facta, inveniuntur esse aliqua per accidens, sicut superius est habitum a philosopho. Quando enim agens aliquod inducit
effectum suum ut in pluribus, et non semper, sequetur, quod deficiat in paucioribus, et hoc per accidens est. Si igitur
corpora caelestia effectos suos inducunt in inferiora corpora, ut in pluribus, et non semper, propter materiae
indispositionem, sequetur, quod ipsum sit per accidens, quod virtus caelestis effectum suum non consequatur.
[82779] In Metaphysic., lib. 6 l. 3 n. 23
Licet etiam ex hoc inveniantur aliqua per accidens, facta reductione ad corpus caeleste: quia in istis inferioribus sunt
aliquae causae agentes, quae possunt per se agere absque impressione corporis caelestis, scilicet animae rationales, ad
quas non pertingit virtus corporis caelestis (cum sint formae corporibus non subiectae), nisi forte per accidens,
inquantum scilicet ex impressione corporis caelestis fit aliqua immutatio in corpore, et per accidens in viribus animae,
quae sunt actus quarumdam partium corporis, ex quibus anima rationalis inclinatur ad agendum, licet nulla necessitas
inducatur, cum habeat liberum dominium super passiones, ut eis dissentiat. Illa igitur, quae in his inferioribus
inveniuntur per accidens fieri reducendo ad has causas, scilicet animas rationales, prout non sequuntur inclinationem,
quae est ex impressione caelesti, non invenientur per se fieri per reductionem ad virtutem corporis caelestis.

