non est de patre genita, non videtur de matre esse nata, ne res aliqua filiationis nomen habeat in humanitate quae
non habet in divinitate.
Et sic, cum divina essentia non sit nata de patre, non potest dici esse de matre.
Sed dicendum, quod sicut improprie essentia divina dicitur generans vel genita secundum generationem
aeternam, inquantum essentia ponitur pro persona, ut intelligatur essentia generare, quia pater, qui est essentia
generat; secundum eundem modum dicitur essentia divina nata de virgine, quia filius Dei, qui est divina essentia,
est de virgine natus.
|+18 Capitulus 18: Quomodo intelligitur cum dicitur deitas homo facta.
Item potest esse dubium quod Athanasius dicit in eadem epistola: deitas homo facta, per suum spiritum sibi
ecclesiam conformavit. Dicit enim Magister in quinta distinctione tertii libri sententiarum, quod non debet dici
quod divina natura sit caro facta, sicut dicitur: verbum caro factum est. Sic autem dicitur verbum caro factum est
quia verbum homo factus est. Non ergo debet dici quod divina essentia, sive divinitas, facta sit homo.
Sed dicendum, quod non dicitur divinitas esse facta homo quasi divina natura sit conversa in humanam, sed per
illum modum quo dicitur quod natura divina assumpsit naturam humanam in una persona, scilicet verbi. Sicut
etiam Damascenus dicit, quod natura divinitatis in una suarum personarum incarnata est, idest carni unita.
Sciendum tamen, quod alia ratione dicitur quod verbum est homo, et quod divinitas est homo. Cum enim dicitur,
verbum est homo, est praedicatio per informationem; quia scilicet persona verbi est subsistens in humana natura.
Cum vero dicitur, divinitas est homo, non est praedicatio per informationem, quia humana natura non informat
divinam, sed est praedicatio per identitatem; sicut etiam cum dicitur, essentia divina est pater, vel, essentia divina
est filius: homo enim supponit pro persona filii, cum dicitur, divinitas est homo. Et eadem ratio veritatis est cum
dicitur, divinitas facta est homo, quia incepit esse persona filii incarnata, quod importatur in nomine hominis,
licet non inceperit esse filii persona: semper enim deitas fuit filius, sed non semper fuit homo.
|+19 Capitulus 19: Quomodo intelligitur quod filius Dei assumpsit humanam naturam in sua essentia.
Item dubium videtur quod Athanasius dicit in III sermone nicaeni Concilii de filio Dei loquens: in sua usia, idest
essentia, nostram naturam a nobis assumpsit. Cum enim assumptio ad unionem terminetur: sicuti unio non est
facta in natura, sed in persona, ita non videtur quod humana natura sit assumpta in essentia filii.
Dicendum est ergo, quod locutio est impropria, et est sic exponenda: assumpsit naturam nostram in sua usia,
idest ut esset unita suae usiae in una persona.
|+20 Capitulus 20: Quomodo intelligitur cum dicitur, hominem esse assumptum.
Item videtur esse dubium quod Athanasius dicit in eodem sermone, hominem esse assumptum, sic inquiens, ex
persona filii loquens: pro pleno homine assumpto, plenum et perfectum hominibus donem spiritum sanctum
Deum; et in epistola ad serapionem: communio ecclesiae est a patre per filium in spiritu sancto per deificum et
Deum factum hominem ab eodem filio assumptum.
Sciendum est autem, quod cum nihil sumat seipsum, oportet semper esse diversum assumens et assumptum,
sicut et recipiens et receptum. Si ergo homo dicitur assumptus a filio Dei, oportet quod id quod supponitur
nomine hominis, diversum sit ab eo quod supponitur in nomine filii Dei.
Nomine autem hominis potest supponi vel aliqua persona hominis completa, vel saltem aliquod suppositum
hominis, non habens rationem personae. Si ergo dicatur quod homo sit assumptus, secundum quod homo
supponit pro aliqua persona humana, sic sequetur quod persona divina assumpsit humanam personam, et sic
erunt duae personae in Christo: quod est haeresis Nestorianae; et ideo Augustinus dicit in Lib. De fide ad
Petrum, quod Deus verbum non accepit personam hominis, sed naturam.
Quidam vero dixerunt, volentes hunc errorem vitare, quod cum dicitur homo assumptus a verbo, in nomine
hominis intelligitur quoddam suppositum humanae naturae, quod est hic homo, non tamen est persona hominis,
quia non est per se separatim existens, sed est unitum alicui digniori, scilicet filio Dei. Et quia hoc suppositum
hominis, quod significatur assumptum, cum dicitur homo assumptus, est aliud a supposito filii Dei, dicunt in
Christo duo supposita, sed non duas personas.
Sed ad hanc positionem sequitur quod haec propositio non sit vera: filius Dei est homo. Impossibile est enim
quod duorum quorum unum est aliud secundum suppositum ab altero, unum de altero vere praedicetur. Et ideo
communiter tenetur, quod sit unum tantum suppositum, quod supponitur nomine hominis, et nomine filii Dei. Ex
quo sequitur quod haec sit falsa vel impropria: homo est assumptus; sed est exponenda: filius Dei assumpsit
hominem, idest humanam naturam.
|+21 Capitulus 21: Quomodo intelligitur quod dicitur, quod Deus fecit hominem Deum.

8

