Sed et ipso verbo processionis utitur epiphanius in Lib. De trinitate, dicens: secundum quem modum nemo novit
patrem nisi filius, neque filium novit quis nisi pater; sic audeo dicere, neque spiritum novit quis, nisi pater et
filius, a quo accipit, et a quo procedit. Et Athanasius in symbolo dicit: spiritus sanctus a patre et filio, non factus
nec creatus nec genitus, sed procedens.
|+28 Capitulus 28: Quod ad ostendendum processionem spiritus sancti, eisdem rationibus utuntur Graeci et
Latini doctores.
Considerandum est etiam, quod eisdem rationibus utuntur doctores Graecorum ad ostendendum processionem
spiritus sancti a filio quibus et utuntur Latini doctores.
Argumentatur enim Anselmus in lib.
De processione spiritus ad ostendendam processionem spiritus sancti ex hoc quod pater et filius sunt unius
essentiae. Ex quo sequitur quod pater et filius non differant ab invicem nisi in hoc quod hic est pater, et ille
filius. Habere autem spiritum sanctum ex se procedentem non pertinet ad rationem paternitatis, neque ad
rationem filiationis. Non enim ex hoc pater dicitur pater, quod spiritus sanctus ab eo procedit; neque filiationi
repugnat quod habeat ex se spiritum procedentem. Relinquitur ergo quod habere ex se spiritum procedentem, est
commune patri et filio.
Et similiter Niceta super ioannem sic argumentatur: ex quo filius omnia quae patris sunt, essentialiter habet,
habet et spiritum; et Cyrillus dicit in lib.
Thesaurorum: vere spiritum Christi et spiritum patris apostolus dixit esse unum, et non plures: quoniam omnia
quae sunt patris, veraciter et proprie transeunt secundum naturam in vero filio.
Ex hoc autem patet quod cum dicitur in evangelio, spiritus sanctus a patre procedere, datur intelligi quod
procedat a filio, licet in evangelio non addatur.
Ea enim quae essentialiter dicuntur de patre et filio, dicta de patre, oportet quod intelligantur de filio, etiam si
cum exclusione dicatur; sicuti cum dicitur Ioan. XVII, 3: ut cognoscant te solum Deum verum; et I Tim. VI, 15:
quem, scilicet Christum, suis temporibus ostendet beatus et solus potens rex regum et Dominus dominantium,
qui solus habet immortalitatem. Intelliguntur enim huiusmodi et de filio verificari ea ratione, quia filius et pater
secundum essentiam unum sunt, secundum quod dicitur Ioan. X, 30: ego et pater unum sumus.
Cum ergo habere spiritum ex se procedentem, sit commune patri et filio, sicut ea quae essentialiter dicuntur, ut
ex dictis patet; cum dicitur in evangelio, spiritus sanctus a patre procedere, intelligendum est quod procedat a
filio. Eadem ratione cum in symbolo a patribus edito dictum est quod spiritus sanctus procedat a patre, intelligi
oportet quod procedat et a filio; sicut cum in eodem symbolo dicitur de patre quod sit omnipotens, et visibilium
et invisibilium factor, oportet quod et de filio intelligatur.
|+29 Capitulus 29: Quod spiritus sanctus distinguitur a filio per hoc quod est ab eo.
Ostenditur etiam ex dictis dictorum patrum, quod spiritus sanctus a filio distinguitur per hoc quod ab eo est.
Dicit enim Gregorius Nyssenus: dogma faciens de deitate, incommutabilem esse naturam divinam confitemur, et
differentiam quae est secundum causam et causatum, non negamus; idest, secundum principium et quod est de
principio, ut supra expositum est. Et postea subdit: item aliam differentiam intelligimus: unum nempe
propinquum ex primo, scilicet filium ex patre; alium autem ex propinquo et ex primo, spiritum scilicet ex filio et
ex patre.
Patet ergo quod per primam differentiam spiritus sanctus et filius a patre distinguuntur; per secundam autem
distinguitur spiritus sanctus a filio; quia scilicet filius a patre procedit, non per spiritum, sed spiritus sanctus per
filium. Sicut et Richardus de s. Victore in V de trinitate, ostendit duarum processionum differentiam per hoc
quod filius procedit ab uno tantum, spiritus vero sanctus a duobus. Relinquitur ergo secundum utriusque
sententiam quod filius et spiritus sanctus ab invicem non distinguerentur, si unus ab alio non esset.
|+30 Capitulus 30: Quod oportet distinctionem personarum esse secundum aliquem ordinem naturae.
Item distinctio personarum oportet quod sit secundum aliquem ordinem, qui est ordo naturae, ut Augustinus
dicit.
Unde et ordinem personarum distinctarum Athanasius in epistola ad serapionem catenae assimilat, dicens:
equidem qui caput catenae trahit, medium et aliam extremitatem trahit; sic et qui in spiritum blasphemat, tertiam
personam; et in filium medium, et in patrem extremum, idest principium caput catenae trini discreti inconfusi
ordinis divini blasphemat; sicut et e converso qui spiritum credit et recipit Deum, recipit et filium cuius et a quo
est: sicut qui tenet unum caput catenae ad se trahens, medium eius tenet, et per medium aliud caput apprehendit.
Et propter hoc etiam in eadem epistola idem dicit, quod spiritus Paraclitus terminus trini beati et superessentialis
divini ordinis, infallibiliter terminat proprium finem in se sua hypostasi, sicut et pater tenet ipsius ordinis caput et
fontale principium imprincipiatus ipse. Medium autem extremitatum ordinis veraciter tenet filius inter patrem
19

