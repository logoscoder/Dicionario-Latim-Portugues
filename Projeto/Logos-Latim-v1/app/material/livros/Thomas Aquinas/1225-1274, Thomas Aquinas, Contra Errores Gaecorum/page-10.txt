Sed dicendum, quod dicit basilius, in Angelis non esse quantum ad naturam secundum et tertium, non est
intelligendum quod unus non sit perfectioris naturae quam alius, sed quia omnes communicant in una generis
natura, licet non in natura speciei.
|+26 Capitulus 26: Quomodo intelligitur quod dicitur, quod docente Paulo etiam seraphim addiscunt.
Item dubium est quod dicit Cyrillus in libro thesaurorum, quod docente Paulo non solum humana ratio addiscit,
verum etiam et seraphim supernis mysteria cordis paterni occulta reserantur.
Ex quo videtur quod ad Angelos etiam summos cognitio deveniat per homines.
Et videtur hoc esse dictum propter id quod habetur Ephes. III, 8: mihi omnium sanctorum minimo data est gratia
haec, in gentibus evangelizare investigabiles divitias gratiae Christi ut innotescat principibus et potestatibus in
caelestibus per ecclesiam multiformis sapientia Dei.
Sed contrarium huius docet Dionysius in IV cap. Angelicae hierarchiae, ostendens quod cognitio divinorum
prius ad Angelos quam ad homines pervenit; et in VII eiusdem libri capitulo dicit, quod seraphim immediate a
Deo edocentur. Et Augustinus dicit super Genesim ad litteram, quod non latuit Angelos mysterium regni
caelorum, quod opportuno tempore revelatum est pro nostra salute.
Et ideo dicendum est quod cum Angelorum non sit futura praenoscere, sed Dei solius, licet Angeli ipsum
mysterium nostrae redemptionis a saeculis cognoverint, ut Augustinus dicit, tamen aliquas huius redemptionis
circumstantias nesciverunt plene quandiu erant futura, sed eis completis, eorum notitiam acceperunt, sicut et
aliorum quae praesentialiter fiunt. Non ergo sic intelligendum est quod docente Paulo mysteria divina supernis
seraphim sint revelata, quasi ipsi a Paulo didicerint, sed quia Paulo praedicante, et aliis apostolis, perficiebantur
ea quae praesentialiter Angeli cognoscebant, et futura ignoraverant.
Et hoc sonant verba Hieronymi dicentis, angelicas dignitates praefatum mysterium ad purum non intellexisse,
donec completa est passio Christi, et apostolorum praedicatio per gentes dilatata.
|+27 Capitulus 27: Quomodo intelligitur cum dicitur, quod spiramen quod spiravit Deus in faciem hominis, non
est anima rationalis, sed spiritus sancti effusio.
Item dubium est quod Cyrillus dicit, quod cum dicitur genes. I, quod spiravit Deus in faciem hominis spiraculum
vitae, ut fieret homo in animam viventem: ipsum spiramen non dicimus animam: si enim esset anima
inconvertibilis esset et non peccaret, quia de essentia esset divina: sed sancti spiritus effusionem in ipso principio
superpositam humanae animae dixit Moyses; quod est contra expositionem Augustini, qui animam humanam per
illud spiramen ponit, et ostendit quod non propter hoc sequitur quod sit de substantia divina. Est enim tropica
locutio, ut dicatur inspirasse non corporaliter, sed quia spiritum, idest animam, fecit ex nihilo.
Et quod est amplius, videtur esse repugnans dictis apostoli, qui I ad cor. XV, 45, dicit: factus est primus homo
Adam in animam viventem; novissimus Adam in spiritum vivificantem; sed non prius quod spirituale est, sed
quod animale. Ubi expresse illam vitam animae dicit esse aliam a vita quae est per spiritum sanctum: unde illa
inspiratio per quam dicitur homo factus in animam viventem, non potest de gratia spiritus sancti intelligi.
Unde dicendum est, quod expositio Cyrilli non potest esse litteralis, sed solum allegorica.
|+28 Capitulus 28: Quomodo intelligitur quod qui semel blasphemat, impossibile est non blasphemare.
Item dubium esse potest de hoc quod Athanasius in epistola ad serapionem dicit, quod Arianos qui non semel
tantum, sed pluries blasphemarunt, impossibile est non blasphemare: quod videtur esse libertati arbitrii
repugnans.
Sed dicendum, quod impossibile hic pro difficili sumitur, quae difficultas ex consuetudine provenit; sicut et Ier.
XIII, 23, dicitur: si mutare potest Aethiops pellem suam, et vos poteritis benefacere, cum didiceritis malum.
|+29 Capitulus 29: Quomodo intelligitur quod dicitur, quod fides non sit praedicabilis.
Item dubium est quod chrysostomus dicit in sermone de fide, quod fides est non praedicabilis. Sed intelligendum
est, idest per praedicationem non perfecte explicabilis.
|+30 Capitulus 30: Quomodo intelligitur quod dicitur, quod fides non sit nobis ministrata per Angelos.
Item dubium est de hoc quod Athanasius dicit quod fides nobis administrata est non ab Angelis, neque a signis et
portentis; cum dicatur Hebr. II, 4, quod fides annuntiata est contestante Deo signis et portentis.
Sed intelligendum est, quod fides nostra non habet auctoritatem neque ab Angelis, neque ab aliquibus miraculis
factis, sed a revelatione patris per filium et spiritum sanctum; licet et Angeli ea quae sunt fidei nostrae
revelaverint aliquibus, ut zachariae, et mariae, et ioseph; et etiam ad fidei robur miracula plurima facta sint.
10

