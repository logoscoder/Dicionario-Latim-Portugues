quos ipsi sponso verbo et sacramento rei praeclarae genuit, poena alacriter expeditur, secundum quod
praedicamus dogma veritatis servantes, ita et credimus.
Item theodoretus episcopus Cyrensis super illud I ad Cor. III, 11: si cuius opus arserit etc., sic dicit: dicit
apostolus, quod salvabitur sic tanquam per conflatorium ignem purgantem quidquid intervenit per incautelam
practicae vitae ex pulvere saltem pedum terreni sensus: in quo igne tandiu manet, quandiu quidquid corpulentiae
et terreni affectus inhaesit, purgetur: pro quo mater ecclesia orat et dona pacifica devote offert; et sic per hoc
mundus et inde prius exiens, Domini Sabaoth purissimis oculis immaculatus assistit.
|+41 Capitulus 41: Epilogus.
Haec sunt, pater sanctissime, quae ex auctoritatibus doctorum Graecorum secundum vestram iussionem excepi et
exponenda, et ad confirmationem verae fidei inducenda. Inveniuntur tamen inter praedictas auctoritates quaedam
indecentes expositiones interpositae, sicut quod logon exponit translator fere ubique sermonem mentalem, cum
secundum usum Scripturae Latinae convenientius exponeret verbum. Et hypostasim exponit essentialem
personam; quam expositionem sequens aliquando cogitur inconveniens dicere, sicut ubi dicit: Deus trinipostatos,
idest trinus essentialiter personalis: hoc enim est omnino erroneum, quod Deus sit essentialiter trinus. Sufficeret
autem pro hypostasi transferre simpliciter personam. Sic enim utimur nomine personae in confessione fidei, sicut
Graeci nomine hypostasis, ut Augustinus dicit, licet non sit omnino eadem ratio significandi per nomen.
Inducit etiam ad laudem sanctorum patrum aliqua quae modum puri hominis excedunt, aliquos nominans patres
fidei, quod solius Christi est, a quo secundum apostolum ad Heb. II, principium accepit fides enarrandi. Ceteri
vero possunt dici doctores, vel expositores fidei, non autem patres.
Inducit etiam in principio huius libelli quasdam auctoritates sacrae Scripturae, quae si nude proferantur, non
expresse probant processionem spiritus sancti a filio, sicut quod inducit: spiritus Domini ferebatur super aquas et
ego sum Deus Abraham, etc..
Utitur etiam et ipse aliquibus modis loquendi quos in auctoritatibus sanctorum patrum invenit, qui, sicut superius
dictum est, magis sunt reverenter in dictis patrum exponendi, quam ab aliis usurpandi: sicut quod in divinis
personis sit primum, secundum et tertium, et causa et causatum.
In suis etiam expositionibus multis impropriis verbis et indecentibus utitur, sicut quod dicit, quod filius habet
proprietatem geminam inter patrem et spiritum, ut ita dicam, subalternam per modum praedicandi. Primo se
habet ad patrem tanquam subiectum ad praedicatum, et secundo ut praedicatum ad subiectum ad spiritum
sanctum. Quod est omnino erroneum.
Item dicit, quod imago in Graeco idem est quod entitas secunda: quod omnino indecenter dicitur. Item dicit,
quod imago non importat originem; quod est contra Augustinum in Lib. Lxxxiii quaestionum.
Sunt autem fortassis et alia in praedicto libello quae vel dubia esse possunt, et expositione indigerent, vel quae ad
fidei assertionem utilia esse possent, sed ad ea quae praemissa sunt, ut credo, fere omnia possunt reduci.

23

