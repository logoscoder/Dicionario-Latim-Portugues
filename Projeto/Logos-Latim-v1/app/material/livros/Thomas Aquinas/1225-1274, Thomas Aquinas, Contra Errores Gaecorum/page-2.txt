sole et fluvius a fonte et a causa omne causatum. Qui autem iniuriatur vel negat causatum, equidem et causam
eius negat. Dicat causatus genitus filius: qui me spernit, spernit eum qui me misit. Et alibi: non est imprincipiatus
spiritus, hoc est sine principio et causa: sed potius ipsum demonstrat Deum verum, principiatum tamen non ex
tempore, sed ex causa verae originis. Item basilius spiritus sanctus ab ipso Deo missus, causam habet ipsum. Et
item theodoritus super epistolam ad Heb.: causa filii pater est.
Apud Latinos autem non est consuetum quod pater dicatur causa filii vel spiritus sancti, sed solum principium
vel auctor. Et hoc propter tria.
Primo quidem, quia pater non posset intelligi causa filii per modum causae formalis vel materialis vel finalis, sed
solum per modum causae originantis, quae est causa efficiens. Hanc autem semper invenimus secundum
essentiam diversam ab eo cuius est causa. Et ideo, ne intelligeretur esse filius alterius essentiae a patre, non
consuevimus dicere patrem esse causam filii, sed magis utimur illis nominibus quae significant originem cum
quadam consubstantialitate, sicut fons, caput et alia huiusmodi.
Secundo, quia causae apud nos correspondet effectus: unde patrem non dicimus esse causam, ne aliquis intelligat
filium esse factum. Nam et apud Philosophos prima causa Deus nominatur; omne autem causatum sub
universitate creaturarum comprehenditur apud eos: et ideo si filius causam dicatur habere, posset intelligi quod
sub universitate creaturarum comprehenderetur.
Tertio, quia de divinis non de facili debet homo aliter loqui quam sacra Scriptura loquatur. Scriptura autem sacra
patrem nominat principium filii, ut patet Ioan. I, 1: in principio erat verbum. Nusquam autem dicit patrem
causam, vel filium causatum. Unde, cum causa plus dicat quam principium, non praesumimus patrem dicere
causam, nec filium causatum.
Nihil autem ad originem pertinens, adeo proprie dicitur in divinis, sicut hoc nomen principium.
Quia enim ea quae sunt in Deo, incomprehensibilia sunt, et definiri a nobis non possunt, convenientius utimur in
Deo nominibus communibus quam propriis: propter quod maxime proprium nomen eius dicitur esse qui est,
quod est communissimum, ut patet Exod. III. Sicut autem causa est communius quam elementum, ita et
principium quam causa: dicitur enim punctum principium lineae, sed non causa. Et ideo convenientissime
nomine principii utimur in divinis.
Nec tamen intelligendum est, quod sancti praedicti, qui nomine causae et causati utuntur in divinis personis,
intendant diversitatem naturae inducere, aut filium esse creaturam. Sed per hoc volunt ostendere solam originem
personarum, sicut nos nomine principii. Unde dicit Gregorius Nyssenus: causam autem et causatum dicentes,
non naturam propter haec nomina significamus. Neque enim haec nomina loco essentiae vel naturae ratione
damus; sed qualiter se habent differentiam, demonstramus; ut scilicet filium non ingenitum esse, neque patrem
per generationem aliquam demonstramus ab aliquo. Item basilius dicit: spiritum sanctum dico ingenitum, non
habere patrem; nec creatorem; quia non est creatus; sed causam habet Deum, cuius est vere spiritus, a quo et
procedit.
|+2 Capitulus 2: Quomodo intelligitur cum dicitur, quod filius sit secundus a patre, et spiritus sanctus sit tertius.
Item invenitur in auctoritatibus praedictorum doctorum, quod filius sit secundus a patre, et spiritus sanctus tertius
ab eodem. Dicit enim Athanasius in sermone ad serapionem: spiritus sanctus tertius est a patre; a filio tamen est
secundus. Et basilius dicit: dignitate quidem, et ordine secundus est a filio spiritus.
Hoc autem alicui potest videri esse falsum. In divinis enim personis non est nisi ordo naturae, secundum quem,
ut Augustinus dicit, non est alter prior altero, sed est alter ex altero.
Nullus enim modus prioritatis est, secundum quem pater prior filio dici possit.
Neque enim prior tempore, cum filius sit aeternus; neque prior natura, cum patris et filii sit una natura; neque
dignitate, cum pater et filius sint aequales; neque etiam intellectu, cum non distinguantur nisi relationibus,
relativa autem sunt simul secundum intellectum, cum unum sit de intellectu alterius. Et ita patet, quod proprie
loquendo, filius non possit dici secundus a patre, nec spiritus sanctus tertius a patre.
Dicunt ergo doctores praedicti, filium esse secundum et spiritum sanctum tertium, secundum ordinem in
numerando, quod patet ex ipso basilio, qui dicit: recepimus spiritum sanctum a patre et filio, tertium
connumeratum, et glorificatum spiritum ipsius filii Dei, qui tradens ordinem salutiferi baptismatis, dixit: euntes,
baptizate omnes gentes in nomine patris et filii et spiritus sancti. Et epiphanius dicit: spiritus Dei ex patre et ex
filio tertius est appellatione.
Quod autem dicit basilius, quod spiritus est secundus a filio dignitate, videtur maiorem habere calumniam: quia
videtur in dignitate trinitatis constituere gradum, cum sit par dignitas et eadem trium personarum.
Potest autem hoc exponi non de dignitate naturali, sed de personali; sicut et secundum nos dicitur, quod persona
est hypostasis proprietate distincta ad dignitatem pertinente. Secundum quem modum dicit Hilarius, quod pater
est maior filio propter auctoritatem originis; filius tamen non est minor patre propter substantiae unitatem.
|+3 Capitulus 3: Quomodo intelligitur hoc quod spiritus sanctus sit tertium lumen.

2

