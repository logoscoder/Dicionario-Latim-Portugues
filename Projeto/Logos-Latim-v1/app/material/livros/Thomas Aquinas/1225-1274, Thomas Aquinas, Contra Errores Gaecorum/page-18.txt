sine principio, filium vero principium a patre principio, spiritum autem sanctum cum principio filio unum Deum
esse per omnia et super omnia.
Pater autem per hoc est principium filii quod filius est ab eo aeternaliter. Spiritus ergo sanctus aeternaliter est a
filio.
|+25 Capitulus 25: Item quod filius sit fons spiritus sancti.
Habetur etiam ex auctoritatibus eorundem quod filius sit fons spiritus sancti.
Dicit enim Athanasius in sermone nicaeni Concilii: sicut spiritus est in filio, sicut fluvius in fonte: et filius est in
patre sicut splendor in sole gloriae per naturam: sic per gratiam spiritus sancti electi sunt in patre et filio. Et in
epistola ad serapionem dicit: est equidem filius apud patrem fons et lux; cuius fontis et lucis spiritus sanctus est
verus fluvius, et splendor aeternae gloriae.
Et in eadem epistola dicit: non enim spiritus sanctus operatur in Deo Christo verbo, suo scilicet naturali fonte; et
infra: genitus filius et fons spiritus sancti utrumque in se continet, patrem scilicet, et spiritum, quorum ipse
medium ordinem tenet: et idem Athanasius in sermone de incarnatione verbi dicit: David psallit dicens: quoniam
apud te est fons vitae: quoniam siquidem apud patrem filius est fons spiritus sancti.
Ex quo etiam habetur quod filius sit principium spiritus sancti sicut a se aeternaliter existentis.
|+26 Capitulus 26: Conclusio ex omnibus, quod spiritus procedit a filio.
Volunt autem quidam adversarii veritatis post tot testimonia, verae fidei confessioni resistere, dicentes, quod
spiritus sanctus quamvis probetur esse, existere, spirari, emanare et profluere a filio, non tamen est concedendum
quod a filio procedat. Hoc enim in nulla praemissarum auctoritatum continetur, neque etiam in auctoritate sacrae
Scripturae, quae spiritum sanctum a patre dicit procedere, patri in hoc filium non adiungens, cum dicitur Ioan.
XV, 26: cum venerit Paraclitus, quem ego mittam vobis a patre, spiritum veritatis, qui a patre procedit.
Ostendendum est ergo quod ex praemissis de necessitate sequitur quod spiritus sanctus procedat a filio. Verbum
enim processionis inter omnia quae ad originem pertinent, magis invenitur esse commune, et minus modum
originis determinare.
Quidquid enim quocumque modo est ab aliquo, secundum consuetum modum loquendi ab ipso procedere
dicimus: sive sit ab eo naturaliter, sicut Petrus dicitur a suo patre processisse sive emissive, sicut spiramen
procedit a spirante, sive effluxive, sicut fluvius procedit a fonte; sive artificialiter, sicut domus procedit ab
artifice; sive localiter tantum, sicut sponsus dicitur de thalamo procedens. Non autem quidquid est ab alio
quocumque modo, potest dici vel spirari, vel generari, vel fluere, vel emitti.
Et propter hoc verbum processionis origini divinarum personarum maxime est accommodum: quia, sicut supra
dictum est, divina per communia melius quam per specialia designantur. Ex quolibet igitur eorum quae ostensa
sunt, scilicet quod spiritus sanctus existit a filio, vel fluit, vel spiratur, vel emanat, de necessitate concluditur,
quod spiritus sanctus a filio procedat.
|+27 Capitulus 27: Quod idem est in divinis personis profluere et procedere.
Item Cyrillus in expositione nicaeni symboli dicit: coessentialis est spiritus patri et filio, et profluit, hoc est
procedit tanquam a fonte, ex Deo et patre. Ex quo habetur quod idem est in divinis personis profluere et
procedere. Spiritus autem sanctus profluit a filio, ut supra ostensum est. Ergo a filio procedit.
Hoc autem magis confirmatur ex hoc quod in epistola Nestorio directa dicit, quod Christus est veritas, et spiritus
sanctus profluit ab eo sicut ex Deo et patre. Si ergo idem est ipsum profluere a patre quod procedere, etiam per
hoc quod a filio profluit, ostenditur ab eodem procedere.
Item Gregorius Nazianzenus in sermone de epiphania: spiritus sanctus unde est, inde procedit. Est autem a filio,
sicut probatum est. A filio igitur procedit.
Item Cyrillus dicit super ioelem: spiritus sanctus est proprius ipsius Christi, et in ipso et ex ipso, quemadmodum
et ab ipso intelligitur Deo et patre. Et maximus monachus in sermone de candelabro et septem lucernis: spiritus
sanctus quemadmodum per naturam existit a Deo patre secundum essentiam, sic et a filio secundum naturam et
essentiam existit veraciter, tanquam ex patre per filium procedat Deus: intelligitur autem et est ex patre sicut ab
ipso procedens.
Ergo est a filio sicut ab ipso procedens.
Item Athanasius dicit in epistola ad serapionem: quemadmodum filius se habet ad patrem ordine naturae, ita et
spiritus sanctus se habet ad filium. Et in eadem epistola dicit, ex persona filii loquens: eundem ordinem et
eandem naturam habet spiritus ad me filium, ut sit Deus de Deo, quem ordinem et quam naturam habeo ego ad
patrem, ut sim Deus de Deo. Item basilius contra eunomium: sicut filius se habet ad patrem, eodem modo
spiritus sanctus se habet ad filium. Filius autem hoc modo se habet ad patrem sicut ab eo procedens; dicit enim
filius, Ioan. VIII, 42: ego ex Deo processi et veni. Ergo et spiritus sanctus procedit ex filio.
18

