generat, quia pater, qui est essentia divina, generat; et essentia est de essentia, quia filius qui est essentia, est de
patre, qui est eadem essentia divina.
Et sic exponit Cyrillus in Lib. Thesaurorum, dicens: pater de se vita vivente et essentia veraciter existente,
tanquam a vera radice, generando filium, dat ei naturaliter suam naturalem vitam et essentiam.
Sic etiam cum dicitur quod pater genuit naturam suam in filio, exponendum est, quod per generationem suam
naturam filio dedit, sicut ex praemissis verbis Cyrilli habetur.
|+5 Capitulus 5: Quomodo intelligitur quod Iesus dicitur filius paternae essentiae.
Ex hoc etiam patet qualiter exponendum sit quod idem Cyrillus in eodem libro dicere inducitur: quomodo ergo
Iesus filius paternae essentiae, erit creatura? non enim dicitur filius paternae essentiae, quasi a paterna essentia
genitus, sed quasi paternam essentiam per generationem accipiens. Et per hunc modum exponenda sunt omnia
quae similiter dici inveniuntur; sicut quod dicitur filius vel spiritus essentialiter procedere, inquantum
procedendo essentiam a patre accipiunt.
|+6 Capitulus 6: Quomodo intelligitur, quod quae sunt propria naturaliter patris, sunt propria filii.
Potest esse dubium quod Cyrillus in eodem Lib. Thesaurorum dicit: omnia quae patris sunt propria naturaliter,
sunt propria et filii. Aut enim hoc intelligitur de essentialibus attributis, et sic neque patri neque filio sunt
propria, sed utrique communia; aut de personalibus, et sic quae sunt propria patris, non sunt propria filii, sicut
innascibilitas et paternitas nullo modo sunt filii, sed solum patris.
Patet autem ex praemissis ab eo, quod loquitur de essentialibus attributis. Praemittit enim quod quaecumque
naturaliter dicuntur inesse patri, illa omnia insunt filio, sicut vita, veritas, lux et huiusmodi.
Haec autem dicuntur esse propria patri non in respectu ad filium, nec filio in respectu ad patrem, sed utrique in
respectu ad creaturam, cui in comparatione ad Deum non proprie praedicta conveniunt; vel proprium, hic dicitur
non quod convenit uni soli, sed quod proprie et vere alicui convenit secundum se.
|+7 Capitulus 7: Quomodo intelligitur quod pater neque filio neque spiritu sancto indiget ad sui perfectionem.
Item potest esse dubium quod Athanasius dicit in epistola ad serapionem, quod pater per se et in se sine alicuius
indigentia plenus et perfectus existens Deus, ad sui perfectionem neque filio neque spiritu sancto indiget. Quod
enim pater non sit indigens, dubium non est: sic enim neque filius neque spiritus sanctus indigens est. Illud enim
proprie est indigens cui in se considerato aliquid deest ad suam perfectionem: quod non potest dici neque de
patre neque de filio, neque de spiritu sancto.
Sed tamen non posset esse pater perfectus, nisi filium haberet, quia nec pater sine filio esset, nec esset Deus
perfectus, nisi haberet verbum, et nisi haberet spiramen vitae, sicut idem Athanasius dicit in tertio sermone
gestorum nicaeni Concilii, sic inquiens de Arianis, qui negabant filium et spiritum sanctum esse coessentiales
patri: dicunt sterilem esse et infructuosam naturam paternam, quae omnibus rebus insitam et propagativam
similium dedit naturam.
Et mutum faciunt patrem et sine verbo, qui omnibus rationalibus facultatem dedit loquendi. Mortuum etiam
ipsum patrem dicunt, et expertem viventis naturae, inquantum scilicet negant spiritum sanctum coessentialem
patri. In quo apparet quod non esset pater Deus perfectus, nisi filium et spiritum haberet.
Idem etiam Athanasius dicit in epistola ad serapionem, quod pater non potuit creare creaturam nisi per verbum,
et deificandis creaturis se non potest communicare nisi per idem verbum: et similiter nec filius nisi in spiritu
sancto.
Commune ergo est patri et filio et spiritui sancto, quod nullus eorum sit indigens. Item commune est cuilibet
eorum quod nullus sine aliis duobus potest esse Deus perfectus. Sed hac ratione proprie de patre dicit
Athanasius, quod ad sui perfectionem filio et spiritu sancto non indiget, quia ipse suam perfectionem non habet
ab alio; filius autem et spiritus sanctus suam perfectionem habent a patre.
Unde idem Athanasius dicit in epistola ad serapionem: non ratione filii, nec ratione spiritus sancti pater existit
plenus beatus Deus. Neque enim a supra se habet a quo sit, neque ab infra se habet a quo habeat, idest quod sit a
filio, vel a spiritu sancto.
|+8 Capitulus 8: Quomodo intelligitur quod spiritus sanctus dicatur ingenitus.
Item videtur esse dubium quod Gregorius Nazianzenus in sermone de epiphania dicit, quod spiritus sanctus
secundum quod est inde procedit ut sit ingenitus et non filius, medius ingeniti genitique.
Non enim videtur quod spiritus sanctus ingenitus dici possit. Hilarius enim dicit in Lib. De synodis, quod si quis
duos ingenitos dicit, duos deos facit.

4

