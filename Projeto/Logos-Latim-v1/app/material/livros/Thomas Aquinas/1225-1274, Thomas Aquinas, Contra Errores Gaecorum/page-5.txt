Et Athanasius dicit in epistola ad serapionem, quod non est ingenitus spiritus sanctus, quia imprincipiatum esse
et ingenitum soli Deo patri catholica ecclesia congregata apud Nicaeam recte et fideliter attribuit, et de solo patre
hoc esse credendum et praedicandum, sub anathemate toti mundo mandavit.
Sed dicendum, quod ingenitus dupliciter accipi potest. Uno modo pro eo quod caret principio, et sic soli patri
convenit, ut ex dictis Athanasii patet. Alio modo pro eo quod non est genitum, licet sit principium habens, et sic
non solum Gregorius Nazianzenus in verbis praemissis, sed etiam Hieronymus in regulis definitionum contra
haereticos spiritum sanctum dicit esse ingenitum.
|+9 Capitulus 9: Quomodo intelligitur quod spiritus sanctus dicitur medius patris et filii.
Item in verbis praemissis Gregorii Nazianzeni dubium est quod dicit, spiritum sanctum esse medium ingeniti
genitique, idest patris et filii, cum magis dicatur esse tertius, vel tertia in trinitate persona, ut supra dictum est.
Sed dicendum, quod non dicitur esse medius secundum ordinem enumerationis, qui respondet ordini originis, sic
enim filius medius est inter patrem et spiritum sanctum; sed dicitur medius quasi communis nexus amborum: est
enim communis amor patris et filii. Et similiter exponendum est quod epiphanius dicit in libro de trinitate, quod
spiritus sanctus est in medio patris et filii.
|+10 Capitulus 10: Quomodo intelligitur hoc quod dicitur, quod spiritus sanctus sit imago filii.
Item in pluribus locis harum auctoritatum dicitur, quod spiritus sanctus sit imago filii, sicut Athanasius in
sermone tertio nicaeni Concilii: spiritus sanctus patris et filii una deifica et vivifica dicitur et est veritas, imago
filii, ipsum per omnia in se essentialiter tenens, naturaliter repraesentat, quemadmodum et filius est imago patris;
et in epistola ad serapionem: spiritus sanctus ipsum filium in se continet naturaliter, tanquam eius vera et
naturalis imago.
Item basilius: spiritus sanctus dicitur digitus, spiramen, unctio, sufflatio, sensus Christi, processio, productio,
missio, emanatio, effusio, vaporatio, splendor, imago, character, Deus verus; et iterum: spiritus sanctus a patre et
filio tertius vera et naturalis imago patris et filii existit, ipse utrumque nobis naturaliter repraesentans.
Apud Latinos autem non consuevit dici quod spiritus sanctus sit imago patris vel filii. Dicit enim Augustinus in
VI de trinitate, quod verbum solus filius accipitur, et quod sic verbum dicitur quomodo imago, et quod solus
filius est imago patris, quemadmodum et filius. Richardus etiam de sancto victore in suo libro de trinitate
assignat rationem, quare spiritus sanctus non possit dici imago, sicut filius; quia scilicet, licet patri sit similis in
natura, sicut et filius, non tamen convenit cum eo in aliqua proprietate relativa, sicut convenit filius cum patre in
spiratione activa spiritus sancti.
Quidam etiam huius rationem assignant, quod propter hoc spiritus sanctus non potest dici imago, quia esset
imago duorum, scilicet patris et filii, cum sit a duobus: non potest autem duorum esse una imago. In auctoritate
etiam sacrae Scripturae, quam praetergredi non licet de divinis loquentes, expresse habetur quod filius sit imago
patris: dicitur enim Coloss. I, 13: transtulit nos in regnum filii dilectionis suae, in quo habemus remissionem
peccatorum, qui est imago Dei invisibilis; et Hebr. I, 3, dicitur de filio: cum sit splendor gloriae et figura
substantiae eius.
Sed sciendum, quod a sanctis Graecis duae auctoritates sacrae Scripturae inducuntur, in quibus videtur dici quod
spiritus sanctus sit imago filii. Dicitur enim Rom. VIII, 29: quos praescivit et praedestinavit conformes fieri
imaginis filii sui.
Imago autem filii nihil aliud videtur esse quam spiritus sanctus. Item I ad cor. XV, 49, dicitur: sicut portavimus
imaginem terreni, portemus et imaginem caelestis, idest Christi; per quam imaginem intelligunt spiritum
sanctum, licet in his auctoritatibus non expresse spiritus sanctus imago dicatur. Potest enim intelligi, quod
homines conformentur imagini filii, vel quod portent imaginem Christi inquantum ipsi homines sancti per dona
gratiarum, ut sint similes Christo, perficiuntur, secundum illud apostoli II ad Cor. III, 18: nos omnes revelata
facie gloriam Domini speculantes, in eandem imaginem transformamur a claritate in claritatem tanquam a
Domini spiritu. Hic enim imaginem non dicit esse spiritum Christi, sed aliquid a spiritu Dei in nobis existens.
Sed quia praesumptuosum est tantorum doctorum tam expressis auctoritatibus contraire, possumus quidem
dicere spiritum sanctum esse imaginem patris et filii, ita quod per imaginem nihil aliud intelligatur quam
existens ab alio et eius similitudinem gerens.
Si autem per imaginem intelligatur aliquid existens ab altero, ex ipsa suae originis ratione habens quod
similitudinem gerat eius a quo existit, inquantum est ab altero, ut filius genitus, vel ut verbum conceptum, sic
solus filius dicitur imago: de ratione enim filii est quod similitudinem patris habeat in quacumque natura; et
similiter de ratione verbi est quod sit similitudo eius quod verbo exprimitur, cuiuscumque sit verbum; sed non est
de ratione spiritus vel amoris, quod sit similitudo eius cuius est, in omnibus. Sed hoc in spiritu Dei verificatur
propter divinae essentiae unitatem et simplicitatem, ex qua oportet quod quidquid est in Deo, sit Deus.

5

