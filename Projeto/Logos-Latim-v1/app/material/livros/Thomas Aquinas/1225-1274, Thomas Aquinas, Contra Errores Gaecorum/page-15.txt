Arium et Sabellium: sicut filius acquisivit nos patri, ex patre ipse idem: sic et spiritus acquirit nos filio per fidem,
imprimens nobis characterem filii in baptismate, a quo filio existit, et eius spiritus et character praedicatur verus.
|+7 Capitulus 7: Item quod est sigillum filii.
Similiter etiam dicunt, quod spiritus sanctus sit sigillum filii. Dicit enim Athanasius in praedicta epistola:
equidem spiritus sanctus est unctio et sigillum impressivum imaginis in se habitae: in quo spiritu vere tanquam
in suo sigillo, idest imagine suae naturae, consignat et characterizat imprimendo ipsam suam imaginem Deus
verbum ecclesiae sponsae suae; et infra: Christus in suo proprio spiritu ungit et superungit, et eo tanquam suo
sigillo continente ipsius essentiam se imprimit ecclesiae suae sponsae. Et chrysostomus dicit super epistolam ad
Romanos: si spiritus est sigillum et caracter Christi; qui non habet sigillum et characterem Christi, hic non est
ipsius Christi.
Constat autem quod character et sigillum derivantur ab eo cuius sunt. Unde per auctoritates doctorum dictorum
aperte ostenditur, quod spiritus sanctus a filio derivatur. Horum autem auctoritates etiam ex auctoritate sacrae
Scripturae confirmantur. Dicitur II corinth. I, 21: unxit nos Deus, et signavit nos, et dedit pignus spiritus in
cordibus nostris; quod quidem de patre et filio intelligi oportet; cum uterque spiritum sanctum det, ut ostensum
est; et ad Ephes. I, 13: in quo, scilicet Christo, credentes signati estis spiritu promissionis sancto, qui est pignus
hereditatis nostrae.
|+8 Capitulus 8: Item quod spiritus sanctus est a patre per filium.
Traditur etiam a praedictis Graecorum doctoribus, quod spiritus sanctus est a patre per filium. Dicit enim
Cyrillus in libro thesaurorum: Deus pater per manum suam propriam, idest suam sapientiam et potentiam, cuncta
produxit in esse in uno suo vero et vivifico atque deifico coessentiali sibi spiritu, quem de se essentialiter per
eundem filium naturaliter coaeternum spiravit; et basilius dicit: non est filius filii spiritus, quia est ex Deo,
scilicet patre per filium. Et idem dicit contra eunomium: si ex verbo tuo, o qui inimicaris veritati, ex proprio
intellectu tuo spiritum producis, aereum per verbum verberans non eiusdem essentiae, spiritum sanctum ex
intellectu patre per verbum unigenitum dubitas provenire? et infra: ex patre se ipsum filius nominat verbum, et
ex patre per se verbum spiritum nobis indubitanter affirmavit.
Ex hoc autem ostenditur de necessitate quod spiritus sanctus sit a filio. Dictum est enim supra, quod cum dicitur
aliquis per aliquid operari, oportet quod sit principium operandi ipsi operanti, vel saltem sit principium
operationis ex parte eius ad quod terminatur operatio. Filius autem non potest esse principium spirandi patri.
Unde si pater per filium spiritum sanctum spirat, de necessitate sequitur quod filius sit principium spiritus sancti.
Idem autem habetur ex eo quod Gregorius Nyssenus dicit: spiritum sanctum ex patre esse mediante filio
tenemus. Sic enim dicitur esse spiritus sanctus a patre, mediante filio, sicut et a patre per filium, inquantum pater
est principium filii, et filius principium spiritus sancti.
|+9 Capitulus 9: Quod spiritus sanctus sit a filio.
Sed iam accedere oportet ad ponendum auctoritates doctorum Graecorum, ex quibus habetur expresse quod
spiritus sanctus sit a filio. Dicit enim Athanasius in epistola ad serapionem: Christus de suo spiritu dixit: non
loquetur a semetipso, sed quaecumque audiet loquetur, idest, non est a semet ipso ut sit imprincipiatus spiritus,
quod est solius patris; sed maxime et proprie est ab ipso filio, a quo et accipit ut sit Deus essentia, ab eo etiam
audit quae et loquitur. Et basilius dicit contra Arium et Sabellium: quomodo adoptat in filio spiritus sanctus, si
alienus est a patre et filio? quomodo inhabitat extraneus in illis quos Christus redimit, si non est a Christo?
|+10 Capitulus 10: Quod simul a patre et filio.
Ne autem aliquis dicat aliter esse spiritum sanctum a patre, et aliter a filio, simul ab utroque a praedictis
doctoribus esse asseritur. Dicit enim epiphanius in libro de trinitate: Deus ex Deo patre et filio est spiritus
sanctus.
|+11 Capitulus 11: Quod ab utroque ab aeterno.
Si vero dicat aliquis, quod spiritus sanctus esse a patre et filio dicitur, tanquam ab eis temporaliter datus et
missus, et non ab aeterno ab eis existens, per sequentia ostenditur esse falsum. Dicit enim idem epiphanius in
libro de vestibus pellicinis Adae et evae: sicut dicit Christus: spiritus veritatis qui a patre procedit, ita et de meo
accipiet.
Ecce ex ambobus duorum semper spiritus existit. Idem dicit in sermone de incarnatione verbi: pater siquidem
erat semper, et filius erat semper, et spiritus sanctus a patre et filio erat semper.
15

