scilicet et spiritum. Et Paulo post: pater a se principio trini ordinis divini per medium filium genitum terminat
ipsius ordinis finem naturali proprietate in tertio spirato spiritu.
Cyrillus etiam dicit in Lib. Thesaurorum: spiritum sanctum ex filio secundum naturam existentem, et ab ipso ad
creaturam missum, renovationem ecclesiae operantem, et terminum sanctae trinitatis existentem; et concludit: si
hoc ita est, Deus ergo ex Deo filio spiritus sanctus est. Si enim spiritus sanctus non esset a filio, non magis
spiritus sanctus esset terminus trinitatis quam filius; nec ordo trinitatis assimilaretur catenae, sed magis triangulo.
Hanc etiam rationem tangit Richardus de s. Victore in V de trinitate: ubi ostendit, quod in divinis personis non
potest esse nisi una sola a qua non procedat divina persona; nec etiam possunt esse duae personae quae sint ab
una sola persona. Utrumque enim praedicto ordini, qui in divinis personis attenditur, repugnaret: quorum tamen
utrumque oportet poni, si spiritus sanctus a filio non procederet.
Hunc etiam personarum divinarum ordinem Cyrillus in Lib. Thesaurorum ostendit sub alia similitudine ex
auctoritate Scripturae assumpta, quae spiritum sanctum digitum Dei nominat in evangelio, cum dicit: si in digito
Dei eiicio Daemonia; loco cuius in alio evangelio dicitur: si in spiritu Dei etc..
Filius autem dicitur brachium patris, Isai. LI, 9: induere fortitudine brachium Domini. Dicit ergo: sicut brachium
et manus naturaliter a corpore innatum et propagatum existit, et de manu naturaliter provenit digitus; ita a Deo
patre naturaliter filius brachium, et manus eius generative deoriginatur Deus de Deo; et ab ipso filio tanquam a
naturali manu patris naturaliter producitur profluens spiritus sanctus dictus digitus.
Concludi ergo potest quod spiritus sanctus sit a filio, per rationes uniformiter a doctoribus Latinis et Graecis
prolatas.
|+31 Capitulus 31: Quod spiritum sanctum esse a filio, credere est de necessitate salutis.
Quia vero inter disputantes plerumque contradictio accidit circa aliqua quae non sunt de necessitate salutis, ne
aliquis opinetur non esse de necessitate fidei per quam salvamur, credere spiritum sanctum esse a filio,
ostendendum est per auctoritates doctorum Graecorum, hoc esse de necessitate fidei et salutis.
Dicit enim Athanasius in epistola ad serapionem: iuxta quod mandat apostolus: haereticum hominem post
primam et secundam correctionem devita.
Etiam si quos videris cum elia volantes per aera, et cum Petro et Moyse sicco pede calcantes maria; nisi spiritum
sanctum profiteantur Deum naturaliter ex Deo filio existentem, sicut et filium naturaliter Deum genitum
aeternaliter ex Deo et patre existentem, ut nos profitemur: eos non recipias. Et iterum: blasphemantibus et
negantibus spiritum sanctum Deum esse de natura Dei filii, non communices.
Item Cyrillus dicit in libro thesaurorum: necessarium salutis nostrum est confiteri spiritum sanctum de essentia
filii existere, tanquam ex ipso secundum naturam existentem.
Item epiphanius in libro de trinitate: te ipsum alienas a gratia Dei, cum non recipis a patre filium, neque spiritum
sanctum a patre et filio dicis.
Patet igitur quod nullo modo sunt tolerandi qui spiritum sanctum a filio procedere negant.
|+32 Capitulus 32: Quod pontifex Romanus est primus et maximus inter omnes episcopos.
Similis autem error est dicentium Christi vicarium, Romanae ecclesiae pontificem, non habere universalis
ecclesiae primatum, errori dicentium, spiritum sanctum a filio non procedere.
Ipse enim Christus Dei filius suam ecclesiam consecrat et sibi consignat spiritu sancto quasi suo charactere et
sigillo, ut ex supra positis auctoritatibus manifeste habetur. Et similiter Christi vicarius suo primatu et
providentia universam ecclesiam tanquam fidelis minister Christo subiectam conservat. Ostendendum est ergo ex
auctoritatibus Graecorum doctorum, praedictum Christi vicarium in totam ecclesiam Christi potestatis
plenitudinem obtinere.
Quod enim Romanus pontifex successor Petri et Christi vicarius, sit primus et maximus omnium episcoporum,
canon Concilii expresse ostendit, sic dicens: veneramur secundum Scripturas et canonum definitionem
sanctissimum antiquae Romae episcopum, primum esse et maximum omnium episcoporum. Hoc autem
auctoritati consonat sacrae Scripturae, quae inter apostolos Petro attribuit primum locum tam in evangeliis quam
in actibus apostolorum.
Unde dicit chrysostomus super Matth., super illud, accesserunt discipuli ad Iesum dicentes: quis maior est in
regno caelorum? quoddam humanum scandalum conceperunt, quod in se occultare iam non poterant, et tumorem
cordis non sustinebant, in eo quod viderant Petrum sibi praeferri et praehonorari.
|+33 Capitulus 33: Quod idem pontifex in totam ecclesiam Christi universalem praelationem habet.
Ostenditur etiam, quod praedictus Christi vicarius in totam ecclesiam Christi universalem praelationem obtineat.
Legitur enim in chalcedonensi Concilio, quod tota synodus acclamavit leoni Papae: leo sanctissimus, apostolicus
et oecumenicus idest universalis, patriarcha per multos annos vivat. Et chrysostomus super Matth.: filius, quae
20

