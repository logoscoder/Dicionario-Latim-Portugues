Ne quis autem dicat quod spiratio ad processionem pertinet temporalem, exprimunt praedicti doctores, quod
spiritus sanctus sit aeternaliter a filio spiratus. Dicit enim Athanasius in sermone nicaeni Concilii, ex persona filii
loquens: ut credat mundus a me essentialiter spiritum Paraclitum, et aeternaliter spiratum.
Item Cyrillus in libro thesaurorum: spiritum sanctum a Christo et aeternaliter et essentialiter credimus et
confitemur spiratum existere Deum.
|+19 Capitulus 19: Quod de essentia filii spiratur spiritus sanctus.
Ad hoc etiam facit quod in eisdem auctoritatibus continetur, quod de essentia filii spiratur spiritus sanctus.
Dicit enim Athanasius in sermone nicaeni Concilii: de essentia ipsius verbi adoramus spiramen spiritum
coaeternaliter spiratum Deum; et in eodem: Deus filius ex sua essentia spiravit spiritum sanctum; et in epistola
ad serapionem: haeretici a filio sunt exheredati, quia ab eius essentia essentialiter Deum spiratum non recipiunt
spiritum sanctum; et in eadem quasi exponens quod dicit ex sua essentia, idest ex se essentia, sic dicit: filius
natus a patre in se patris naturam tenens, equidem nomen non paternitatis, sed communicabilitatis cum ordine
naturae servavit, ut ex se sua essentia non filium gignitive, sed spiritum sibi per omnia aequalem Deum et
coaeternum spiraret; et hoc quidem multoties in eius verbis habetur.
Ex quo patet quod cum dicitur spiritus sanctus spiratus esse a filio, non potest referri ad processionem
temporalem tantum, sed ad aeternam, secundum quam spiritus sanctus a filio essentiam divinam accepit.
|+20 Capitulus 20: Quod spiritus sanctus emanat a filio.
Habetur etiam ex auctoritatibus eorundem doctorum processio spiritus sancti a filio sub verbo emanationis.
Dicit enim Athanasius in praedicta epistola ad serapionem: a verbo vivente spiritus vivus emanans, et a forti
virtus indeficiens desuper effunditur ecclesiae; et theodoretus super epistolam ad ephesios: spiritus sanctus de
sursum emanat a Christo, et sine invidia datur omnibus recipientibus.
|+21 Capitulus 21: Quod spiritus sanctus profluit a filio, et quod ab aeterno.
Utuntur autem et praedicti doctores ad processionem spiritus sancti a filio ostendendam, verbo profluxus. Dicit
enim Athanasius in sermone nicaeni Concilii, ex persona Christi loquens: mitto apostolos in mundum non in
virtute hominis, sed in virtute spiritus sancti ex mea usia profluentis; et in eodem sermone: si non ita credendum
est de spiritu sancto, et praedicandum, quod sit veritas patris et filii coessentialis utrique, de eorum essentia
profluens; quomodo in divino symbolo salutiferi baptismatis salvator Deus filius sibi et patri cooperantem
salutem nostram connumeraret? et in epistola ad serapionem dicit: spiritus sanctus coessentialem patri filium,
cuius ipse erat spiritus, et eidem coessentialis, ipse tanquam de essentia eius profluens Deus, per patres nicaenos
credi et praedicari fecit. Et Cyrillus dicit in libro thesaurorum: quando spiritus sanctus in nobis effunditur,
configuratos demonstrat nos Deo: profluit enim a patre et filio. Ex quo etiam habetur quod spiritus sanctus ab
aeterno est a filio tanquam ab ipso essentiam habens.
|+22 Capitulus 22: Item quod filius deoriginat spiritum sanctum.
Ex auctoritatibus etiam eorundem habetur quod filius deoriginat spiritum sanctum. Dicit enim Athanasius in
sermone nicaeni Concilii, quod ipse filius ex se naturaliter et coaeternaliter ut est Deus, deoriginat spirando
spiritum; et in epistola ad serapionem dicit, quod filius in spiritu a se deoriginato naturaliter operatur tanquam in
sua propria virtute. Quod non videtur convenienter ad temporalem processionem trahi posse: nam ab illo
deoriginatur aliquis a quo habet suum esse.
Deoriginare enim est originem alicui dare.
|+23 Capitulus 23: Quod filius est auctor spiritus sancti.
Habetur etiam a praedictis doctoribus quod filius sit auctor spiritus sancti. Dicit enim Athanasius in epistola ad
serapionem: apostolus quae in eo operatur spiritus et efficit, filio auctori eius attribuit; sicut et filius quae ipse
facit opera suo auctori Deo patri attribuit. Auctoritas autem in divinis personis unius ad alteram non est nisi
secundum quod aeternaliter una est ab alia. Est ergo spiritus sanctus aeternaliter a filio.
|+24 Capitulus 24: Item quod filius est principium spiritus sancti.
Habetur etiam ex praedictis auctoritatibus quod filius sit principium spiritus sancti. Dicit enim Gregorius
Nazianzenus in sermone Constantinopolitani Concilii: nostrum est credere sanctam trinitatem, patrem scilicet

17

