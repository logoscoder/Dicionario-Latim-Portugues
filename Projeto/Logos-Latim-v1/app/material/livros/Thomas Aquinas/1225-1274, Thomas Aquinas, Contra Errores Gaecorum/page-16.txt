Est ergo aeternaliter ab utroque.
|+12 Capitulus 12: Quod spiritus sanctus sit persona de personis.
Item ex auctoritatibus praedictorum doctorum habetur quod spiritus sanctus sit persona de personis patris et filii.
Dicit enim Athanasius in sermone nicaeni Concilii: damnat ecclesia mater hic congregata adinventores huius
haereseos, scilicet Arianorum, et spiritum sanctum increatum, Deum verum, hypostasim de patris et filii
hypostasibus, eisdem coessentialem confitetur; et epiphanius in libro anchorali: spiritus sanctus in se est
hypostasis vera, non alia a patre et a filio essentia, nec aliena, sed eiusdem essentiae veraciter existens,
hypostasis vero per se ex hypostasibus patris et filii. Non ergo solum est a patre et filio secundum donum gratiae,
in quo datur vel mittitur, sed ratione suae personae. Est igitur a patre et filio ab aeterno.
|+13 Capitulus 13: Item quod est ex essentia patris et filii.
Habetur quod sit ex essentia patris et filii. Dicit enim Athanasius in sermone nicaeni Concilii: in spiritu sancto
omnium peccatorum et omnis blasphemiae fit remissio, qui, ut dictum est, de essentia existens patris et filii,
eorum habet virtutem, cuncta per omnia cum eisdem creans et disponens. Item in epistola ad serapionem
ostendit: Christus de sua et patris communi essentia sempiternaliter existentem spiritum sanctum spiratum; et
infra: Christus in suo proprio spiritu sancto, de sua, ut supra dictum est, usia existente, omnia nobis condonat. Et
in eadem epistola: ab una et eadem divinitate patris et filii de filio existens spiritus sanctus, unus est.
|+14 Capitulus 14: Item quod sit naturaliter a filio.
Item habetur quod sit naturaliter a filio. Dicit enim Cyrillus: quis est vita? ille equidem qui dixit Christus, ego
sum via, veritas, et vita, tanquam in ipso veraciter, et ex ipso naturaliter spiritus eius existens spiritualem legem
ponit. Ex quibus omnibus habetur quod spiritus sanctus non tantum est a filio sicut temporaliter datus vel missus,
sed sicut ab aeterno ab eo procedens, utpote essentiam et naturam ab ipso accipiens.
Hoc etiam haberi potest ex ipso modo loquendi: quia praedicti doctores non solum dicunt quod spiritus sanctus
est a filio, quod posset referri ad temporalem missionem, sed etiam quod a filio existit, quod non potest referri
nisi ad processionem aeternam: existit enim unumquodque secundum quod in se est. Dicit enim Cyrillus
ierosolymitanus patriarcha: spiritus sanctus a patre procedit, et ex deitate patris et filii existit. Basilius etiam dicit
contra eunomium: spiritus sanctus a filio habet existere, et ab ipso accipere, et annuntiare nobis.
|+15 Capitulus 15: Item quod filius spirat spiritum sanctum.
Ulterius autem habetur ex auctoritatibus praedictorum expresse quod filius spirat spiritum sanctum. Dicit enim
Athanasius in epistola ad serapionem: filius de patre genitus, de sua immensa essentia non extra se, sed intra se,
immensum Deum spirat spiritum sanctum. Item Cyrillus dicit in exhortatorio sermone ad theodosium
imperatorem: salvator de se ipso producit spiritum, et spirat, sicut et ipse pater.
|+16 Capitulus 16: Quod hoc quod spirat, ex sua proprietate habet filius.
Ne autem aliquis dicat, quod filius non proprie spirat spiritum sanctum, nominatur a praedictis doctoribus filius
spiritus sancti spirator, tanquam hoc ex sua proprietate habens quod spiritum sanctum spiret. Dicit enim
Athanasius in epistola ad serapionem: haeretici ipsum filium verum spiratorem veri spiritus Paracliti
blasphemant et negant; et in eadem epistola: qui blasphemat in spiritum spiratum, blasphemat equidem in
spiratorem eius, idest in ipsum filium, et per filium blasphemat in genitorem eius. Item basilius dicit contra
eunomium: filium spiritus sancti spiratorem et datorem sine aliquo dubio credimus.
|+17 Capitulus 17: Quod eadem ratione spiratur a patre et filio.
Ut autem ostendatur quod simul et eadem ratione spiritus sanctus a patre spiratur, et filio, dicit Athanasius in
praedicta epistola ad serapionem, quod filius est conspirans patri, sic inquiens: Deus pater per Deum verbum non
tanquam per organum, quod absit, sed per coessentialem suae essentiae vere viventi conspirantem vivum et
deificum spiramen spirat Deum plenum et beatum spiritum sanctum.
|+18 Capitulus 18: Quod est aeternaliter a filio spiratus.

16

