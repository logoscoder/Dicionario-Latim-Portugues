Item dubium est de hoc quod Athanasius dicit in eadem epistola: filius Dei, ut hominem ad se reduceret,
hominem in sua hypostasi assumens deificando Deum fecit; et in III sermone nicaeni Concilii: ipsos consummari
impossibile est, nisi ego perfectum suscipiam hominem, et deificem, et mecum Deum faciam.
Ex quibus datur intelligi quod haec sit vera: homo factus est Deus.
Sed sciendum, quod secundum illam opinionem quae in Christo dicit duo supposita, aequaliter utraque est vera:
Deus factus est homo, et: homo factus est Deus.
Est enim sensus secundum eos, cum dicitur, Deus factus est homo: suppositum divinae naturae unitum est
supposito humanae naturae; et e converso cum dicitur, homo factus est Deus, sensus est: suppositum humanae
naturae est unitum filio Dei.
Sed tenendo quod in Christo sit unum tantum suppositum, haec est vera et propria: Deus factus est homo, quia
ille qui fuit Deus ab aeterno, incepit esse homo ex tempore. Haec autem non est vera proprie loquendo: homo
factus est Deus; quia suppositum aeternum quod supponitur nomine hominis, semper fuit Deus; unde exponenda
est sic: homo factus est Deus, idest, factum est ut homo sit Deus.
|+22 Capitulus 22: Quomodo intelligitur amotam esse a Christo imaginem primi parentis.
Item dubium est quod dicit Athanasius in praedicta epistola, ex persona Christi loquens: post resurrectionem
amota a me omni imagine primi parentis, et abolita per trophaeum crucis, ego iam immortalis vos patri meo in
filios adopto.
Sciendum est enim, quod imaginem primi parentis tripliciter aliquis potest habere.
Primo quidem quantum ad similitudinem naturae, sicut dicitur genes. V, 2: vixit Adam centum triginta annis, et
genuit filium ad imaginem et similitudinem suam.
Secundo, quantum ad culpam, de quo dicitur I corinth. XV, 49: sicut portavimus imaginem terreni, ita portemus
imaginem caelestis.
Tertio, secundum poenalitatem, sicut habetur Zach. XIII, 5: homo agricola ego sum, quoniam Adam exemplum
meum ab adolescentia mea.
Primam ergo Adae imaginem Christus assumpsit cum nostra natura, et nunquam deposuit; secundam vero
nunquam habuit; tertiam assumpsit quidem, sed in resurrectione deposuit: et de hac loquitur Athanasius.
|+23 Capitulus 23: Quomodo intelligitur quod dicitur, quod creatura non potest cooperari creatori.
Item dubium esse videtur de hoc quod Athanasius in sermone nicaeni Concilii dicit: aut quomodo creatura
creatori cooperatur, intiment nobis. Ex quo datur intelligi quod creatura creatori cooperari non possit: quod
videtur esse falsum, cum sancti dicantur esse Dei adiutores et cooperatores, secundum apostolum.
Sed sciendum, quod aliquid dicitur cooperari alicui dupliciter. Uno modo, quia operatur ad eundem effectum, sed
per aliam virtutem; sicut minister cooperatur Domino, dum eius praeceptis obedit, et instrumentum artifici, a quo
movetur. Alio modo dicitur aliquid cooperari alicui, inquantum operatur eandem operationem cum ipso: sicut si
diceretur de duobus portantibus aliquod pondus, vel de pluribus trahentibus navem, quod unus alteri cooperetur.
Secundum ergo primum modum creatura potest dici creatori cooperari quantum ad aliquos effectus, qui fiunt
mediante creatura: non tamen quantum ad illos effectus qui sunt immediate a Deo, ut creatio et sanctificatio.
Secundo autem modo creatura creatori non cooperatur, sed solum tres personae sibi invicem cooperantur, quia
earum est operatio una; non autem ita quod quaelibet earum partem virtutis possideat, per quam operatio
completur, sicut accidit in multis trahentibus navem: sic enim cuiuslibet virtus esset imperfecta; sed ita quod tota
virtus ad operationem sufficiens est in qualibet trium personarum.
|+24 Capitulus 24: Quomodo intelligitur quod dicitur, creaturam creatori non esse propriam.
Item dubium videtur esse quod basilius contra Arrium dicit, quod creatura increato non est propria: quod est
contra id quod dicitur ioannis I, 11: in propria venit.
Sed hoc solvit Gregorius in quadam homilia dicens, quod creatura est propria Dei secundum potestatem, aliena
vero secundum naturam, idest alterius naturae a Deo existens.
|+25 Capitulus 25: Quomodo intelligitur quod in Angelis, quantum ad naturam, non dicimus esse secundum et
tertium.
Item dubium est quod basilius dicit contra eunomium: in Angelis ordinatum dicimus unum principem, alium
autem subiectum in natura, tamen non dicimus secundum et tertium. Ex quo videtur quod omnes in natura sunt
aequales a Deo creati, ut posuit Origenes.
Apud nos autem dicitur, quod sicut differunt in donis gratiarum, ita et in naturalibus bonis.

9

