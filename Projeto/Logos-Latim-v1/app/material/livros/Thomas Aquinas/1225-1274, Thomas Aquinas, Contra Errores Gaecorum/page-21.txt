patris est et ipsius filii, potestatem Petro ubique terrarum concessit, et homini mortali omnium quae in caelo sunt,
dedit auctoritatem, dando eidem claves ad hoc ut ecclesiam ubique terrarum amplificet. Et super iohannem in
omelia LXXXV: Iacobum localiter in loco terminat, Petrum autem totius orbis ordinat Magistrum et doctorem.
Idem super actus apostolorum: Petrus a filio super omnes quae filii sunt, potestatem accepit, non ut Moyses in
gente una, sed in universo orbe. Hoc etiam trahitur ex auctoritate sacrae Scripturae; nam Petro indistincte oves
suas Christus commisit, dicens, Ioan. Ult.: pasce oves meas; et Ioan. X, 16: ut sit unum ovile et unus pastor.
|+34 Capitulus 34: Quod idem habet in ecclesia plenitudinem potestatis.
Habetur etiam ex praedictorum doctorum auctoritatibus quod Romanus pontifex habeat in ecclesia plenitudinem
potestatis.
Dicit enim Cyrillus patriarcha Alexandrinus in libro thesaurorum: sicut Christus accepit a patre dux et sceptrum
ecclesiae gentium ex Israel egrediens super omnem principatum et potestatem, et super omne quodcumque est, ut
ei genu cuncta curventur, plenissimam potestatem; sic et Petro et eius successoribus plenissime commisit; et
infra: nulli alii quam Petro Christus quod suum est plenum, sed ipsi soli dedit; et infra: pedes Christi humanitas
est, ipse homo, cui tota trinitas plenissimam dedit potestatem; quem unus trium assumpsit et in unitate personae,
transvexit ad patrem super omnem principatum et potestatem, ut adorent eum omnes Angeli Dei; quem totum
dimisit per sacramentum et potestatem Petro et ecclesiae eius.
Et chrysostomus dicit ad consulta bulgarorum, ex persona Christi loquens: ter te interrogo, an me diligas, quia ter
me tepidus et timidus negasti. Nunc autem reductus, ne credant te fratres gratiam et clavium auctoritatem
amisisse, quia amas me, coram ipsis tibi iam confirmo quod meum est plenum.
Hoc etiam trahitur ex auctoritate Scripturae; nam Dominus, Matth. XVI, 19, universaliter Petro dixit:
quodcumque solveris super terram, erit solutum et in caelis.
|+35 Capitulus 35: Quod est in eadem potestate quae collata est Petro a Christo.
Ostenditur etiam quod Petrus sit Christi vicarius, et Romanus pontifex Petri successor in eadem potestate ei a
Christo collata.
Dicit enim canon Concilii chalcedonensis: si quis episcopus praedicatur infamis, liberam habeat sententiam
appellandi ad beatissimum episcopum antiquae Romae: quem habemus Petrum petram refugii, et ipsi soli libera
potestate loco Dei sit ius discernendi episcopi criminati infamiam secundum claves a Domino sibi datas; et infra:
et omnia diffinita ab eo teneantur tanquam a vicario apostolici throni.
Item Cyrillus ierosolymitanus patriarcha dicit ex persona Christi loquens: tu cum fine, et ego sine fine, cum
omnibus quos loco tui ponam, plene et perfecte sacramento et auctoritate cum eis ero sicut sum et tecum.
Et Cyrillus Alexandrinus in libro thesaurorum dicit, quod apostoli in evangeliis et epistolis affirmaverunt in omni
doctrina Petrum esse loco Domini, et eius ecclesiam, eidem dantes locum in omni capitulo et synagoga, in omni
electione et affirmatione. Et infra: cui, scilicet Petro, omnes iure divino caput inclinant, et primates mundi
tanquam ipsi Domino Iesu obediunt.
Et chrysostomus dicit ex persona filii loquens: pasce oves meas; idest loco mei praepositus esto fratrum.
|+36 Capitulus 36: Quod ad eum pertinet determinare quae sunt fidei.
Ostenditur etiam quod ad dictum pontificem pertineat quae sunt fidei, determinare.
Dicit enim Cyrillus Alexandrinus in libro thesaurorum: ut membra maneamus in capite nostro apostolico throno
Romanorum pontificum, a quo nostrum est quaerere quid credere et quid tenere debemus. Et maximus in epistola
Orientalibus directa dicit: omnes fines orbis qui Dominum sincere receperunt, et ubique terrarum catholici veram
fidem confitentes, in ecclesiam Romanorum tanquam in solem respiciunt, et ex ipsa lumen catholicae et
apostolicae fidei recipiunt. Nec immerito; nam Petrus legitur primo perfectam fidem esse confessus, Domino
revelante cum dixit Matth. XVI, 16: tu es Christus filius Dei vivi. Unde et ei Dominus dicit: ego pro te rogavi,
Petre, ut non deficiat fides tua.
|+37 Capitulus 37: Quod ipse aliis patriarchis praelatus existit.
Patet etiam quod ipse aliis patriarchis praelatus existat ex hoc quod Cyrillus dicit, quod ipsius, scilicet apostolici
throni Romanorum pontificum, solius est reprehendere, corrigere, statuere, disponere, solvere, et loco illius
ligare qui ipsum aedificavit. Et chrysostomus super actus apostolorum dicit, quod Petrus est vertex sanctissimus
beati apostolici chori, pastor bonus. Et hoc etiam patet ex auctoritate Domini dicentis Luc. XXII, 32: tu
aliquando conversus confirma fratres tuos.
|+38 Capitulus 38: Quod subesse Romano pontifici sit de necessitate salutis.
21

