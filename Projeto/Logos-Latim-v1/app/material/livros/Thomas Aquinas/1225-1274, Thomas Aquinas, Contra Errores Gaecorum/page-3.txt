Adhuc autem videtur esse magis calumniosum quod ex verbis sancti epiphanii Cypriensis episcopi inducitur
dicentis: spiritus sanctus spiritus est veritatis, lumen tertium a patre et filio. Ubi enim est unitas, non est ordo
primi et tertii. Pater autem et filius et spiritus sanctus sunt unum lumen, sicut et unus Deus. Sicut ergo non potest
catholice dici, quod spiritus sanctus sit tertius Deus a patre et filio, ita non potest dici quod sit tertium lumen.
Dicitur autem quod est tertia persona propter personarum pluralitatem.
Ex hoc ergo quod dicit lumen tertium, sequitur quod sint tria lumina; quod ipse postmodum expresse subiungit,
dicens: alia vero omnia positione vel compositione sive appellatione lumina dicuntur; non tamen istis tribus
luminibus similia.
Potest autem dici, quod lumen originem quandam importat: nam lumen est quod ex aliqua luce diffunditur, et
etiam aliud lumen diffundere potest.
Et secundum hoc, nomen luminis ad personales proprietates trahi potest ratione proprietatis diffusivae, licet
secundum ipsam naturam lucis ad essentiam pertineat. Et hoc attendens dictus pater, tertium lumen et tria lumina
dixit in divinis; licet hoc nullo modo sit ad consequentiam trahendum, sed simpliciter confitendum, quod pater et
filius et spiritus sanctus sunt unum lumen.
|+4 Capitulus 4: Quomodo intelligitur, quod essentia sit genita in filio, et spirata in spiritu sancto.
Invenitur autem in dictis praedictorum patrum, quod essentia sit genita in filio, et spirata in spiritu sancto.
Dicit enim Athanasius in tertio sermone gestorum nicaenae synodi, ex persona filii loquens: tuum spiritum ex
mea essentia a te genita ipsis hominibus compenso; et parum post: ex tua essentia, quam in me genuisti, spiritum
sanctum da eis. Et idem in epistola ad serapionem: essentiam suam in se ipse genitor retinens, totam in filio suo
inenarrabiliter genuit. Et iterum: sicut pater habet vitam in semet ipso, idest naturam vivam spirantem, sic dedit
et filio vitam habere in semetipso, id est eandem naturam genuit in filio spirantem spiritum vivum. Et infra dicit,
patris et filii unam esse divinitatem naturaliter spirantem unum spiritum sanctum.
Ex quibus verbis habetur, quod natura divina in filio sit genita, et in patre et filio sit spirans.
Item Cyrillus in libro thesaurorum contra haereticos: virtus increata et genita in filio, filii est per omnem modum
naturae paternae.
Et iterum: pater filio dedit vitam, idest suam vitam naturalem genuit in filio. Item basilius: ipse filius, quem dat
nobis pater, est Deus de Deo essentialiter genitus, habens in se totam essentiam patris genitam. Item Athanasius
dicit in epistola ad serapionem, essentiam divinam in spiritu sancto esse spiratam, dicens, quod spiritus sanctus
est vera et naturalis imago filii per essentiam omnimode ab eodem in se spiratam.
Hic autem modus loquendi calumniosus est: et in sacro Lateranensi Concilio reprobatum est dogma ioachim, qui
hunc modum loquendi contra Magistrum Petrum Lombardum defendere praesumpsit.
Ostendit enim praedictus Magister in quinta distinctione primi libri sententiarum, quas edidit, quod communis
essentia nec generat, nec gignitur, nec procedit. Et hoc ideo, quia in divinis invenitur aliquid commune
indistinctum, et aliquid quod distinguitur et non est commune. Illud ergo quod est distinctionis ratio in divinis,
non potest attribui ei quod est commune et indistinctum, sed solum ei quod distinguitur. Nulla autem alia
distinctionis ratio in divinis invenitur nisi ex eo quod unus generat et alius nascitur et alius procedit. Non ergo
hoc ipsum quod est generare vel nasci vel procedere potest essentiae divinae attribui, quae est communis et
omnino indistincta in tribus personis. Id autem quod est distinctum in divinis, est persona vel hypostasis vel
suppositum divinae naturae, id est, quod est habens divinam naturam.
Et ideo illa quae significant, vel supponere possunt personam, recipiunt congruenter praedicationem generationis
aut processionis, sicut haec nomina pater et filius et spiritus sanctus significant personas determinatas, et hoc
nomen persona vel hypostasis, in communi. Unde convenienter dicitur quod pater generat filium, et quod filius
nascitur a patre, et quod spiritus sanctus procedit a patre et filio; et similiter quod persona generet vel spiret
personam, aut generetur aut spiretur a persona.
Hoc autem nomen Deus, quia significat essentiam communem per modum concreti (significat enim habentem
divinitatem), potest supponere ex modo suae significationis pro persona; et ideo etiam huiusmodi locutiones
convenienter conceduntur: Deus generat Deum, et Deus nascitur vel procedit a Deo.
Hoc autem nomen essentia, et divinitas, et quaecumque in abstracto significantur, non habent ex modo suae
significationis neque quod significent neque quod supponant pro persona. Et ideo non proprie ea quae sunt
propria personarum, de huiusmodi nominibus praedicantur, ut dicatur essentia generans vel genita; licet quaedam
horum nominum propinquiora sint personis, inquantum significant principia actuum qui proprie sunt
personarum; sicut lumen, sapientia, bonitas, et huiusmodi.
Unde et quae sunt propria personarum, de talibus minus inconvenienter praedicantur; ut cum dicitur filius lumen
de lumine, sapientia de sapientia; sed essentia de essentia magis inconvenienter dicitur.
Sed quia, licet modus significandi diversus sit cum dicitur Deus et divinitas, tamen res est penitus eadem: ideo
propter rei identitatem, sicut unum de altero praedicatur, ut cum dicitur, Deus est divinitas, vel persona divina
sive pater est divina essentia; ita et a sanctis interdum unum pro alio ponitur, ut sic dicatur quod essentia divina

3

