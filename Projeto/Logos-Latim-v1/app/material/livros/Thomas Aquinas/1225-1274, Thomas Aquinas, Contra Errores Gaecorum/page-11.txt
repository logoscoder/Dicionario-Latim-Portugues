|+31 Capitulus 31: Quomodo intelligitur quod dicitur littera mortalis etiam novi testamenti.
Item dubium est quod Athanasius dicit in epistola ad serapionem: littera mortalis haec est: ab initio et ante
saecula, etc.; et subiungit multa testimonia de veteri et novo testamento. Littera autem legis novae non videtur
esse littera mortis, sic enim non differret a littera veteris legis, de qua dicitur II Cor. III, 6, quod littera occidit.
Sed dicendum, quod neque littera novi testamenti neque veteris occidit nisi per occasionem. Sed occasionem
mortis ex littera accipiunt aliqui dupliciter. Uno modo inquantum ex littera sacra accipiunt occasionem erroris; et
hoc est commune tam litterae veteris testamenti, quam novi: unde et Petrus dicit, II canonicae, ult. 16, quod in
epistolis Pauli sunt quaedam difficilia intellectu, quae indocti et instabiles depravant, sicut et ceteras Scripturas,
ad suam damnationem. Alio modo inquantum ex praeceptis in littera sacrae Scripturae contentis sumitur occasio
male vivendi, dum per prohibitionem concupiscentia augetur, et gratia adiuvans non confertur; et sic littera
veteris testamenti dicitur mortalis, non autem littera novi.
|+32 Capitulus 32: Quomodo intelligitur quod sola definitio nicaeni Concilii est unica et vera possessio
fidelium.
Item dubium est de hoc quod dicit Athanasius in eadem epistola quod sola paterna definitio nicaeni Concilii,
emuncta a spiritu et non littera, est unica et vera possessio orthodoxorum.
Posset enim aliquis intelligere, quod definitio dicti Concilii, auctoritate praeferatur litterae veteris, vel novi
testamenti, quod est omnino falsum.
Intelligendum est autem quod per dictum Concilium verus intellectus ex sacra Scriptura est acceptus quem soli
catholici habent, licet littera sacrae Scripturae sit communis catholicis et haereticis et Iudaeis.

|+Pars_2
|+PR Prologus
His igitur expositis, ostendendum est quomodo ex auctoritatibus in praedicto libello contentis vera fides docetur,
et contra errores defenditur.
Considerandum siquidem est, quod in hoc apparuit filius Dei, ut dissolvat opera diaboli, ut dicitur I Ioan. III, 8,
unde et diabolus versa vice ad hoc totum suum conatum apposuit et apponit, ut ea quae sunt Christi, dissolvat.
Quod quidem primo per tyrannos facere tentavit, Christi martyres corporaliter occidentes; sed postmodum per
haereticos, per quos spiritualiter plurimos interfecit. Unde si quis diligenter inspiciat haereticorum errores, ad
hoc principaliter videntur tendere, ut Christi derogent dignitati.
Derogavit namque dignitati Christi Arrius, dum filium Dei coessentialem patri esse negavit, eum asserens
creaturam. Derogavit et Macedonius, qui dum spiritum sanctum creaturam esse dixit, filio subtraxit auctoritatem
spirandi divinam personam. Derogavit et Manichaeus: qui dum visibilia a malo Deo creata asseruit, per filium
omnia esse creata negavit.
Dissolvit et quae sunt Christi, Nestorius, qui dum aliam personam esse filii hominis, et aliam filii Dei docuit,
Christum esse aliquid unum negavit. Dissolvit et eutyches, qui dum ex duabus naturis, divina scilicet et humana,
in Christi incarnatione unam conficere voluit, utramque subtraxit: quod enim ex duobus conficitur, neutrum
eorum veraciter dici potest. Dissolvit et Pelagius, qui dum gratia nos non indigere ad capessendam salutem
confixit, adventum filii Dei in carnem frustravit: gratia enim et veritas per Iesum Christum facta est: Ioan. I, 17.
Derogavit et Christo Iovinianus, qui dum virgines in coniugio viventibus aequavit, dignitati Christi detraxit, qua
eum natum de virgine confitemur. Derogavit et vigilantius, qui dum paupertatem pro Christo susceptam
impugnavit, perfectioni, quam Christus servavit et docuit, contradixit; unde non immerito dicitur I Ioan. IV, 3:
omnis spiritus qui solvit Iesum, ex Deo non est, et hic est Antichristus.
Sic ergo et in hoc tempore aliqui esse dicuntur qui solvere Christum tentant, eius dignitatem quantum in ipsis est
minuentes. Dum enim dicunt spiritum sanctum a filio non procedere, eius dignitatem minuunt, qua simul cum
patre est spiritus sancti spirator. Dum vero unum caput ecclesiae esse negant, sanctam scilicet Romanam
ecclesiam, manifeste unitatem corporis mystici dissolvunt: non enim potest esse unum corpus, si non fuerit unum
caput, neque una congregatio, si non fuerit unus rector; unde Ioan. X, 16, dicitur: fiet unum ovile et unus pastor.
Dum vero sacramentum altaris ex azymis posse confici negant, manifeste ipsi Christo repugnant, qui prima die
azymorum, quando nihil fermentatum secundum legem debebat in Iudaeorum domibus inveniri, evangelistae
tradunt eum hoc sacramentum instituisse. Videntur etiam et puritati ipsius sacramentalis corporis Christi
derogare, ad quam apostolus fideles exhortatur, dicens, I ad corinth. V, 8, quod non est epulandum in fermento
malitiae et nequitiae, sed in azymis sinceritatis et veritatis. Huius etiam sacramenti virtutem minuunt dum

11

