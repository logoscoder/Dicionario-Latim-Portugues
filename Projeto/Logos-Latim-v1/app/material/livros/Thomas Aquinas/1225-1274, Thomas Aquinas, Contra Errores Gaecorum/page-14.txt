Patet autem quod per hoc quod filius habet deitatem (et quidquid habet) a patre, aeternaliter est a patre. Spiritus
ergo sanctus est aeternaliter a patre et filio sicut ab eis accipiens deitatem et quidquid habet.
|+4 Capitulus 4: Quod filius operatur per spiritum sanctum.
Habetur etiam ex auctoritate sacrae Scripturae quod filius operetur in spiritu sancto, vel per spiritum sanctum.
Dicit enim apostolus, Roman. XV, 19: non audeo aliquid loqui eorum quae non per me efficit Christus in
obedientiam gentium, verbo et factis, in virtute signorum et prodigiorum, in virtute spiritus sancti; et I corinth. II,
10: dicitur nobis revelavit Deus per spiritum suum. Est autem spiritus patris et filii. Pater ergo et filius per
spiritum sanctum revelando operantur.
Hinc est quod Athanasius dicit in epistola ad serapionem: filius Dei illuminando nos praeveniens, et iustificando
in fide corroborans, et Scripturas reserando donis suae sapientiae nos replens, non in alieno, et non suo spiritu
dona concedit, remittens peccata, et charismatibus nos imbuens; sed potius in suo proprio spiritu sancto. Cyrillus
etiam dicit in sermone dogmatum Dei, quod filius proprium habet in se essentialiter spiritum sanctum, et ex se
naturaliter missum, in quo operatus est divina miracula, tanquam in propria et vera sua virtute. Ex hoc autem
quod filius operatur per spiritum sanctum, de necessitate concluditur quod spiritus sanctus sit a filio.
Potest enim dici aliquis per aliquid operari dupliciter. Uno modo ex eo quod illud per quod operatur, est sibi
principium et causa operandi, sive efficiens et movens, sicut dicitur balivus operari per regem; sive causa
formalis, sicut dicitur homo per artem operari. Alio modo ita quod id per quod operatur, sit causa operato, et non
operanti, sicut cum dicitur rex operari per balivum, et artifex operari per instrumentum: et tunc oportet quod e
converso operans sit principium operandi ei per quod operatur, sicut rex balivo, et artifex instrumento.
Cum autem dicitur filius per spiritum sanctum operari, non potest intelligi quod spiritus sanctus sit principium
operandi filio, quia filius a spiritu sancto non accipit. Relinquitur ergo quod filius sit principium operandi spiritui
sancto: quod quidem esse non potest nisi per hoc quod dat ei virtutem operativam. Non autem dat ei tanquam
prius non habenti: sic enim daret ei tanquam indigenti, et sequeretur quod spiritus sanctus esset filio minor.
Relinquitur ergo quod ab aeterno ei dederit. Nec est aliud virtus operativa spiritus sancti quam eius essentia, cum
spiritus sanctus sit simplex, sicut et pater.
Relinquitur ergo quod ab aeterno filius essentiam divinam spiritui sancto dederit.
Et hoc expresse ostendit Athanasius in epistola ad serapionem: sicut pater per filium, et in filio a se deoriginato
operatur naturaliter, et non e converso; ita et filius in spiritu sancto a se deoriginato naturaliter operatur tanquam
in sua propria virtute, et non e converso.
|+5 Capitulus 5: Quod spiritus sanctus sit imago filii.
Habetur etiam ex auctoritate sacrae Scripturae quod spiritus sanctus sit imago filii, secundum expositiones
doctorum Graecorum, ut supra dictum est: quod, hoc quod dicitur roman. VIII, 11: quos praescivit conformes
fieri imaginis filii sui etc., et iterum quod I corinth. XV, 49: sicut portavimus imaginem terreni, ita portemus
imaginem caelestis, exponunt imaginem filii spiritum sanctum esse dicentes.
Hinc est quod Athanasius dicit in epistola ad serapionem, ex persona filii Dei loquens: accipite ipsam imaginem
meam spiritum scilicet sanctum; et Gregorius caesariensis dicit: spiritus sanctus est imago filii perfecti. Constat
autem quod imago deducitur ab eo cuius est imago. Ex hoc ergo quod spiritus sanctus est imago filii, sequitur
quod spiritus sanctus sit a filio.
Posset autem aliquis dicere, quod est imago filii, inquantum assimilatur filio secundum aliquem effectum quem
facit, sicut et filius: vel quia est a patre, sicut filius.
Sed hoc excluditur per auctoritates sanctorum, quae spiritum sanctum naturalem imaginem filii esse dicunt. Non
enim potest dici imago naturalis filii spiritus sanctus, nisi inquantum secundum naturam filio similatur, accipiens
a filio naturam.
Semper enim oportet quod forma imaginis proveniat a forma eius cuius est imago.
Hinc est quod Athanasius in praedicta epistola dicit: quemadmodum consubstantiavit Deus ecclesiae, formam
eius in se assumens; ita ipsam eandem sua imagine naturali, scilicet spiritu sancto de sua essentia naturaliter
existente, deifice et superabunde insignivit; et Cyrillus in libro thesaurorum: qui recipit filii imaginem naturalem,
hoc est spiritum sanctum, habet veraciter per ipsum spiritum eundem filium, et filii patrem. Quomodo ergo
connumerabitur creaturis spiritus sanctus, cum sit naturalis et incommutabilis imago filii Dei? item basilius dicit
contra eunomium: naturalis filii imago est spiramen eius spiritus.
|+6 Capitulus 6: Quod est character filii.
Secundum vero rationem eandem dicunt praedicti doctores, quod spiritus sanctus sit character filii. Dicit enim
Athanasius in praefata epistola quod filius spiritum sanctum tanquam characterem et suam imaginem ad
reformandam ecclesiam et sibi deifice conformandam transfundendo impressit; et basilius dicit in libro contra
14

