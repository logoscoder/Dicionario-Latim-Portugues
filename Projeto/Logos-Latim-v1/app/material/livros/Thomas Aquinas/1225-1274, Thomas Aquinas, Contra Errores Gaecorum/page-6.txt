Nec obstat ad rationem imaginis quod spiritus sanctus non convenit cum patre in aliqua personali proprietate,
quia similitudo et aequalitas divinarum personarum non attenditur secundum proprietates personales, sed
secundum attributa essentialia.
Neque enim inaequalitas et dissimilitudo secundum personalium proprietatum differentiam in divinis dici debet,
sicut Augustinus dicit in libro contra maximinum.
Cum dicitur filius a patre genitus, non ostenditur inaequalitas substantiae, sed ordo naturae.
Similiter etiam non obstat quod spiritus sanctus est a duobus. Est enim a duobus, inquantum sunt unum, cum
pater et filius sint unum principium spiritus sancti.
|+11 Capitulus 11: Quomodo intelligitur quod filius sit in patre sicut in sua imagine.
Adhuc autem videtur esse magis dubium, quod Athanasius dicit in epistola ad serapionem: filius est in suo patre
tanquam in propria sua imagine. Non enim pater est imago filii, sed magis filius imago patris.
Sed dicendum, quod imago hic improprie sumitur pro exemplari: sic enim quandoque abusive accipitur.
|+12 Capitulus 12: Quomodo intelligitur quod spiritus sanctus dicitur verbum filii.
Item videtur esse falsum quod basilius dicit in III sermone de spiritu sancto contra eunomium haereticum: sicut,
inquit, filius se habet ad patrem, eodem modo spiritus sanctus se habet ad filium.
Et propter hoc Dei quidem verbum filius, verbum autem filii spiritus.
Portansque omnia, inquit apostolus, verbo virtutis suae. Verbum enim, ut Augustinus dicit in Lib. De trinitate,
solus filius est.
Unde et ioannes nomen verbi pro nomine filii ponit, tam in principio evangelii sui cum dicit: in principio erat
verbum; quam etiam in sua canonica ubi dicit: tres sunt qui testimonium dant in caelo: pater, verbum et spiritus
sanctus. Nec refert, si quis translationem mutet, ut loco verbi eloquium ponat: nam id quod quis loquitur, verbum
eius est. Unde sicut solus filius in divinitate est verbum, ita solus est eloquium.
Sed dicendum, quod verbum Dei quandoque dicitur etiam sermo divinitus inspiratus et prolatus: et de hoc verbo
hic basilius intelligit, dicens spiritum sanctum esse verbum vel eloquium filii effective, inquantum sancti ab eo
inspirati de filio sunt locuti, secundum quod dicitur Ioan. XVI, 13, de spiritu sancto: quaecumque audiet,
loquetur. Et quod hic sit intellectus basilii, patet ex eo quod subdit: ex quo eloquium filii per Deum: gladium
spiritus, dicit, sumite, quod est verbum Dei. Ipsum enim verbum fidei a sanctis prolatum, gladius spiritus
manifeste dicitur.
|+13 Capitulus 13: Quomodo intelligitur quod dicitur, quod nomine Christi intelligitur spiritus sanctus.
Item dubium esse videtur quod Cyrillus in Lib. Thesaurorum videtur dicere, quod aliquando nomine Christi
spiritus sanctus intelligatur, sic inquiens: apostolus appellatione Christi spiritum Christum vocavit; ait enim: si in
vobis Christus est, corpus quidem mortuum est etc.. Et post pauca: spiritus sanctus in nomine Christi operando,
et eundem Christum in se repraesentando, nomen Christi accipere, et Christus ab apostolo appellari dicitur.
Hoc autem videtur esse contra personarum distinctionem, ut nomen unius personae alteri attribuatur. Sicut enim
pater nunquam est filius, nec e converso, ita filius nunquam est spiritus sanctus, nec e converso. Non potest ergo
nomen Christi de spiritu sancto praedicari, neque igitur pro spiritu sancto poni.
Sed dicendum, quod dictus pater appellatione Christi dicit spiritum Christum vocari, vel nomen Christi accipere,
et Christus appellari, non quasi Christus de spiritu sancto praedicetur, vel e converso (hoc enim esset sabellianae
impietatis), sed intelligitur in nomine Christi spiritus sanctus ratione concomitantiae, quia ubicumque est
Christus, est spiritus Christi, sicut ubicumque est pater, est filius. Unde interponit: numquid in hoc veritatis
praedicator, scilicet apostolus, veritatem inconfusibilium personarum confudit sabellizando? non, sed potius hoc
ecclesiae indicare curavit ut spiritus sanctus non sit alienus a natura verbi.
|+14 Capitulus 14: Quomodo intelligitur quod dicitur: quod spiritus sanctus non mittit filium.
Item dubium esse videtur quod Athanasius dicit in III sermone nicaeni Concilii, loquens de Arianis. Non, inquit,
ut asserunt alienati a gratia evangelii, et privati Deo spiritu, spiritus gratificat et mittit filium, propter quod
audierunt: et nunc Dominus misit me, et spiritus eius: Isai. XLVIII, 16; et alibi: spiritus Domini super me: Isai.
Lxi, I.
Hoc enim videtur esse contrarium ei quod Augustinus dicit in Lib. De trinitate, quod filius sit missus a spiritu
sancto, probans hoc per auctoritates inductas. Nec solum a spiritu sancto, sed etiam a se ipso probat eum
missum, quia est missus a tota trinitate.
Sed dicendum quod in missione divinae personae duo possunt considerari: primo auctoritas personae mittentis ad
personam quae mittitur; secundo effectus in creatura, ratione cuius persona divina mitti dicitur. Cum enim
6

