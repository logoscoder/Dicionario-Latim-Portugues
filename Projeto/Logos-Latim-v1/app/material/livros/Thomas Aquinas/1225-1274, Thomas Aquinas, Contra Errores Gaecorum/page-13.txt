Similiter autem patet ex auctoritate sacrae Scripturae quod filius mittit spiritum sanctum. Dicitur enim Ioan. XV,
V. 26: cum venerit Paraclitus, quem ego mittam vobis a patre, etc., et XVI, 7: si enim non abiero, Paraclitus non
veniet ad vos. Si autem abiero, mittam eum ad vos. Habetur etiam ex auctoritate Scripturae, quod pater dat
spiritum sanctum: Ioan. XIV, 16: ego rogabo patrem, et alium Paraclitum dabit vobis. Sed quod et filius det
eundem spiritum sanctum patet; dicitur enim Ioan. XX, V. 22, quod post resurrectionem Dominus discipulis
insufflavit, et dixit eis: accipite spiritum sanctum; quod etiam Athanasius confitetur in sermone nicaeni Concilii,
dicens ex persona filii loquens: quomodo erunt consummati ipsi, nisi ego verbum tuum consummem, idest
perfectum assumam, et perficiam in me hominem, et eis mihi aequalem per omnia mihi cooperantem donem
spiritum sanctum? et idem in epistola ad serapionem: hunc spiritum sanctum a filio te recepisse credo, o sancte
consacerdos.
Dicit autem idem Athanasius in eadem epistola: hic est ordo naturae divinae a patre in filio: ut qui a nullo est, a
nullo mittatur; et qui est ab alio, in nomine suo non veniat, sed in nomine illius a quo existit.
Ita et spiritus sanctus, qui a se non est, a se venire non debuit; sed in nomine illius a quo est, et a quo habet ut
hypostasi sit Deus: quemadmodum de eo dicit filius: Paraclitus spiritus sanctus, quem mittet pater in nomine
meo. Patet ergo quod ex hoc quod spiritus sanctus mittitur a filio, sequitur quod a filio existat aeternaliter, et ab
eo habeat quod sit Deus.
Item Niceta dicit super Ioan. V: non alia proprietate pater mittit spiritum, qua proprietate non mittat filius; vel
aliqua alia proprietate filius mittit spiritum qua, non mittit et pater. Ex quo patet quod eadem proprietate et
ratione pater et filius mittunt spiritum sanctum. Si ergo pater mittit spiritum quasi ab ipso aeternaliter existentem;
et similiter filius spiritum sanctum mittet quasi de se aeternaliter existentem.
Item Athanasius dicit in sermone nicaeni Concilii, ex persona filii loquens: sicut me perfectum genuisti Deum, et
perfectum me assumere fecisti hominem; sic ex te et ex mea essentia da eis perfectum spiritum sanctum. Idem
dicit in epistola ad serapionem: sicut in filio Dei nostra sibi unita manet natura, quam de nobis assumpsit; ita et
ipse manet in nobis per suum spiritum coessentialem sibi, quem de sua essentia essentialiter spirat et donat
nobis. Idem dicit in sermone de incarnatione verbi, quod datus est spiritus sanctus discipulis de plenitudine
deitatis. Item Niceta super ioan.
Dicit: filius spiritum sanctum ex se dat ut pater.
Ex quibus omnibus accipitur quod non solum sic dicitur spiritus a filio dari vel mitti, inquantum donum gratiae,
per quod spiritus sanctus nos inhabitat, est a filio; sed inquantum ipse spiritus sanctus est a filio. Impossibile est
enim quod donum gratiae, cum sit quoddam creatum, sit ex essentia filii, sed spiritus sanctus coessentialis est
filio: unde de essentia filii dari potest vel mitti.
Item a nullo potest dari nisi quod eius est. Spiritus ergo sanctus ab eo datur cuius est, sicut habetur I ioannis IV,
13: in hoc cognoscimus quoniam in eo manemus, et ipse in nobis, quia de spiritu suo dedit nobis. Si ergo filius
mittit vel dat spiritum sanctum, oportet quod sit spiritus eius. Ex hoc autem quod est spiritus eius, sequitur quod
ab eo sit aeternaliter, sicut ostensum est.
Ex hoc ergo quod filius mittit vel dat spiritum sanctum, sequitur quod ab eo similiter aeternaliter existat.
|+3 Capitulus 3: Quod spiritus sanctus accipit de eo quod est filii.
Ulterius autem ex auctoritate sacrae Scripturae habetur quod spiritus sanctus accipiat de eo quod est filii. Dicitur
enim Ioan. XVI, 14: ille me clarificabit, quia de meo accipiet, et annuntiabit vobis.
Potest autem aliquis dicere, quod spiritus sanctus licet accipiat id quod est filii, non tamen accipit a filio: accipit
enim essentiam patris a patre, quae quidem essentia est etiam filii, et pro tanto dicit filius, quod de meo accipiet;
quod videtur innui ex consequentibus Domini verbis; subdit enim, quasi se exponens: omnia quaecumque habet
pater, mea sunt: propterea dixi vobis, quia de meo accipiet.
Sed ex hac Domini expositione de necessitate concluditur, quod spiritus sanctus a filio accipiat. Si enim omnia
quae sunt patris, sunt etiam filii, oportet quod auctoritas patris, secundum quam est principium spiritus sancti, sit
etiam filii. Sicut ergo spiritus sanctus accipit de eo quod est patris a patre, ita accipit de eo quod est filii, a filio;
hinc est quod Athanasius dicit in epistola ad serapionem: de sua propria essentia spiritum sanctum existentem
Deum de se essentialiter suis apostolis et suae sponsae ecclesiae demonstrando Christus affirmavit, sic dicens: de
meo accipiet; idest ut de mea essentia habet ut sit Deus; sic a me habet et esse et loqui. Item Athanasius in
sermone nicaeni Concilii: spiritus sanctus quidquid habet, habet a verbo Dei; et in epistola ad serapionem dicit:
spiritus sanctus est coessentialis filio, a quo habet omnia quaecumque habet. Idem in eadem epistola: filius ait:
ille, scilicet spiritus sanctus, me glorificabit; idest, in se meam, ut habet a me, deitatem, me gloriosum Deum
demonstrabit; sicut et ego glorifico patrem meum, idest sicut in me ab ipso eius habeo deitatem.
Et basilius contra eunomium dicit: denominatio a patre transit in filium, ut de Deo patre sit Deus filius, ex
Domino Dominus, ex omnipotente omnipotens, ex sapiente sapientia, ex summe loquente verbum, ex virtute
virtus: verus filius denominationes patris habet in se. Ita etiam et spiritus sanctus est Dominus et Deus
omnipotens, sapiens, virtus; naturaliter sumens habet a Domino Deo patre et filio, a quo est et datur.

13

