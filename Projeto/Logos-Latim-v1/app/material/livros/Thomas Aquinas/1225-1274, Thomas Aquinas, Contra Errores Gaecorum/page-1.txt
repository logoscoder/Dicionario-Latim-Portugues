OPERA OMNIA
SANCTI THOMAE AQUINATIS
-----oOo----Textum electronicum praeparavit et indexavit
Ricardo M. Rom n, S. R. E. Presbyterus
Bonis Auris, MCMXCVIII

|*C._ERR._GRAECORUM
CONTRA ERRORES GRAECORUM
|+Pars_1
|+PR Prologus
Libellum ab excellentia vestra mihi exhibitum, sanctissime pater urbane Papa, diligenter perlegi, in quo inveni
quamplurima ad nostrae fidei assertionem utilia et expressa. Consideravi autem, quod eius fructus posset apud
plurimos impediri propter quaedam in auctoritatibus sanctorum patrum contenta, quae dubia esse videntur, et
unde possent materiam ministrare et contentiosis dare occasionem calumniae et ideo, ut remota omni
ambiguitate, ex auctoritatibus in praedicto libello contentis verae fidei fructus purissimus capiatur, proposui
primo ea quae dubia in auctoritatibus praedictis esse videntur exponere, et postmodum ostendere quomodo ex eis
veritas catholicae fidei et doceatur et defendatur.
Quod autem aliqua in dictis antiquorum sanctorum inveniuntur quae modernis dubia esse videntur, ex duobus
aestimo provenire.
Primo quidem, quia errores circa fidem exorti occasionem dederunt sanctis ecclesiae doctoribus ut ea quae sunt
fidei, maiori circumspectione traderent ad eliminandos errores exortos; sicut patet quod sancti doctores qui
fuerunt ante errorem Arii, non ita expresse locuti sunt de unitate divinae essentiae sicut doctores sequentes; et
simile de aliis contingit erroribus, quod non solum in diversis doctoribus, sed in uno egregio doctore Augustino
expresse apparet. Nam in suis libris quos post exortam pelagianorum haeresim edidit, cautius locutus est de
potestate liberi arbitrii quam in libris quos edidit ante praedictae haeresis ortum: in quibus libertatem arbitrii
contra Manichaeos defendens, aliqua protulit quae in sui defensionem erroris assumpserunt pelagiani, divinae
gratiae adversantes. Et ideo non est mirum, si moderni fidei doctores post varios errores exortos, cautius et quasi
elimatius loquuntur circa doctrinam fidei, ad omnem haeresim evitandam. Unde, si qua in dictis antiquorum
doctorum inveniuntur quae cum tanta cautela non dicantur quanta a modernis servatur, non sunt contemnenda
aut abiicienda, sed nec etiam ea extendere oportet, sed exponere reverenter.
Secundo, quia multa quae bene sonant in lingua Graeca, in Latina fortassis bene non sonant, propter quod
eandem fidei veritatem aliis verbis Latini confitentur et Graeci. Dicitur enim apud Graecos recte et catholice,
quod pater et filius et spiritus sanctus sunt tres hypostases; apud Latinos autem non recte sonat, si quis dicat quod
sunt tres substantiae, licet hypostasis idem sit apud Graecos quod substantia apud Latinos secundum
proprietatem vocabuli. Nam apud Latinos substantia usitatius pro essentia accipi solet, quam tam nos quam
Graeci unam in divinis confitemur. Propter quod, sicut Graeci dicunt tres hypostases, nos dicimus tres personas,
ut etiam Augustinus docet in VII de trinitate. Nec est dubium quin etiam simile sit in aliis multis.
Unde ad officium boni translatoris pertinet ut ea quae sunt catholicae fidei transferens, servet sententiam, mutet
autem modum loquendi secundum proprietatem linguae in quam transfert. Apparet enim quod si ea quae
litteraliter in Latino dicuntur, vulgariter exponantur, indecens erit expositio, si semper verbum ex verbo sumatur.
Multo igitur magis quando ea quae in una lingua dicuntur, transferuntur in aliam, ita quod verbum sumatur ex
verbo, non est mirum si aliqua dubietas relinquatur.
|+1 Capitulus 1: Quomodo intelligitur hoc quod dicitur quod filius habet a patre sicut causatum a causa.
Potest autem apud aliquos esse dubium quod in plerisque locis harum auctoritatum dicitur, patrem esse causam
filii, et patrem vel filium esse causam spiritus sancti. Et hoc quidem habetur primo in verbis Athanasii, quae in
nicaena synodo dixisse refertur, ubi dicit: quidquid habet filius a patre, habet sicut verbum a corde, splendor a
1

