benedictum. Benedicitur quidem nomen Domini ab hominibus inquantum de eius bonitate notitiam habent, quod
scilicet omnia bene dispenset et nihil agat iniuste.
Sic igitur concluditur innocentia Job cum dicitur in omnibus his non peccavit Job labiis suis, ut scilicet per verba
impatientiae motum exprimeret, neque stultum quid contra Deum locutus est, idest blasphemum, ut scilicet de
divina providentia blasphemaret: stultitia enim sapientiae opponitur quae proprie est cognitio divinorum.
|+2 Capitulus 2
Factum est autem, cum quadam die etc.. Cum triplex sit hominis bonum, scilicet animae, corporis et exteriorum
rerum, hoc modo ad invicem ordinantur ut corpus sit propter animam, res vero exteriores et propter corpus et
propter animam. Sicut igitur est perversa intentio si quis bona animae ordinet ad prosperitatem exteriorum
bonorum, ita est perversa intentio si quis bona animae ordinet ad corporis salutem. Et quidem quod Job in
actibus virtutum abundaret, quae sunt animae bona, sensibiliter cunctis poterat esse manifestum, unde et
Dominus ad Satan supra dixerat numquid considerasti servum meum Job etc.. Sed Satan calumniam inferebat
quasi Job actibus virtutum intenderet propter temporalia bona, sicut et mali homines quorum Satan princeps est
perniciose iudicant de intentione bonorum; sed haec calumnia repulsa erat per hoc quod post exteriorum
bonorum amissionem adhuc in virtute stabilis permanebat, ex quo sufficienter ostensum est quod eius intentio
non erat ad exteriora bona obliquata. Restabat igitur ostendere ad perfectam demonstrationem virtutis Job quod
nec etiam ad salutem proprii corporis incurvata erat eius intentio, et ideo rursus inducitur divinum iudicium quo
hoc manifestatur: hoc est ergo quod dicitur factum est autem, cum quadam die venissent filii Dei et starent coram
Domino, venisset quoque Satan inter eos et staret in conspectu eius, ut diceret Dominus ad Satan: unde venis?
quibus verbis quia supra exposita sunt diutius immorandum non est, nisi quod hoc notandum est quod propter
aliud factum alia dies hic inducitur, sicut et in principio Genesis secundum diversa rerum genera quae
instituebantur diversi dies describuntur. Quid autem Satan examinatus responderit ostenditur consequenter cum
dicitur qui respondens ait: circuivi terram et perambulavi eam. Et hoc ut supra.
Et rursus Dominus virtutem Job ei quasi conspicuam proponit ut supra, unde sequitur et dixit Dominus ad Satan:
numquid considerasti servum meum Job, quod non est illi similis in terra? vir simplex et rectus et timens Deum
ac recedens a malo. Sed quia iam quaedam virtus beati Job manifestata erat quae prius manifesta non fuerat,
scilicet constantia in adversis, ideo nunc addit et adhuc, scilicet post amissionem temporalium bonorum, retinens
innocentiam; ex quo ulterius Dominus ostendit suspicionem Satan fuisse calumniosam et intentionem frustratam,
unde sequitur tu autem commovisti me adversus eum ut affligerem illum frustra. Ex hoc autem quod dicitur
commovisti me adversus eum, non est intelligendum quod Deus ab aliquo provocetur ad volendum quod prius
nolebat sicut est apud homines consuetum dicitur enim Num. XXIII 19 non est Deus ut homo ut mentiatur,
neque ut filius hominis ut mutetur, sed loquitur hic Scriptura de Deo figuraliter more humano: homines enim
quando facere aliquid volunt propter aliquem ab illo commoveri dicuntur; Deus autem vult quidem facere, sicut
et facit, hoc propter illud, tamen absque omni mentis commotione quia ab aeterno in mente habuit quid propter
quod facturus esset. Disposuerat igitur Dominus ab aeterno Job temporaliter affligere ad demonstrandam
veritatem virtutis eius, ut omnis malignorum excluderetur calumnia, unde ad hoc significandum hic dicitur tu
autem commovisti me adversus eum.
Quod autem dicitur ut affligerem illum frustra, intelligendum est quantum ad intentionem Satan non quantum ad
intentionem Dei: expetierat enim Satan adversitatem Job intendens ex hoc eum in impatientiam et blasphemiam
deducere, quod consecutus non erat; Deus autem hoc permiserat ad declarandam virtutem eius, quod et factum
erat: sic igitur frustra afflictus est Job quantum ad intentionem Satan sed non quantum ad intentionem Dei.
Repulsus autem Satan non quiescit sed adhuc calumniam instruit, ostendere volens quod omnia bona quae Job
fecerat, et etiam hoc ipsum quod patienter adversa toleraverat, non pro amore Dei fecerat sed pro sui corporis
salute, unde sequitur cui respondens Satan ait: pellem pro pelle, et cuncta quae habet homo dabit pro anima sua.
Considerandum est autem quod Job dupliciter afflictus fuerat, scilicet in amissione possessionum et in amissione
natorum.
Intendit igitur Satan dicere quod utramque afflictionem Job patienter toleraverat pro corporis sui salute, et hoc
non erat magnae virtutis sed erat humanum et apud homines consuetum; et hoc est quod dicit homo, quasi
quicumque etiam non virtuosus, dabit de facili pellem pro pelle, idest carnem alienam pro carne sua: sustinet
enim homo non virtuosus ut quicumque alii etiam quantumcumque coniuncti potius corpore affligantur quam
ipse; et similiter homo quicumque dabit cuncta exteriora quae possidet pro anima sua, idest pro vita sua
conservanda: exteriora enim bona ad conservationem vitae quaeruntur, ut sint in subsidium victus et vestitus et
aliorum huiusmodi quibus vita hominis commode conservatur.
Et quia posset aliquis dicere ad Satan unde: potest probari quod Job amissionem natorum et possessionum
patienter tulerit timens pelli suae et vitae suae? quasi huic quaestioni respondens subdit alioquin, scilicet si verbo
simplici non creditur, mitte manum tuam, idest exerce virtutem tuam, et tange os eius et carnem, idest affligas
eum in corpore, non solum in superficie, quod posset significari per tactum carnis, sed etiam in profundum, quod
significatur per tactum ossis, ut scilicet tactus usque ad intima perveniat; et tunc videbis, idest manifeste ab
omnibus conspici poterit, quod in faciem benedixerit tibi, quod exponendum est ut supra.
9

