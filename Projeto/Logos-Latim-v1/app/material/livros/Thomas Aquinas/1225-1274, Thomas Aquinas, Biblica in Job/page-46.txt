sapientia cessat, et ideo subdit et vobiscum morietur sapientia? quasi dicat: inconveniens est vel quod vos soli
sitis homines vel quod vos soli sitis sapientes.
Sed quia possent dicere non soli nos scimus sed tamen tu nescis, respondet subdens et mihi est cor, scilicet ad
haec scienda, sicut et vobis, nec inferior vestri sum, quantum scilicet ad hanc cognitionem.
Et ne hoc arrogantiae posset ascribi, subiungit quis enim haec quae nostis ignorat? quasi dicat: non est magnum
si dico me scire ea quae scitis quia non est magnum ea scire, cum quilibet ea sciat; sed in hoc quod me haec
ignorare reputatis, me contemptui habere videmini quasi ignorem ea quae omnes sciunt, unde subdit qui
deridetur ab amico suo sicut ego, a vobis scilicet dum me insipientem reputatis, invocabit Deum, et exaudiet
eum, quia ubi deest auxilium humanum ibi maxime adest auxilium divinum, secundum illud Psalmi quoniam
pater meus et mater mea dereliquerunt me, Dominus autem assumpsit me; et in hoc videtur quasi respondere ei
quod supra dixerat sophar tunc levare poteris faciem tuam, ac si dicat: non oportet me amplius expectare ad
fiducialiter orandum, quia ex hoc ipso quod ab amicis derideor datur mihi spes recurrendi ad Deum.
Quare autem irrisus ab amico a Deo exaudiatur, ostendit subdens deridetur enim iusti simplicitas, ubi ostendit et
qui sunt qui derideantur et quare, et etiam a quibus, cum subdit lampas contempta apud cogitationes divitum.
Derideri enim deficientis est, deridere autem superabundantis; qui autem in virtutibus superabundant eos qui in
virtutibus deficiunt non irrident, sed magis compatiuntur et iuvant si possunt, sed illi qui in temporalibus
abundant maxime solent irridere eos qui in temporalibus deficiunt, et praecipue quando studium non adhibent ad
temporalia conquirenda; studium autem iustorum non est ad temporalia conquirenda sed ad rectitudinem
sectandam, unde a fraudibus et dolis abstinent quibus plerumque divitiae acquiruntur, et ex hoc simplices
reputantur: ergo ut plurimum deridentur iusti. Causa autem irrisionis est simplicitas, sed non sic irridetur quasi
malum manifestum sed quasi bonum occultum, et ideo hic simplicitas vocatur lampas propter claritatem iustitiae,
sed contempta apud cogitationes divitum, scilicet qui finem suum in divitiis ponunt - qui enim summum bonum
in divitiis ponit, oportet quod cogitet quod intantum sunt aliqua magis bona inquantum magis prosunt ad divitias
conquirendas -, unde oportet quod eis sit contemptibilis iustorum simplicitas per quam divitiarum multiplicitas
impeditur. Sed licet ipsa simplicitas iustorum in cogitationibus divitum contemnatur, tamen suo tempore a fine
debito non fraudatur, unde dicit parata ad tempus statutum; non autem dicit hoc quasi in aliquo tempore
praesentis vitae iustis pro sua simplicitate aliqua terrena prosperitas sit reddenda, sed indeterminatum relinquit
quod sit istud tempus statutum et ad quem finem iustorum simplicitas praeparetur: nondum enim ad hoc
disputatio pervenit sed in sequentibus ostendetur.
Sic igitur Job occulte insinuat quare ab amicis irrideretur, quos divites vocat, quia prosperitatem huius mundi
finem hominis ponebant quasi praemium iustitiae hominis; ipse autem sua simplicitate non hoc praemium
quaerebat sed aliud in tempore statuto, et ideo fiduciam habebat ut si invocaret Dominum ab eo exaudiretur.
Et quia divites iusti simplicitatem irridentes non in hoc sistunt sed usque ad contemptum Dei procedunt, unde
subditur abundant tabernacula praedonum: consequens enim est quod, ex quo aliqui finem suum in divitiis
ponunt, quod omnes vias exquirant ad hunc finem ultimum consequendum vel fraudando vel quocumque alio
modo, et sic efficiuntur praedones et dum praedantur divitiis abundant; ex hac autem abundantia sequitur
contemptus Dei, unde subditur et audacter provocant Deum. Tunc enim aliquis aliquid audacter facit quando
credit hoc esse bonum quod facit: cum enim conscientia remordet de malo, non sine timore homo perpetrat
malum quia, ut dicitur Sap. XVII 10, cum sit timida nequitia data est in omnium condemnationem; qui autem
finem ultimum in divitiis ponunt, ex hoc ipso aestimant bona omnia esse per quae hunc finem consequuntur;
manifestum est autem quod cum divitias acquirunt praedando, provocant Deum contra eius iustitiam facientes:
unde consequens est quod audacter provocent Deum. Vel aliter: ex divitiis homo in superbiam erigitur reputans
se per eas sibi sufficere, et ex hoc contemnit Deum audacter in divitiis suis confidens, secundum illud Deut.
XXXII 15 incrassatus est dilectus et recalcitravit.
Sed quia dixerat abundare praedonum tabernacula qui provocant Deum, ne forte responderetur quod talis
abundantia non est a Deo, subiungit cum ipse dederit omnia in manibus eorum, idest in potestate eorum, quia
potestas nocendi alicui non est nisi a Deo, voluntas autem malefaciendi non est nisi a se ipso, et ideo in hoc quod
praedantur Deum provocant, sed abundantia consequens est eis a Deo.
Et hoc consequenter probat cum subdit nimirum interroga iumenta et docebunt te, et volatilia caeli et indicabunt
tibi; loquere terrae et respondebit tibi, et narrabunt pisces maris; quid autem omnia ista interrogata respondeant,
ostendit subdens quis ignorat quod omnia haec manus Domini fecerit? hoc ergo est quod omnia confitentur se a
Deo esse facta; tunc autem homo creaturas interrogat quando eas diligenter considerat, sed interrogatae
respondent dum per considerationem ipsarum homo percipit quod tanta ordinatio quae invenitur in dispositione
partium, in ordine actionum, nullo modo posset esse nisi ab aliqua superiori sapientia dispensante. Si autem
huiusmodi creaturae a Deo factae sunt, manifestum est quod in Dei potestate sunt sicut artificiata in potestate
artificis, et ideo subdit in cuius manu, idest potestate, est anima omnis viventis, et non solum aliorum animalium
sed et spiritus universae carnis hominis; si autem in potestate eius sunt, manifestum est quod nullus illas habere
potest nisi ab ipso, secundum illud Dan. IV 14 dominatur excelsus in regno hominum, et cuicumque voluerit
dabit illud. Manifestum est igitur quod et terram et animalia de quibus supra dixerat, in quibus humanae divitiae
consistunt, nullus homo habere potest nisi Deus in manu eius dederit: et sic si praedones abundant, Deus dedit in
46

