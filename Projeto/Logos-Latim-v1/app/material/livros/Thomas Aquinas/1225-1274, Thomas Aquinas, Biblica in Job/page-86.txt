Utrumque autem praemissorum per consequentiam manifestat, et primo quidem quod dixerat sapientiam in loco
determinato non inveniri. Inveniuntur autem quae apud homines pretiosa reputantur, partim quidem apud
homines deliciosos qui pretiosa lapidum et metallorum congregare nituntur, unde subdit nec invenitur in terra
suaviter viventium, idest deliciosorum, quia ipsi maxime a sapientiae perceptione impediuntur cor habentes
deliciis occupatum.
Partim autem inveniuntur huiusmodi pretiosa corporalium in aliquibus profunditatibus obscuris, sed non est ita
de sapientia, unde subdit abyssus dicit: non est in me, quasi scilicet ea quae in absconditis profundorum latent
maxime sunt sapientiae humanae abscondita. Partim autem inveniuntur in mari, tum quia ibi generantur, sicut
margaritae in conchis marinis, sive quia ibi depereunt in navibus ibi submersis, sed non est ita de sapientia, tum
etiam quia per mare solent huiusmodi pretiosa deferri de loco ad locum, unde subdit et mare loquitur: non est
mecum, quin immo ea quae sunt in mari maxime latent sapientiam humanam.
Deinde manifestat id quod dixerat de hoc quod sapientia pretio aestimari non potest, et enumerat quae sunt apud
homines pretiosissima, dicens non dabitur aurum obrizum, idest purissimum, pro ea, quia nullo auro potest
pretium sapientiae aestimari; post aurum autem inter cetera pretiosius reputatur argentum, de quo subdit nec
appendetur argentum in commutatione eius. Sunt etiam praeter metalla quidam pretiosissimi lapides diversorum
colorum qui maxime nutriuntur in india, de quibus subditur non conferetur, idest non comparabitur sapientia,
tinctis indiae coloribus, idest lapidibus pretiosis diversis coloribus naturaliter in india tinctis. Et subiungit de
quibusdam pretiosis lapidibus qui etiam in aliis terris inveniuntur, unde subdit nec lapidi sardonycho
pretiosissimo, qui scilicet est compositus ex duobus lapidibus, scilicet ex sardio, qui est rubei coloris accendens
animum ad gaudium et acuens ingenium, et onychino, qui ab eo ligatur quasi habens quasdam noxias virtutes,
scilicet excitandi tristitias et timores, cuius nocumentum refrenatur per sardium: unde proprietatem habere dicitur
quod luxuriam depellit, hominem castum et pudicum reddens, unde et pretiosissimus nominatur; subdit autem et
sapphiro, qui est caelestis coloris, qui etiam pretiosus est propter multas virtutes quas habet; nec refert quod
aliqui alii lapides pretiosiores sunt, quia pretia lapidum non sunt eadem nec in omnibus locis nec in omnibus
temporibus. Subdit autem de his quae habent pretiositatem ex pulchritudine dicens non adaequabitur ei aurum,
quod habet pulchritudinem ex splendore, vel vitrum, quod habet pulchritudinem ex perspicuitate quamvis non sit
praecellens pretii aestimatione. Subdit autem de his quae habent pulchritudinem ex artificio cum dicit non
commutabuntur pro ea vasa auri excelsa, scilicet quantitate, et eminentia, scilicet in compositione.
Et sicut non possunt pro sapientia commutari, ita etiam omnia praedicta nihil reputantur in comparatione ad
sapientiam, unde subdit nec commemorabuntur in comparatione eius, idest non est dignum quod etiam memoria
de his habeatur cum fit de excellentia sapientiae mentio.
Et quia dixerat quaedam corporalia esse occulta et ob hoc pretiosa reputari, consequenter ostendit quod haec
etiam pretiositas sapientiae non deest cum subditur trahitur autem sapientia de occultis; est enim humanae
sapientiae origo occulta dupliciter: uno modo ex parte intellectualis luminis quod derivatur ad nos ab
occultissima omnium causa, scilicet a Deo, alio modo ex parte rerum cognitarum quarum occultas proprietates et
essentias sapientia inquirit, et ex his in divinorum cognitionem ascendit, quae maxime sapientiae appropriatur.
Unde concludit quod neque ratione pretiositatis neque ratione occultationis aliquid potest ei comparari, neque in
lapidibus pretiosis, unde subdit non adaequabitur ei topazius de Aethiopia, qui scilicet sic vocatur a loco primae
suae inventionis, vel quia in colore auri similitudinem praetendit; quantum autem ad pretiosas vestes subdit nec
tincturae mundissimae, idest cuiuscumque panni serici vel lanei, componentur, idest comparabuntur sapientiae.
Quia ergo sapientiam sic incomparabilem dixerat et occultam habere originem, inquirit unde sit eius principium
cum subdit unde ergo sapientia venit, idest unde derivatur? et quis est locus intelligentiae, idest a quo principio
homines lumen intellectus participant? ostendit autem hoc principium excedere omnem cognitionem humanam,
unde subdit abscondita est ab oculis omnium viventium, quia fons sapientiae est verbum Dei in excelsis, ut
dicitur Eccli. I 5. Fuerunt autem aliqui auguriorum sectatores qui crederent quasdam aves augurales quendam
effectum sapientiae participare supra homines, inquantum scilicet ex eis ad homines pervenire credebant
cognitionem futurorum; sed quod sapientia hanc coniecturam excedat ostendit subdens volucres quoque caeli
latet, per quod potest intelligi quod origo sapientiae excedit caelestia corpora a quibus huiusmodi aves moventur.
Sunt etiam aliqui qui a mortuis futurorum cognitionem exquirerent, sed nec hoc attingit ad sapientiae originem,
unde subdit perditio et mors dixerunt: auribus nostris audivimus famam eius; et recte famam sapientiae morti et
perditioni attribuit, quia perditio et mors important recessum et elongationem a bonis quae sapientiam
consequuntur. Possunt tamen tria praedicta secundum metaphoram ad tria rationalis creaturae genera pertinere,
ut quod dicit abscondita est ab oculis omnium viventium referatur ad homines, quod vero subdit volucres caeli
latet referatur ad Angelos, quod vero additur perditio et mors dixerunt: audivimus famam eius referatur ad
Daemones qui a Deo damnabiliter elongati, a remotis quasi ex sola fama divinae sapientiae notitiam habent.
Ut ergo ostendat sapientiae radicem subdit Deus intelligit viam eius, idest totum sapientiae processum, dum et
ipse est et origo sapientiae et locus intelligentiae; et quia ipse se ipsum perfecte novit ideo subdit et ipse novit
locum illius, idest se ipsum in quo plene sapientia invenitur sicut in prima origine. Derivatur autem sapientia ab
ipso in omnes creaturas quae per Dei sapientiam fiunt, sicut ars derivatur a mente artificis in opere eius, unde
dicitur Eccli. I 10 quod Deus effundit sapientiam super omnia opera sua; unde etiam ipsa universitas creaturarum
86

