praeterisse, utpote in quibus perfectionem finalem adeptus non eram; et noctes, deputatas quieti contra
afflictiones, laboriosas numeravi mihi, idest reputavi ac si essent laboriosae, inquantum in eis retardabar a
consecutione finis.
Quomodo autem habuerit menses vacuos et noctes laboriosas exponit subdens si dormiero, idest cum fuerit
tempus dormiendi de nocte, dico: quando consurgam? exoptans diem. Et rursum, facto die, expectabo vesperam,
sic semper in futurum per desiderium tendens. Et hoc quidem commune est omni homini viventi super terram,
sed plus et minus hoc sentiunt homines secundum quod magis aut minus gaudiis seu tristitiis afficiuntur: nam qui
in gaudio est minus desiderat futurum, plus autem qui in tristitia; et ideo ut hoc desiderium Job in se esse
vehemens ostendat, subiungit et replebor doloribus usque ad tenebras, propter quos dolores praesens tempus fit
mihi taediosum et futurum magis desidero.
Induta est caro mea putredine etc.. Ostenderat supra beatus Job consolationem eliphaz ex promissione felicitatis
in vita terrena fuisse ineptam ex generali condicione vitae hominis super terram, nunc autem intendit ostendere
eandem consolationem ineptam esse ex sua propria condicione. Et proponit duo quae impediunt ipsum expectare
prosperitatem super terram, quorum primum est infirmitas corporis quam patiebatur: homini enim gravi
infirmitate detento nihil potest contingere quod eum in hac vita faciat esse felicem, et ideo dicit induta est caro
mea putredine, quasi dicat: undique corpus meum circumdatum est putredine ulcerum sicut corpus circumdatur
vestimento. Et quia vulnera a principio curata ad sanitatem perveniunt, ostendit ulcera sua fuisse neglecta, unde
dicit et sordibus pulveris: non enim erant debito modo curata quia ad litteram in sterquilinio sedebat, ut supra
dictum est. Expectatur autem sanitas aliquando etiam si ulcera sint neglecta, quando natura est fortis, sed in Job
vigor naturae defecerat, unde dicit cutis mea aruit et contracta est, quia scilicet humor naturalis iam consumptus
est vel propter senectutem vel propter infirmitatem, unde non videtur locus ut in hac vita ulterius felicitatem
expectem. Secundum est quia plurimum tempus vitae suae iam praeterierat, unde modicum tempus restabat nec
in eo poterat magnam felicitatem expectare, et propter hoc dicit dies mei velocius transierunt quam a texente tela
succiditur.
Vita enim hominis quantum ad aliquid similis est texturae: sicuti enim ille qui texit telam fila filis adiungit ut ad
perfectionem telae perveniat, qua perfecta eam succidit, sic ad hoc quod vita hominis perficiatur dies diebus
adduntur, cum autem fuerit perfecta tollitur. Ideo tamen dicit quod velocius transeunt dies hominis quam tela
succidatur quia in opere telae textor interdum quiescit, sed tempus vitae hominis absque quiete continuo labitur.
Sed posset aliquis dicere quod licet plurimum temporis vitae eius transierit adhuc tamen posset expectare
reditum ad statum vitae praeteritae: posuerunt enim aliqui quod post mortem, transactis plurimis annorum
curriculis, homo rediturus erat ad eandem vitae seriem quam prius egerat, ut puta quod Plato in futuris
temporibus lecturus erit Athenis et eadem acturus quae prius egit, et sic homo licet plurimum temporis vitae eius
transierit posset expectare restitutionem beatitudinis in vita terrena; et ideo ad hoc removendum subiungit Job et
consumpti sunt absque ulla spe, redeundi scilicet ad pristinos dies. Et ad hoc probandum subiungit ad Deum
loquens - ad quem ab illo loco militia est vita hominis super terram videtur direxisse sermonem -, dicens
memento quia ventus est vita mea, idest vento similis: sicut enim ventus pertransit et ultra non revertitur, ita vita
hominis cum pertransierit non redit, et hoc est quod subdit et non revertetur oculus meus ut videat bona, scilicet
terrenae vitae quae quondam habui et nunc amisi. Et sicut cum vita mea praeterierit ego non revertar ut videam
bona terrena, sic nec videbor ab oculo terreno, unde sequitur nec aspiciet me visus hominis; ponit autem haec
duo ut significet quod non revertetur ad conversationem humanam quae maxime consistit in videre et videri:
nam visus cum sit subtilior sensuum principatum tenet in vita sensibili.
Sed quamvis post mortem ab oculo hominis se dixerit non videndum, confitetur tamen se videndum esse ab
oculo divino in hoc quod subdit oculi tui in me, scilicet erunt: Deo enim mortui conspicui sunt qui spiritualia
intuetur, quia mortui secundum spiritum vivunt, non secundum carnem quam visus hominis aspicere potest.
Posset autem ex hoc aliquis intelligere quod oculi Dei ita respiciant mortuum non secundum statum praesentem
sed sicut respicit futura, quasi homo mortuus iterum rediturus sit ad vitam quam dimisit, et ideo ad hoc
excludendum subiungit et non subsistam, quasi dicat: sic dico quod oculi tui in me erunt post mortem, quod
tamen ego postmodum iterato non subsistam in statu huius vitae terrenae.
Et hoc probat per simile cum subdit sicut consumitur nubes et pertransit, sic qui descendit ad inferos non
ascendet. Dicuntur autem mortui ad inferos descendere, vel quia secundum animam ante Christi mortem omnes
ad infernum descendebant, vel quia secundum carnem sub terra ponuntur; quantum enim ad praesens pertinet,
nihil differt quomodolibet exponatur: nihil enim aliud vult dicere nisi quod mortui non redeunt ad vitam
praeteritam, et hoc probat in quodam simili, probatione sufficienti. Sicut enim Philosophus docet in II de
generatione, tam in corporibus corruptibilibus quam in corporibus incorruptibilibus quidam circularis motus
apparet; sed haec est differentia quia in corporibus caelestibus secundum circulationem reiteratur idem numero,
sicut idem sol numero qui occidit redit ad ortum, et hoc ideo quia substantia non corrumpitur in tali mutatione
sed solum locus mutatur; in motu vero generabilium et corruptibilium non redit idem numero sed idem specie.
Patet enim quod secundum circularem motum solis annuum, circulatio quaedam fit in dispositione aeris: nam in
hieme sunt nubes, et postmodum in aestate consumuntur, et iterum redeunte hieme redeunt nubes, non tamen
eadem numero sed eadem specie quia illae nubes quae prius fuerunt omnino dispereunt. Et similiter est in
27

