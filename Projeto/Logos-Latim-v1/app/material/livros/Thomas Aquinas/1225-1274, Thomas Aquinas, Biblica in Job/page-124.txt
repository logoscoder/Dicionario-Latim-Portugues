pellem dimittit. Minoribus autem piscibus implent quaedam alia minora instrumenta, et quantum ad hoc subdit et
gurgustium piscium capite illius? dicitur enim gurgustium quoddam instrumentum de viminibus factum quod
piscatores in gurgite ponunt ad capiendum pisces; est autem tanta magnitudo ceti quod nec totus nec etiam una
pars eius, puta caput, potest in gurgustio quantumcumque magno contineri: dicitur enim habere tam magnum
caput quod ab ipso quadraginta lagenae sagiminis effluant. Et hoc ponitur ad figuraliter ostendendum quod
diabolus virtute humana includi non potest, sicut quidam nigromantici se eum posse includere opinantur, sed hoc
totum provenit ex eius astutia qua utitur ad homines decipiendos; et si quis recte consideret, omnia praemissa
videntur pertinere ad praesumptionem nigromanticorum confutandam, qui nituntur cum Daemonibus pactum
inire aut eos sibi subicere vel qualitercumque constringere.
Ostenso ergo quod homo non potest ullo modo sua virtute diabolum superare, quasi ex omnibus praemissis
concludit subdens pone manum tuam super eum, subaudi si potes, quasi dicat: nullo modo tua virtute potes
manum tuam ponere super eum ut eum tibi subicias. Sed quamvis non possit ab homine superari, superatur
tamen virtute divina, unde subdit memento belli, quo scilicet ego contra eum pugno, nec ultra addas loqui,
scilicet contra me, dum scilicet vides eum mea virtute superari quem tua virtute superare non potes. Et de
superatione qua superatur a Deo subditur ecce spes eius frustrabitur eum, quod quidem si referatur ad cetum
manifestum est: dum enim cetus persequitur pisces sperans eorum capturam, impingit ad aliquod litus unde
propter parvitatem aquae se eruere non potest, frustratus spe sua quam habebat de piscium captura, et sic super
aquam apparens praecipitatur in mortem, et hoc est quod subditur et videntibus cunctis praecipitabitur, quia
undique homines eum videntes concurrunt ad eum occidendum. Per quod significatur quod spes diaboli quam
habet de subversione sanctorum frustrabitur, et ipse cum omnibus suis sequacibus, sanctis videntibus, in die
iudicii praecipitabitur in infernum.
|+41 Capitulus 41
Non quasi crudelis suscitabo eum etc.. Postquam Dominus enumeraverat virtutem Leviathan quantum ad hoc
quod non potest superari ab homine sed solum a Deo, nunc enarrat potestatem ipsius quantum ad hoc quod ipse
potest contra alios agere. Et quia non est potestas nisi a Deo, ut dicitur Rom. XIII 1, posset aliquis ad
crudelitatem Deo ascribere quod tam noxiae creaturae tantam potentiam dedit, et ideo ad hoc excludendum dicit
non quasi crudelis suscitabo eum, idest altum esse permittam per potentiam sibi datam; et videtur hoc respondere
ad id quod supra Job XXX 21 dixerat mutatus es mihi in crudelem. Quod autem hoc sibi ad crudelitatem ascribi
non debeat ostendit triplici ratione: primo propter potestatem ipsius Dei, cum dicit quis enim resistere potest
vultui meo, idest providentiae meae? quasi dicat: quantumcumque Leviathan iste sit potens non potest
providentiae meae resistere, ut potentia sua utatur nisi quantum mihi placuerit, et mea voluntas non ad perniciem
sed ad salutem hominum tendit. Secundo ostendit idem ex largitate bonitatis ipsius qua gratis omnibus bona sua
distribuit, unde subdit et quis ante dedit mihi ut reddam ei? quasi dicat nullus, ex quo patet quod omnia quae feci
diligo quibus bona mea gratis communico, unde non habeo contra ipsa quae feci crudelitatis animum; et ad idem
pertinet quod subdit omnia quae sub caelo sunt mea sunt, quia scilicet sunt a me creata, conservata et gubernata:
nullus autem rebus suis adversatur. Tertio ostendit se non esse crudelem permittendo Satanam in sua potentia
exaltari, per hoc quod in nullo ei defert: videtur enim ad crudelitatem quandam pertinere quod aliquis dum vult
alicui tyranno favere patienter tolerat afflictiones multorum. Duplici autem ratione homo alicui potenti favet: uno
modo timens comminationes ipsius, sed hoc Dominus a se excludit dicens non parcam ei, idest in nullo ei
deferam quin ei resistam secundum quod oportet, verbis potentibus, idest propter aliqua comminationis verba
quae eius praeferant potestatem; alio modo favet aliquis alicui potenti quasi allectus ab eo blanditiis, et ad hoc
excludendum subdit et ad deprecandum compositis, quasi dicat: quamvis potenter vel deprecatorie loqueretur
tamen in nullo ei defero, quia non est convenientia lucis ad tenebras, ut dicitur II Cor. VI 14.
His igitur praemissis ad removendum opinionem suae crudelitatis, accedit ad describendum virtutem Leviathan,
et primo describit figuram eius a capite incipiens. Dicitur autem quod super oculos ceti sunt quaedam
additamenta cornea in figura magnae falcis et sunt ducenta quinquaginta super unum oculum et totidem super
alterum, et utitur eis cetus pro coopertorio oculi tempore magnae tempestatis, et ad hoc exprimendum dicit quis
revelabit faciem indumenti eius? idest quis homo potest accedere ita prope cetum ut a praedictis operculis possit
faciem eius detegere? per quod datur intelligi quod astutias diaboli nullus homo sufficit aperire. Dicitur etiam
quod in gutture habet quandam pellem in modum membranae, et haec multis meatibus perforata non sinit
quicquam corpulentia magnum ingredi ventrem eius, quia scilicet per hoc impediretur eius digestio, scilicet si
aliquod magnum animal integrum absorberet, et ad hoc designandum subditur et in medium oris eius quis
intrabit, ut scilicet perscrutetur strictos illos meatus quibus parvi pisces in eius ventrem descendunt? per quod
designatur quod intentionem Daemonis qua ad homines spiritualiter absorbendos movetur, nullus homo potest
cognoscere. Dicitur etiam de ceto quod habet aperturam oris dentatam valde magnis et longis dentibus, et
praecipue duo dentes sunt aliis longiores ad modum dentium elephantis vel apri, ergo ad designandum hoc duos
dentes extremos maximos dicit portas vultus eius quis aperiet? videntur enim illi duo dentes maximi quasi duae
portae quibus os ceti aperiatur. Per quod designatur quod nullus homo potest os diaboli aperire ad extrahendum
de potestate eius peccatores, quos absorbet quasi duabus portis, scilicet violentia et astutia. Quantum autem ad
124

