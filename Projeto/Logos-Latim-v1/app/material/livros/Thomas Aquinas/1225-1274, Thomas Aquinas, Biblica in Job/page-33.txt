secundum illud Psalmi oblivioni datus sum tamquam mortuus a corde, sed huiusmodi societas gaudet in his qui
ei succedunt, secundum illud Eccl. IV 14 alius natus in regno inopia consumatur. Vidi cunctos viventes qui
ambulant sub sole cum adolescente secundo qui consurgit pro eo. Haec autem ad hoc introducta sunt ut ostendat
quod etsi aliqua prosperitas interdum malis eveniat, non tamen est firma de qua confidere possint, sed cito
transit, unde pro nihilo reputanda est.
Ex omnibus autem supra dictis ostendit consequenter quid intendat dicens Deus non proiciet simplicem, idest a
se eum non elongabit ut eum non sustentet qui simplici corde ei adhaeret; nec porriget manum malignis, idest
non dabit eis auxilium ut eorum prosperitas confirmetur. Et quia posset dicere Job: quicquid tu dicas et
similitudinibus confirmare velis, tamen ego contrarium in me sum expertus, qui cum simplex essem adversitatem
patior et maligni adversarii mei contra me praevaluerunt, ideo ad hoc excludendum subiungit donec impleatur
risu os tuum et labia tua iubilo, quasi dicat: hoc quod dixi intantum verum est quod hoc in te senties, si tamen
fueris simplex, ita scilicet quod ex prosperitate quae subsequetur laetitia tua prorumpet in risum et iubilum, quae
solent ex magnitudine gaudii provenire; et e contrario, qui oderunt te induentur confusione, idest manifeste ac
multipliciter confundentur ut sic sit eis confusio quasi vestimentum. Et ne hoc alicui videatur impossibile propter
prosperitatem praesentem qua videntur florere, subiungit et tabernaculum impiorum non subsistet: per
tabernaculum enim, in quo plurimi Orientalium habitare consueverunt et suas divitias et supellectiles habere,
potest intelligi omne illud quod pertinet ad prosperitatem vitae praesentis. Considerandum est autem quod ideo
baldath de hypocrita et simplici fecit mentionem quia aestimabat Job non vere sanctum sed hypocritam fuisse, et
quod propterea prosperitas eius firma non fuerit, sed si simplex esse inceperit promittit ei prosperitatem
affuturam.
|+9 Capitulus 9
Et respondens Job ait: vere scio quod ita sit. Beatus Job in superiori responsione qua verbis eliphaz responderat,
unum praetermisisse videbatur quod eliphaz de Dei iustitia proposuerat cum dixerat numquid homo
comparatione Dei iustificabitur? quin immo quadam quasi contentiosa disputatione visus est ad Deum loqui cum
dixit numquid mare sum ego aut cetus etc., et iterum usquequo non parcis mihi etc.. Et ideo baldath suites
replicans contra responsionem beati Job a defensione divinae iustitiae incepit dicens numquid Deus supplantat
iudicium etc., et in hoc idem suum sermonem terminavit cum dixit Deus non proiciet simplicem etc.. Et ideo
beatus Job in hac responsione primo ostendit se divinae iustitiae contradicere nolle nec contra Deum velle
contendere, ut illi suspicabantur, et hoc est quod dicitur et respondens Job ait: vere scio quod ita sit, scilicet quod
Deus non supplantat iudicium et quod non proiciet simplicem, quae baldath proposuit; et scio etiam quod non
iustificetur homo compositus Deo, idest comparatus ei, et hoc dicit respondens ei quod supra eliphaz dixerat
numquid homo comparatione Dei iustificabitur? et unde hoc sciat consequenter ostendit ex quodam signo. Cum
enim aliquis comparatione alterius iustus est, libere et secure potest cum eo contendere, quia per mutuam
disceptationem iustitia et veritas manifestatur; nulli autem homini tutum est cum Deo contendere, et ideo subdit
si voluerit contendere cum eo, scilicet homo cum Deo, non poterit respondere ei, scilicet homo Deo, unum pro
mille. Sciendum siquidem est quod maior numerorum qui apud nos proprium nomen habeat est millenarius, nam
omnes maiores numeri per replicationem inferiorum numerorum nominantur, ut puta decem millia, centum
millia; et hoc rationabiliter accidit, nam secundum quosdam antiquorum species numerorum usque ad decem
protenduntur, postmodum enim priores numeri repetuntur - quod quidem secundum nominationem manifestum
est quicquid sit secundum rei veritatem -; cubicus autem ex denario consurgens millenarius est: decies enim
decem decies mille sunt.
Millenarium igitur numerum quasi maximum numerorum nominatorum apud nos pro quantumcumque magno
determinato numero sumpsit: idem est ergo quod dicit quod non potest homo Deo respondere unum pro mille ac
si diceret quod nulla determinata numeri mensura metiri potest quantum divina iustitia humanam excedat, cum
haec sit finita, illa autem infinita.
Quod autem homo in contendendo nulla proportione possit ad Deum accedere, ostendit consequenter cum dicit
sapiens corde est et fortis robore, scilicet Deus. Duplex enim est contentio: una qua contenditur disputando et
haec est per sapientiam, alia qua contenditur pugnando et haec est per fortitudinem; in utroque autem excedit
Deus quia et fortitudine et sapientia omnem fortitudinem et sapientiam excedit. Et utrumque horum excessuum
ostendit consequenter, et primo excessum fortitudinis, quem quidem ostendere incipit quantum ad homines cum
dicit quis restitit ei et pacem habuit? quasi dicat nullus. Sciendum siquidem est quod aliter homo obtinet pacem a
potentiori, aliter a minus potenti vel ab aeque potenti: manifestum est enim quod potentior a minus potenti
pacem acquirit contra eum pugnando, sicut cum rex potens contra aliquem rebellem in suo regno bellum movet
et victoriam obtinens pacem regni reformat; similiter etiam et ab aeque potenti quandoque aliquis pacem obtinet
pugnando: licet enim eum superare non possit, tamen assiduitate pugnae eum fatigat ut ad pacem reducatur; sed
a magis potente numquam aliquis pacem obtinet resistendo vel pugnando, sed se ei humiliter subdendo. Hoc est
igitur evidens signum quod fortitudo Dei omnem humanam fortitudinem excedit, quia nullus cum eo pacem
habere potest resistendo sed solum humiliter oboediendo, unde dicitur Is. XXVI 3 servabis pacem, pacem, quia
in te speravimus; sed impii qui Deo resistunt pacem habere non possunt, secundum quod dicitur Is. LVII 21 non
33

