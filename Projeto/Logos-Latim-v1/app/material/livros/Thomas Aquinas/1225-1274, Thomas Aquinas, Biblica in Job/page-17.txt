Sed quia videbatur hoc esse contra opinionem eliphaz quod pro peccato parentis filii et familia puniretur, cum
ipse intendat hanc opinionem defendere quod adversitates in hoc mundo sunt poenae peccati, huic obiectioni
respondens subiungit rugitus leonis et vox leaenae et dentes catulorum leonum contriti sunt. Ubi primo
considerandum occurrit quod homo ceteris animalibus praeminet ratione; cum igitur ratione praetermissa
passiones brutales sequitur, efficitur similis bestiis, et illius bestiae nomen sibi competit cuius passionem
imitatur, utpote qui subiacet concupiscentiae passionibus equo vel mulo comparatur, secundum illud Psalmi
nolite fieri sicut equus et mulus quibus non est intellectus; propter ferocitatem autem vel iram leo aut ursus
nominatur, secundum illud Prov. XXVIII 15 leo rugiens et ursus esuriens, princeps impius super populum
pauperem, et Ez. XIX 3 leo factus est et didicit capere praedam hominemque comedere: sic igitur et nunc
hominem ferocem leoni comparat dicens rugitus leonis, rugitus enim est leoninae ferocitatis indicium. Contingit
autem frequenter quod ferocitas viro additur ex suggestione uxoris, et sic ea quae vir ferociter agit uxori
imputantur in culpam, sicut patet de uxore Herodis quae impulit eum ad decollandum iohannem, propter quod
dicitur et vox leaenae. His autem quae tyrannus aliquis ferociter acquirit eius filii luxuriose interdum utuntur, et
sic in rapina patris delectantur: unde et ipsi a culpa immunes non sunt, propter quod subditur et dentes catulorum
leonum contriti sunt, secundum illud nah. II 12 et leo cepit sufficienter catulis suis. Et sic obiectioni praemissae
respondisse videtur, quia cum pro peccato viri punitur uxor et filii non est iniustum, cum et ipsi culpae participes
fuerint; quod totum dicebat volens Job et eius familiam de rapina notabilem reddere.
Videbatur tamen hoc quod dixerat ad Job non pertinere quia eius uxor punita non videbatur, et ideo ad hoc
removendum subiungit tigris perit eo quod non haberet praedam: hi enim qui rapere consueverunt in hoc ipsum
puniri se aestimant quod eis rapere non licet. Considerandum est autem quod mulierem et leaenae comparat
propter ferocitatem irae, et tigridi propter promptitudinem sive velocitatem ad iram, dicitur enim Eccli. XXV 23
non est ira super iram mulieris, et iterum brevis omnis malitia super malitiam mulieris. Et quia filii Job totaliter
perierant, subiungit et catuli leonum dissipati sunt.
Porro ad me dictum est verbum absconditum etc..
Quia asseruerat eliphaz quod adversitates in hoc mundo non adveniunt alicui nisi propter eius peccatum, volens
ex hoc arguere Job et eius familiam fuisse peccatis subiectam, cuius contrarium videbatur ex his quae manifeste
in Job et in eius familia apparuerant, vult ostendere quod nec Job nec eius familia fuerit a peccato immunis. Et
quia, propter auctoritatem Job et famam ipsius, eius verbum invalidum videbatur, recurrit ad auctoritatem
maiorem ostendens ea quae propositurus est se ex revelatione didicisse; et ad ostendendum altitudinem
revelationis proponit eius obscuritatem: quanto enim aliqua sunt altiora tanto humano respectu sunt minus
perceptibilia, unde et apostolus dicit Cor. XII 4 quod raptus est in Paradisum Dei et audivit arcana verba quae
non licet homini loqui, iuxta quem modum et eliphaz hic vel vere vel ficte loquitur dicens porro ad me dictum est
verbum absconditum.
Considerandum est autem quod aliqua veritas, quamvis propter sui altitudinem sit homini abscondita, revelatur
tamen quibusdam manifeste, quibusdam vero occulte; ad effugiendam igitur notam iactantiae hanc veritatem
abscondite dicit sibi esse revelatam, unde subdit et quasi furtive suscepit auris mea venas susurrii eius, ubi
triplex modus occultationis innuitur qui solet in revelationibus contingere.
Quorum primus est cum intelligibilis veritas alicui revelatur per imaginariam visionem, secundum quod dicitur
Num. XII 6 si quis fuerit inter vos propheta Domini, per somnium aut in visione loquar ad eum; at non talis
servus meus Moyses: ore ad os loquar ei qui palam et non per aenigmata videt Deum; Moyses igitur hoc verbum
absconditum per modum clarae vocis audivit, alii vero per modum susurrii. Secundus modus occultationis est
quia in ipsa imaginaria visione proferuntur quandoque aliqua verba expresse continentia veritatem, sicut est illud
Is. VII 14 ecce virgo concipiet, quandoque vero sub quibusdam figuratis locutionibus, sicut est illud Is. XI 1
egredietur virga de radice iesse et flos etc.; in hoc igitur quod Isaias audivit ecce virgo concipiet percepit ipsum
susurrium, in hoc autem quod audivit egredietur virga de radice iesse percepit venas susurrii: nam figuratae
locutiones sunt quasi quaedam venae ab ipsa veritate per similitudinem derivatae. Tertius modus est quod
aliquando aliquis revelationem divinam frequentem et diutinam habet, sicut dicitur de Moyse exodi XXXIII 11
quod loquebatur Dominus ad Moysem facie ad faciem, sicut solet homo loqui ad amicum suum; aliquando
autem aliquis habet revelationem subitam et transitoriam: hunc igitur subitum revelationis modum significat in
hoc quod dicit quasi furtive, nam ea quasi furtive audimus quae raptim et quasi pertranseundo ad nos perveniunt.
Sic igitur altitudine visionis ostensa, prosequitur de circumstantiis revelationis, et primo de tempore dicens in
horrore visionis nocturnae quando sopor solet occupare homines. Tempus enim nocturnum propter quietem
magis est congruum revelationibus percipiendis: in die enim a tumultibus hominum et occupationibus sensuum
mens quendam strepitum patitur ut susurrium verbi absconditi percipere nequeat.
Secundo ex dispositione percipientis, unde subdit pavor tenuit me: homines enim ad insolita pavere
consueverunt, unde quando alicui fiunt insolitae revelationes in principio timorem patiuntur. Et ad magnitudinem
huius timoris ostendendam subiungit et tremor: est enim tremor corporis indicium magnitudinis timoris. Et ad
magnificandum huiusmodi tremorem subiungit et omnia ossa mea perterrita sunt, quasi dicat: tremor non fuit
superficialis sed vehemens, qui etiam ossa concuteret; simile est quod habetur Dan. X 8 vidi visionem hanc
grandem et non remansit in me fortitudo, sed et species mea immutata est in me et emarcui nec habui in me
17

