Postquam ergo auditores reddidit attentos, modum disputationis suae determinat: vult enim disputare quasi cum
alio contendens, et hoc est quod subdit quis est qui iudicetur mecum, idest cum quo de veritate disputem? veniat,
idest ad disputandum accedat. Causam autem quare de veritate disputare intendit, subdit dicens quare tacens
consumor? homo enim per decursum praesentis vitae paulatim consumitur, et praecipue cum est infirmitati
subiectus sicut erat Job; tacens autem consumitur qui sic praesentem vitam decurrit quod tamen suae sapientiae
per doctrinam nullum vestigium relinquit: ne ergo Job hoc pateretur, disposuit non tacere de veritate ut
consumptus corpore post mortem viveret in sua doctrina. Vel potest hoc ad aliam intentionem referri: cum enim
aliquis dolorem quem in corde patitur exterius exprimit, quodammodo eius animus mitigatur, sed tacendo
interius magis a dolore angustatur et quodammodo sua taciturnitate consumitur.
Quia ergo condisputatorem petierat dicens quis est qui iudicetur mecum? et supra dixerat disputare cum Deo
cupio, ex nunc loquitur quasi Deum habens praesentem et cum eo disputans. Videbatur autem disputatio hominis
ad Deum esse indebita propter excellentiam qua Deus hominem excellit; sed considerandum est quod veritas ex
diversitate personarum non variatur, unde cum aliquis veritatem loquitur vinci non potest cum quocumque
disputet; certus autem erat Job quod veritatem loquebatur sibi a Deo per donum fidei et sapientiae inspiratam,
unde de veritate non diffidens petebat se divina fortitudine non premi, neque per mala praesentialiter illata neque
per timorem inferendorum, et hoc est quod dicit duo tantum ne facias mihi, et tunc a facie tua non abscondar,
quasi non timebo tecum disputare: timentes enim se abscondere solent a facie eorum quos timent. Quae autem
sint ista duo ostendit subdens manum tuam longe fac a me, idest non me percutias per flagella praesentia; et
fortitudo tua non me terreat, quantum ad flagella futura: his enim duobus modis potest impediri homo ne etiam
veritatem quam certissime novit disputando defendere possit, dum vel molestatur in corpore vel sollicitatur in
anima timore aut aliqua alia passione.
Est autem disputatio inter duas personas, scilicet opponentem et respondentem; ingrediens ergo disputationem
cum Deo, dat ei optionem utramlibet personam eligendi vel opponentis vel respondentis, unde dicit voca me et
respondebo tibi, quasi dicat: obicias et respondebo, aut certe loquar, obiciendo, et tu responde mihi; hoc autem
dicit aenigmatice ostendendo paratum se esse ad utrumque, sive ad defendendam veritatem quam profitetur sive
ad impugnandum quod contra veritatem diceretur. Primo autem Deo dat partes opponentis dicens quantas habeo
iniquitates et peccata, scelera mea atque delicta ostende mihi. Ubi considerandum est quod amici Job quasi
causam Dei agentes contra Job disputare videbantur, secundum illud quod supra dixit numquid faciem eius
accipitis et pro Deo iudicare nitimini? amici autem Job hoc contra ipsum opponebant quod pro peccatis suis
punitus erat: hoc igitur sibi a Deo obiciendum expetit dicens quantas habeo iniquitates et peccata, scelera mea
atque delicta ostende mihi, quasi dicat: si sic est quod pro peccatis meis me affligis, ut amici mei pro te loqui
conantes calumniantur, peto ut mihi ostendas pro quibus peccatis tam graviter me affligis. Unde non dicit quas
habeo iniquitates sed quantas, quia si non est alia ratio adversitatum praesentium quam peccata hominum, ut
amici Job opinabantur, necesse est maxima esse peccata quae maximis afflictionibus puniuntur.
Peccatorum autem quaedam sunt commissa quae contra praecepta legis negativa fiunt, quaedam omissa quibus
praecepta affirmativa negliguntur; committitur autem aliquid contra praeceptum legis tripliciter: uno modo quia
est in nocumentum proximi, ut furtum, homicidium et huiusmodi quae proprie iniquitates dicuntur, quia aequitati
iustitiae quae est ad alium contrariantur; alio modo secundum quod homo peccat in se ipso per deordinationem
sui actus, ut apparet in peccatis praecipue gulae et luxuriae, et haec dicuntur peccata, quasi deordinationes
quaedam hominis; tertio modo committuntur aliqua directe contra Deum, ut blasphemiae, sacrilegium et
huiusmodi, et haec propter sui gravitatem scelera dicuntur. Omissiones autem proprie nominantur delicta.
Deinde quasi tacente eo cui partes opponentis dederat, ipse partes obicientis assumit et inquirit de causis suae
punitionis. Et primo quia posset aliquis dicere quod Deus eum punivit quasi inimicum, hanc causam excludit
dicens cur faciem tuam abscondis et arbitraris me inimicum tuum? iniquum enim videtur quod aliquis alium sibi
inimicum arbitretur absque causa; causa autem inimicitiae conveniens esse non potest nisi offensa: tunc igitur
manifestum est quod Deus hominem inimicum sibi arbitratur quando eius peccata manifestantur; petiverat autem
Job sibi ostendi sua peccata, nec erant ei ostensa; non ergo apparebat ratio quare Deus sibi inimicaretur, et hoc
est quod insinuat dicens cur faciem tuam abscondis, quasi latenter et ex ratione occulta eum odio habens? facies
enim hominis odientis aperta est quando rationem sui odii non occultat.
Secundo quia posset aliquis dicere quod Deus eum punivit ut in ipso ostenderet suam potentiam, hanc etiam
causam excludit dicens contra folium quod vento rapitur ostendis potentiam tuam? non enim conveniens est
quod aliquis fortissimus suam potentiam velit ostendere in re debilissima; comparatur autem humana condicio
folio quod vento rapitur, quia et in se ipso homo fragilis est et infirmus sicut folium quod de facili cadit, et
nihilominus decursu temporis et varietate fortunae ducitur ut folium vento: unde non videtur convenienter dici
quod Deus ad hoc solum aliquem hominem puniat quod in eo suam potentiam ostendat.
Tertio quia posset aliquis dicere quod Deus punivit eum propter peccata quae in sua iuventute commisit, etiam et
hoc excludit dicens et stipulam siccam persequeris? Scribis enim contra me amaritudines, et consumere me vis
peccatis adolescentiae meae? homo enim in iuventute comparatur herbae virenti, sed in senectute comparatur
quasi stipulae siccae: idem ergo videtur hominem in senectute punire pro peccatis adolescentiae ac si aliquis pro
defectu herbae virentis desaeviret in stipulam. Sed considerandum est quod in hac inquisitione, ab hac sententia
51

