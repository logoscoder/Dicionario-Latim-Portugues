Solet autem perversorum hominum, quorum princeps est Satan et eorum hic personam gerit, talis esse
consuetudo ut, sanctorum vitam quia reprehendere non possunt, non ex recta intentione eos agere calumnientur,
secundum illud Eccli. XI 33 bona in mala convertens insidiatur et in electis imponet maculam. Et hoc apparet ex
hoc quod subditur cui respondens Satan ait: numquid frustra Job timet Deum? quasi dicat: negare non possum
quin bona faciat, sed hoc non agit ex recta intentione propter tuum amorem et honestatis, sed propter temporalia
quae a te consecutus est. Et ideo dicit numquid frustra Job timet Deum? illud enim frustra facere dicimur ex quo
id quod intendimus assequi non possumus; Job autem tibi servit propter temporalia quae a te assecutus est, unde
non est frustra quod tibi serviendo te timet.
Et quod temporalem prosperitatem consecutus sit ostendit quantum ad duo. Primo quantum ad immunitatem
malorum, quia scilicet praeservatus erat a Deo ab omni adversitate, et hoc est quod dicit nonne tu vallasti, idest
protexisti sicut protegit vallum aut murus, eum, quantum ad suam personam, ac domum eius, quantum ad prolem
et familiam, et universam substantiam eius, quantum ad possessiones; et addit per circuitum, ut perfecta
immunitas ostendatur, quia illud quod per circuitum vallatur ex nulla parte potest pati insultum. Secundo ostendit
eius prosperitatem quantum ad multiplicationem bonorum, et hoc est quod dicit operibus manuum eius
benedixisti.
Et quidem cum Deus dicendo omnia faciat, benedicere Dei est bonitatem rebus dare: tunc ergo Deus operibus
alicuius benedicit quando ea ad bonum perducit ut finem debitum consequantur. Et quia quaedam bona homini
proveniunt absque suo opere et intentione, propter hoc addit et possessio eius crevit in terra. Sic igitur Satan
calumniatur facta beati Job quasi ea ex intentione ageret bonitatis terrenae; unde manifestum est quod bona quae
agimus non referuntur ad prosperitatem terrenam quasi ad praemium, alias non esset perversa intentio si quis
propter prosperitatem temporalem Deo serviret; et similiter e contrario adversitas temporalis non est propria
poena peccatorum, de quo fere in toto libro quaestio erit.
Vult autem ostendere Satan quod propter prosperitatem terrenam quam consecutus erat Job Deo servierat per
oppositum: si enim cessante prosperitate terrena Job Deum timere desineret, manifestum fieret quod propter
prosperitatem terrenam qua fruebatur Deum timebat; et ideo subdit sed extende paululum manum tuam et tange
cuncta quae possidet, scilicet ea auferendo, nisi in faciem benedixerit tibi, idest manifeste maledixerit, supple
male mihi accidat. Et notandum quod ex magna adversitate etiam vere iustorum interdum corda commoventur,
sed simulate iusti ex modica adversitate turbantur velut nullam virtutis radicem habentes.
Vult ergo Satan innuere quod Job non vere iustus erat sed simulate, et ideo dicit quod si etiam paululum
adversitate tangatur murmuraret contra Deum, quod est Deum blasphemare. Et signanter dicit nisi in faciem
benedixerit tibi, ut significet quia etiam in prosperitate in corde suo Deum quodammodo blasphemabat dum eius
amori temporalia praeponebat, sed prosperitate sublata etiam in faciem blasphemaret, idest manifeste. Potest et
aliter intelligi hoc quod dicit nisi in faciem benedixerit tibi, ut benedictio proprie sumatur et sit sensus: si tu
paululum eum tangas prosperitatem terrenam auferendo, haec mihi accidant nisi manifestum fiat quod antea
benedixerit tibi non in vero corde sed in facie, idest ad apparentiam hominum.
Et quia, sicut dictum est, Dominus sanctorum virtutem vult omnibus esse notam, et bonis et malis, placuit sibi ut
sicut bona facta eius omnes conspexerant ita etiam recta eius intentio omnibus fieret manifesta: et ideo voluit Job
prosperitate terrena privare, ut eo in Dei timore perseverante manifestum fieret quod ex recta intentione et non
propter temporalia Deum timebat. Sed sciendum est quod Deus malos punit et per bonos Angelos et per malos,
sed bonis numquam adversitatem inducit nisi per malos: et ideo super beatum Job adversitatem non nisi per
Satan induci voluit, et propter hoc subditur dixit ergo Dominus ad Satan: ecce universa quae habet in manu tua
sunt, idest potestati tuae trado, tantum in eum ne extendas manum tuam. Ex quo manifeste datur intelligi quod
iustis viris Satan non quantum vult sed quantum permittitur nocere potest. Considerandum etiam quod Dominus
dictum non praecepit Satan ut Job offenderet sed solum ei potestatem dedit, quia voluntas nocendi inest cuilibet
malo ex se ipso sed potestas non nisi a Deo.
Patet igitur ex praedictis hanc fuisse causam adversitatis beati Job ut eius virtus omnibus fieret manifesta, unde
et de tobia dicitur quod ideo Dominus ei tentationem evenire permisit ut posteris daretur exemplum patientiae
eius sicut et sancti Job. Cavendum autem est ne credatur Dominum ex verbis Satan inductum esse ad
permittendum Job affligi, sed aeterna dispositione hoc ordinavit ad manifestandam virtutem Job contra omnes
calumnias impiorum: et ideo praemittitur calumnia et subsequitur divina permissio.
Egressusque est Satan a facie Domini etc.. Posita causa adversitatis beati Job, consequenter ostenditur qualiter ei
huiusmodi adversitas supervenit. Et quia tota inducta est per Satan, ideo de ipso primo dicitur egressusque est
Satan a facie Domini, quasi ad utendum potestate sibi permissa. Et signanter dicitur quod egressus est a facie
Domini, nam Satan secundum quod potestas ei permittitur nocendi alicui coram facie Domini est, quia ex
rationabili Dei voluntate hoc accidit, sed dum exequitur permissam sibi potestatem a facie Domini exit, quia ab
intentione permittentis recedit; quod in proposito apparet: permissum enim fuit ei a Deo ut posset nocere Job ad
manifestandam eius virtutem, sed Satan non propter hoc eum afflixit sed ut eum ad impatientiam et blasphemiam
provocaret. Simul autem in hoc manifeste apparet verum esse quod supra diximus, Satan affuisse inter filios Dei
coram eo assistentes secundum quod assistere dicuntur Deo aliqui prout divino iudicio et examini subduntur, non
secundum quod assistere coram Deo dicuntur qui Deum vident: unde et hic non dicitur quod Satan abiecerit a
6

