Enumerans ergo diversa metallorum loca dicit habet argentum venarum suarum principia, scilicet in aliquibus
determinatis locis, ex quibus tales vapores resolvuntur qui sunt apti ad generationem argenti: et sic dum
immiscentur terrae vel lapidi praedicti vapores, efficiuntur ibi venae argenteae.
Quantum autem ad aurum subdit et auro locus est in quo conflatur, quia scilicet ex multis arenis colliguntur
quaedam granula auri quae in unum liquantur, quod quidem non fit in omni loco sed in aliquo determinato in quo
concurrit debita proportio virtutis activae ad materiam proportionatam tali speciei. Deinde quantum ad ferrum
subdit ferrum de terra tollitur, quia scilicet in terra quasi indigesta invenitur. Deinde quantum ad aes dicit et
lapis, cui scilicet vapor proportionatus naturae eius permiscetur, solutus calore, scilicet ignis vehementis, in aes
vertitur, dum scilicet id quod est ibi de natura aeris per calorem ignis eliquatur.
Deinde prosequitur de aliis rebus quae habent determinatum tempus et locum ex dispositione divina, unde
divinae cognitioni subiacent pleraque ipsorum quae ab hominibus sunt occulta. Occultantur autem a nobis et sol
et multa alia per tenebras noctis, sed hoc fit per dispositionem divinam, unde dicit tempus posuit tenebris;
occultantur etiam quaedam a nobis per eorum corruptionem dum resolvuntur in sua principia quae Deo sunt nota
nobis autem occulta, unde subdit et universorum finem ipse considerat, idest terminum resolutionis rerum.
Inveniuntur etiam quaedam ab hominibus occulta propter locum invium, sicut quandoque sunt quidam montes
inaccessibiles in quibus sunt quaedam invisa hominibus, et quantum ad hoc subdit lapidem quoque caliginis,
idest aliquam rupem alicuius excelsi montis quae quasi semper caligine nebularum obtegitur, et umbram mortis,
idest aliquem locum umbrosum inter convalles montium ad quem vitalis calor solis numquam pertingit, dividit
torrens a populo peregrinante: solent enim in radicibus quorundam montium defluere immeabiles torrentes, ita
quod ex una parte torrentis est via per quam peregrini transeunt et ad aliam partem ripae non patet accessus.
Contingit autem quandoque quod in huiusmodi inaccessibilibus locis aliqui rari homines habitant, ad quos etiam
pauperes qui omnia circueunt accedere non praesumunt propter accessus difficultatem, unde subdit et torrens
dividit a populo peregrinante illos homines quos in locis inaccessibilibus habitantes oblitus est pes egentis
hominis, ut scilicet ad eos non accedat, et invios, idest propter hoc quod ad eos via non patet.
Sunt etiam quaedam loca non propter situm sed propter aliqua accidentia inaccessibilia, puta quia per aliquam
alterationem subvertuntur ut legitur Gen. XIX 24 de sodoma et Gomorra, unde subdit terra de qua oriebatur panis
in loco suo, idest quasi in proprio et convenienti loco, igni subversa est, scilicet subversionis eius causa ex
superabundantia caloris procedit; calore autem superabundante sequitur quod resolutiones tam siccae quam
humidae ad magnam digestionem perveniant ut exinde generentur aliqua pretiosa, puta lapides vel metalla: unde
quantum ad lapides pretiosos qui generantur ab exhalatione sicca subditur locus sapphiri lapides eius, scilicet
terrae subversae igni; quantum autem ad pretiosa metalla quae generantur ex evaporatione humida subdit et
glebae illius aurum. Huiusmodi autem loca sic subversa propter corruptionem aeris ex abundantia sulphuris non
solum homines vitant sed etiam animalia bruta; unde primo quantum ad aves de quibus minus videtur dicit
semitam, scilicet illius terrae, ignoravit avis, quia scilicet super eam volare non audet propter aeris corruptionem,
nec etiam ei appropinquare, unde subdit nec intuitus est, scilicet eam, oculus vulturis, qui tamen valde a remotis
solet videre; vel potest aliter exponi: terra illa ignoravit, idest non est experta, semitam avis, quia scilicet nec avis
per eam transit, nec intuitus est, scilicet aliquis in terra illa, oculus vulturis. Deinde quantum ad homines dicit
non calcaverunt eam filii institorum, idest mercatorum qui tamen difficilia loca solent adire ad lucrandum.
Deinde quantum ad quadrupedia subdit nec pertransibit per eam leaena, quae scilicet silvestria loca inhabitat.
Haec autem quamvis hominibus sint occulta, Deum tamen non latent qui et in montibus et in fluminibus suam
virtutem exercet, unde subdit ad silicem, idest ad montes lapidosos, extendit manum, idest potestatem suam. Et
hoc in duobus effectibus manifestat: primo per hoc quod montes quandoque funditus diruuntur, et hoc est quod
subdit subvertit a radicibus montes; secundum autem est quod inter medium montium pertranseunt aquae, quasi
divina virtute esset eis via excisa a Deo in petris, unde subdit in petris rivos excidit, idest meatus rivorum. Et
sicut potentia sua se extendit ad omnia magnifica facienda, ita eius sapientia se extendit ad omnia pretiosa
cognoscenda, unde subdit et omne pretiosum vidit oculus eius: si enim ipse potest montes subvertere, si potest
petras excidere et similem potestatem exercere in totam terram, consequens est quod pretiosa videat quae ibi
latent quamvis oculus hominis ea videre non possit; et non solum ea quae latent in terris oculus eius videt, sed
profunda quoque fluviorum scrutatus est, idest ea quae in profundis fluviorum latent ita perfecte cognoscit sicut
si ea scrutaretur, et huius signum est quia abscondita producit in lucem, idest manifestationem hominum.
Sapientia vero ubi invenitur etc.. Quia ostenderat omnia pretiosa quae in corporalibus inveniuntur determinatis
locis contineri, quae si ignota sint hominibus sunt tamen cognita Deo, ad ostendendum eminentiam sapientiae
primo inducit quod determinato loco non continetur, unde dicit sapientia vero ubi invenitur? quasi dicat: nullo
corporeo loco concluditur quia non est aliquid corporale; ea vero quae sunt in corporibus pretiosa non solum ipsa
sed etiam eorum principia locis corporalibus concluduntur, sed hoc de sapientia dici non potest, unde subdit et
quis est locus intelligentiae? intellectus enim est principium scientiae et sapientiae; sicut autem sapientia non
concluditur loco, ita etiam nec intelligentia quae est principium eius. Secundo ostendit dignitatem sapientiae eo
quod pretio aestimari non potest, unde subdit nescit homo pretium eius, idest nihil quod homo cognoscat est
sufficiens sapientiae pretium.

85

