secundo id ipsum non repetit, quia quod sufficienter factum est iterare superfluum esset; quomodo autem
loquatur Deus homini ostendit subdens per somnium in visione nocturna.
Potest autem et alius esse sensus ut per hoc quod dixit semel loquitur Deus, scilicet homini, referatur ad mentis
instructionem quae est per lumen rationis naturalis, secundum illud Psalmi multi dicunt: quis ostendit nobis
bona? et quasi respondens subdit signatum est super nos lumen vultus tui, Domine, per quod scilicet discernere
possumus bonum a malo; et quia naturalis ratio immobiliter in homine manet ut non sit necesse eam iterare, ideo
subdit et secundo id ipsum non repetit; et deinde ostendit alium modum quo Deus homini loquitur per
imaginariam visionem in apparitionibus somniorum, unde subdit per somnium in visione nocturna: quod quidem
potest referri ad propheticam revelationem, secundum illud Num. XII 6 si quis fuerit inter vos propheta Domini,
per somnium aut in visione loquar ad eum, vel potest referri etiam ad communia somnia quae credebat eliud
divinitus procurari.
Modum autem et ordinem somniorum consequenter exponit, primo quidem tangens naturalem causam cum dicit
quando irruit sopor super homines, quod quidem fit immobilitatis exterioribus sensibus per vapores ascendentes
ad principium sentiendi.
Secundo ponit dispositionem ex parte voluntatis humanae cum subdit et dormiunt in lectulo, quia scilicet
homines maxime ordinata et significativa somnia vident quando quiete dormiunt: unde infirmis propter
inquietudinem apparent distorta somnia, unde signanter dicitur Dan. II 28 somnium tuum et visiones capitis tui
in cubili tuo huiuscemodi sunt: tu rex coepisti cogitare in stratu tuo etc.. Tertio ponit operationem divinam circa
dormientem, quae quidem attenditur primo quantum ad hoc quod, immobilitatis exterioribus sensibus per
soporem et homine in lectulo quiescente, datur divinitus homini facultas quaedam percipiendi divinam
instructionem eo quod eius anima circa exteriora non occupatur, unde subdit tunc aperit aures virorum; et satis
convenienter vim perceptivam divinae instructionis in somniis vocat aures, quia de huiusmodi instructione
loquitur sicut de locutione quadam, eo quod non fit per inspectionem ipsarum rerum sed per signa quaedam sicut
et locutio. Data autem facultate audiendi consequens est ut doceat, unde subdit et erudiens eos instruit
disciplinam; et sumitur hic disciplina pro instructione eorum quae homini occurrunt agenda vel vitanda, non pro
cognitione scientiarum speculativarum quae non consueverunt in somnio revelari, unde subdit ut avertat
hominem ab his quae fecit: frequenter enim homo in somniis corripitur de peccatis commissis; et quia
principium peccatorum est superbia qua Dei praecepta contemnuntur, subdit et liberet eum de superbia.
Per hoc autem quod homo liberatur a culpa consequens est ut evadat poenam, quod quidem consequenter
ostendit quantum ad duplicem poenam: primo quidem quantum ad spiritualem poenam animae, unde subdit
eruens animam eius de corruptione, quae scilicet est per deordinationem potentiarum animae; secundo vero
quantum ad poenam corporalem, unde subdit et vitam illius, scilicet corporalem, ut non transeat in gladium,
puniendus scilicet pro suo peccato; vel potest utrumque referri ad mortem corporalem, quae quandoque accidit
per interiorem corruptionem, sicut cum aliquis ex aegritudine moritur quam Deus immittit pro peccato,
quandoque vero accidit ex violentia gladii.
Deinde subiungit alium modum divinae locutionis, quod scilicet corrigit hominem per aegritudinem corporalem,
in qua primo notat dolorem sensibilem, unde dicit increpat quoque, scilicet hominem de peccatis praeteritis, per
dolorem, scilicet corporalem ex aegritudine provenientem, unde subdit in lectulo, secundum illud Psalmi super
lectulum doloris eius.
Secundo tangit debilitatem infirmorum cum dicit et omnia ossa eius marcescere facit, idest fortitudinem eius
adnihilat quae in ossibus consistit. Tertio ponit amissionem appetitus cum subdit abominabilis ei fit in vita sua,
idest dum adhuc vivit, scilicet propter infirmitatem, panis, qui scilicet est cibus communis, et animae illius cibus
ante desiderabilis, quod refertur ad alios cibos qui diversimode a diversis desiderantur. Quarto ponit maciem cum
subdit tabescet caro illius, idest deficiet, et sic per consequens ossa quae tecta fuerant, scilicet carne, nudabuntur,
idest manifestabuntur sola cute contecta.
Quinto ponit mortis periculum et timorem, unde subdit appropinquabit corruptioni anima eius, idest vita ipsius
quae est per animam, unde subdit et vita illius mortiferis, idest causis inducentibus mortem.
Notandum est autem quod haec proposuit ad respondendum conquestioni Job quod Deus non ad singula ei
respondeat; voluit enim per praedicta probare quod tripliciter ei Deus sit locutus: primo quidem per naturalem
rationem sicut ad omnes homines, secundo arguendo per somnia, dixerat enim supra terrebis me per somnia et
per visiones horrore concuties, tertio per infirmitatem, dixerat enim supra XXX 16 nunc in memet ipso marcescit
anima mea etc.. Item considerandum est quod eliud, sicut et tres alii, credebat infirmitates pro peccato homini
advenire, non tamen principaliter ad puniendum, sicut sonabant verba illorum trium, sed magis ad
redarguendum.
Et quia Job non solum videbatur conquestus fuisse quod Deus ei non loqueretur, sed etiam quod ipse accedere
non posset ad colloquendum Deo et ad ponendum iudicium suum coram ipso, ut patet supra XXIII 3, ideo huic
questioni satisfacit: quia etsi homini non pateat manifeste accessus ad Deum, sunt tamen Angeli medii inter
Deum et homines, qui iustitiam hominis Deo proponunt non quasi eum instruentes sed sicut suis desideriis
homines adiuvantes, et sic nihil deperit homini quod ipse per se ipsum usque ad solium Dei non potest accedere
ut ei iustitiam suae causae proponat. Unde ad hoc ostendendum subdit si fuerit pro eo, idest pro homine afflicto,
98

