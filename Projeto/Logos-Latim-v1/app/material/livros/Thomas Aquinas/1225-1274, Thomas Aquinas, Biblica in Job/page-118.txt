audaciam, et fremens, scilicet hinnitu, quem fremitum nominat, qui est proprie leonum, propter equi audaciam;
et non solum voce interiorem fervorem animi monstrat sed etiam exteriori actu, unde subdit sorbet terram, idest
videtur eam sorbere pedibus fodiendo.
Et non solum non obstupescit sonitu pharetrae, hastae et clipei, sed nec etiam sono tubae qua utuntur in bellis,
unde subdit nec reputat tubae sonare clangorem, ut scilicet propter hoc obstupescat; quin immo gaudere dicitur
ad sonum bucinae, unde subdit ubi audierit bucinam dicit: vah. Idest emittit exultationis vocem, nam vah. Est
interiectio exultantis.
Et quia haec quae praedicta sunt pertinent ad equi audaciam, subiungit de perspicacitate ipsius dicens procul
odoratur bellum, idest cum adhuc hostes sunt procul, odoratu percipit bellum imminere et quasi videtur sentire
belli praeparationem, dum scilicet duces suis exhortationibus animant milites, et quantum ad hoc subdit
exhortationem ducum, scilicet percipit, et ululatum, idest confusum clamorem et strepitum, exercitus, scilicet
praeparantis se ad bellum.
His autem praemissis de animalibus quae gradiuntur in terra, accedit ad animalia quae volant in aere, et primo
commemorat naturalem industriam accipitris qui tempore mutationis pennarum expandit alas suas ad Austrum,
qui est ventus calidus, ut apertis poris veteres pennae decidant et novae renascantur, unde dicit numquid per
sapientiam tuam plumescit accipiter, scilicet quando pennae eius renovantur, expandens alas suas ad Austrum, ut
scilicet facilius pennas mutet? ultimo autem loquitur de aquila quae ceteris avibus altius volat, unde dicit
numquid ad praeceptum tuum elevabitur aquila, scilicet sicut ad meum? facit enim hoc aquila naturali instinctu:
omnis autem naturalis cursus rerum est quaedam motio creaturae ad praeceptum Dei, secundum illud Psalmi
ignis, grando, nix, glacies, spiritus procellarum, quae faciunt verbum eius. Et sicut aquila habet motum in altum
ita etiam et in altis conversatur, quod pertinet ad nobilitatem suae naturae, et ideo dicit et in arduis ponet nidum
suum, ut scilicet pulli eius statim nati consuescant in altis morari, et ideo subdit in petris manet, quasi gaudens
aeris puritate eo quod in locis petrosis non sit multa vaporum resolutio; et in praeruptis silicibus commoratur, ad
quas scilicet noxiis bestiis non patet accessus, atque inaccessibilibus homini rupibus, per quod scilicet eius
securitati providetur. Habet autem aquila visum valde acutum ut possit ex longinquo videre necessarium cibum,
unde subdit inde, scilicet de locis altis, contemplatur escam, scilicet non solum propinquam sed etiam remotam,
unde subdit et oculi eius de longe prospiciunt. Est autem et aquila potens in praeda sicut et leo inter quadrupedia,
et ad hoc designandum subdit pulli eius lambunt sanguinem, scilicet animalium viventium quae aquila ad nidum
defert. Pascitur autem aquila non solum animalibus vivis sicut falcones et accipitres, sed etiam cadaveribus
animalium mortuorum, unde subdit et ubicumque cadaver fuerit statim adest, per quod etiam velocitatem volatus
eius designat.
Haec autem omnia sunt inducta ad ostendendum magnitudinem divinae sapientiae et virtutis per quam tam
mirabiles effectus producuntur: unde datur intelligi quod Job auditis tot mirabilibus divinorum effectuum stupens
siluit; sed Dominus eum excitat ad considerandum quod homo non est idoneus ad disputandum cum Deo, unde
subditur adiecit Dominus, scilicet super verba praemissa, et locutus est ad Job, eo scilicet tacente: numquid qui
contendit cum Deo, idest qui offert se disputaturum cum eo, tam facile conquiescit, scilicet quasi sit superatus
sicut tu qui taces? utique qui arguit Deum, quasi de eius iudiciis disputans, debet et respondere illi: iustum est
enim ut qui alium ad disputandum provocat, etiam ipse paratus sit respondere.
Et ne videretur Job, licet convictus, in sua sententia obstinatus permanere, in verba humilitatis prorumpit, unde
sequitur respondens autem Job Domino dixit: qui leviter locutus sum respondere quid possum? ubi
considerandum est quod Job coram Deo et sua conscientia loquens non de falsitate locutionis aut de superba
intentione se accusat, quia ex puritate animi fuerat locutus, sed a levitate sermonis: quia scilicet etiam si non ex
superbia animi locutus fuerat, verba tamen eius arrogantiam sapere videbantur, unde amici eius occasionem
scandali sumpserant; oportet autem vitare non solum mala sed etiam ea quae habent speciem mali, secundum
apostolum I ad Thess. V 22 ab omni specie mala abstinete vos, et ideo subdit manum meam ponam super os
meum, ut scilicet ad similia verba de cetero non prorumpam; et de his quae dixi paeniteo, unde subdit unum
locutus sum quod utinam non dixissem, scilicet quod dixi me velle disputare cum Deo, et alterum, scilicet quod
meam iustitiam praetuli dum de divinis iudiciis ageretur. Tertium autem quod ei eliud imposuerat, ut scilicet
diceret iudicium Dei esse iniustum, non recognoscit, quia hoc non pertineret ad levitatem locutionis sed ad
blasphemiam.
Sic autem de leviter dictis paenitet quod emendationem proponit, unde subdit quibus ultra non addam, ut scilicet
alias verba levia proferam.
Est autem considerandum quod si praedicta locutio Domini ad Job non fuit per exteriorem sonum prolata sed
interius inspirata, Job tripliciter in hoc libro invenitur fuisse locutus: primo quidem quasi repraesentans affectum
sensualitatis in prima conquestione cum dixit pereat dies, secundo exprimens deliberationem rationis humanae
dum contra amicos disputaret, tertio secundum inspirationem divinam dum ex persona Domini verba induxit; et
quia humana ratio dirigi debet secundum inspirationem divinam, post verba Domini, verba quae secundum
rationem humanam dixerat reprehendit.
|+40 Capitulus 40
118

