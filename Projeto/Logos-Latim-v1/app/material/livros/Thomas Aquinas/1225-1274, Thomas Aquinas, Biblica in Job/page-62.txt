In hoc autem praecipue eorum insipientiam ostendere intendit quod ei consolationem temporalis prosperitatis
promittebant, contra quod primo proponit tempus vitae suae iam in magna parte esse elapsum, et hoc est quod
dicit dies mei transierunt.
Deinde proponit mala quae patitur cum subdit cogitationes meae dissipatae sunt, idest impeditae a quieta
contemplatione sapientiae propter acerbitatem corporalis doloris, et hoc est quod subdit torquentes cor meum,
quia videlicet eius cogitationes a suavi consideratione veritatis erant deductae in amaritudinem qua cor
torquebatur. Hoc autem tormentum cordis nec nox interrumpebat quae est tempus deputatum humanae quieti,
unde subdit noctem verterunt in diem, quia videlicet propter praedictas cogitationes noctem ducebat insomnem
sicut diem. Est autem gravius pati somni defectum in nocte quam in die, quia in die relevatur animus hominis ex
hominum societate et lucis aspectu: et ideo dum nox ei esset insomnis desiderabat eam cito finiri, et hoc est quod
subdit et rursum post tenebras spero lucem, idest spero quod lux diei post tenebras noctis rursus adveniat.
Sed quia eliphaz eum inducebat ut omnia adversa patienter toleraret sub expectatione futuri, ideo consequenter
ostendit quid sibi in futurum de temporalibus rebus residuum videatur, unde dicit si sustinuero, idest patienter
portavero huiusmodi dolores, nihil mihi restat nisi habitatio sepulcri, et hoc est quod dicit infernus domus mea
est; vocat autem infernum sepulcrum secundum opinionem eorum contra quos disputabat, qui non credebant
animam hominis remanere post mortem sed solum corpus in sepulcro, quod vocabant infernum quia infra terram
situatur. Homo autem in sepulcro iacens tenebras patitur tum propter defectum sensus tum etiam propter
defectum exterioris lucis, et ideo subdit in tenebris stravi lectulum meum. Sicut autem homo nascens a
parentibus originem sumit ex qua cum eis affinitatem contrahit, ita post mortem in sepulcro iacens in putredinem
et vermes resolvitur quae ex eius corpore generantur, et ideo subdit putredini dixi: pater meus es; mater mea et
soror mea, vermibus, quasi dicat: cum nulla alia re temporali remanebit mihi affinitas in sepulcro nisi cum
putredine et vermibus.
Ex his ergo quasi ad inconveniens deducens concludit dicens ubi est ergo nunc praestolatio mea? quasi diceret: si
propter expectationem temporalis prosperitatis consolarer, vana esset expectatio mea.
Et iterum ad maius inconveniens deducit subdens et patientiam meam quis considerat? quasi dicat: si sustinuero
per patientiam, nihilominus non restat nisi sepulcrum et eius tenebrae, putredines et vermes; si ergo propter
temporalia bona promerenda a Deo patientiam haberem, sequeretur quod Deus patientiam non consideraret, quod
est abnegare providentiam.
Et ne forte aliquis diceret quod etiam in sepulcro temporalis prosperitas sibi daretur a Deo, ideo hoc quasi
irridens subdit in profundissimum infernum descendent omnia mea, idest quicquid meum est ad sepulcrum
deducetur quod mihi solum superest; putasne saltem ibi erit requies mihi? idest numquid ibi etiam debeo
expectare prosperitatem terrenam? manifestum est hoc ridiculum esse.
|+18 Capitulus 18
Respondens autem baldath suites etc.. Quia praemissa verba beati Job baldath suites comprehendere intellectu
non potuit, putavit ut quae ipse non intelligebat etiam a dicente inaniter proferrentur, unde in principio suae
responsionis dicit usque ad quem finem verba iactabis? ubi de tribus eum videtur arguere: primo quidem de
inefficacia locutionis, ac si praemissa verba Job ad nihil confirmandum efficaciam haberent, quod significatur in
hoc quod dicit usque ad quem finem; secundo arguit eum de vana multiplicatione verborum, ac si praemissis
verbis Job pondus sententiarum deesset, quod significatur in hoc quod dicit verba; tertio notat eum de inordinata
connexione verborum, quod significatur in hoc quod dicit iactabis: ille enim dicitur verba iactare qui ea
inordinate spargit, quamvis etiam possit hoc tertium ad iactantiam elationis referri.
Haec autem tria proveniunt in locutione alicuius ex defectu intellectus; cum eo autem qui deficit intellectu
inutilis est collatio, et ideo subdit intellige prius et sic loquamur, quasi dicat: ex hoc quod inefficaciter, leviter et
inordinate loqueris patet quod deficis intellectu, unde prius insiste ut intelligas et postea poterimus conferre ad
invicem. Deinde arguit eum de praesumptione quia eos non reputaverat sapientes cum dixit non inveniam in
vobis ullum sapientem, et ideo ad hoc respondens subdit quare reputati sumus ut iumenta et sorduimus coram te?
homo enim qui sapientia caret similis iumentis videtur et sordidus, quia in sapientia honor hominis et ornatus
consistit. Consequenter reprehendit eum de iracundia quia dixerat caligavit ad indignationem oculus meus, quod
prave intellexerat credens quod esset talis indignatio quae ei lumen sapientiae abstulisset, non attendens id quod
postea dixerat et tenebit iustus viam suam, et ideo subdit quid perdis animam tuam in furore tuo? ille enim in
furore animam perdit qui propter furorem a sapientia et iustitia excidit quae sunt praecipue animae bona.
His igitur praemissis quibus personam Job notavit de defectu intellectus, de praesumptione et de furore, accedit
consequenter ad principale propositum de quo controversia vertebatur, scilicet quod adversitates praesentis vitae
erant poenae peccatorum, contra quod Job dixit non peccavi, et in amaritudinibus moratur oculus meus. Sed quia
baldath ad assertionem suae sententiae rationibus uti non poterat, voluit suam sententiam astruere quasi ex
communi opinione firmissimam, et ideo comparavit eam rebus quae amoveri non possunt, scilicet terrae et
rupibus, unde dicit numquid propter te derelinquetur terra et transferentur rupes de loco suo? quasi dicat: haec
sententia, quod adversitates accidunt pro peccatis, firma est sicut terra et rupes: numquid ergo poterit removeri
propter tuas disputationes ut innocens comproberis? deinde prosequitur diffusius suam sententiam, enarrans per
62

