Et quia cum aliquis dicit quare hoc factum est? dat intelligere hoc inutiliter esse factum, ideo consequenter
ostendit inutile sibi fore se fuisse conservatum in vita, immo potius nocivum. Quod quidem ostendit primo
quantum ad mala quae nunc patitur, dicens nunc enim dormiens silerem: mortem quidem somnum dicit propter
spem resurrectionis, de qua postmodum plenius loquetur; per silentium autem intelligit quietem ab adversitatibus
quas patiebatur, quasi dicat: si statim post ortum mortuus fuissem, his malis quae patior non inquietarer. Secundo
quantum ad bona quae primo habuerat; posset enim ei aliquis dicere: si in vita conservatus non esses, non
habuisses bona quae olim habuisti, sed quasi ad hoc respondens ostendit quod nec propter illa bona vitae
conservatio sibi fuisset optanda: nam etiam illi qui in tota vita sua maximis prosperitatibus florent hoc fine
concluduntur, scilicet mortis; hoc est ergo quod dicit et somno meo, idest morte, requiescerem, idest a vitae
inquietudinibus immunis essem, cum regibus et consulibus terrae.
Sciendum est autem quod eorum qui in dignitatibus constituti sunt, qui maxime prosperari videntur, intentio est
vel ad voluptatibus fruendum, et quantum ad hos dicit qui aedificant sibi solitudines, ad litteram causa venationis
vel aliarum voluptatum solitarii esse volentes; vel ad divitias congregandum, et quantum ad hos dicit aut cum
principibus qui possident aurum et replent domos suas argento, quasi dicat: si statim mortuus essem post ortum,
nihil nunc minus haberem quam habent illi post mortem qui in multis prosperantur. Considerandum est autem
quod cum quiescere non sit nisi subsistentis, ex his verbis dat intelligere hominem secundum animam post
mortem subsistere. Si autem aliquis obiciat quod huiusmodi reges aut principes de quibus loquitur forte non
quiescunt sed sunt in poenis inferni, vel etiam quod ipsi Job in hoc fuit utilis vita quod sibi meritum acquisivit,
advertendum est quod, ut supra diximus, Job nunc loquitur ex persona sensualis partis, exprimens eius affectum,
quae non habet locum nisi ad corporalia et praesentia bona vel mala.
Sic igitur postquam ostendit sibi desiderandum non fuisse quod post ortum conservaretur, consequenter ostendit
sibi desiderandum non fuisse quod conservatus in utero perveniret ad ortum, explicans quod supra dixerat quare
non in vulva mortuus sum. Considerandum est autem quod in vulva aliqui moriuntur ante infusionem animae
rationalis quae sola immortalis est, et quantum ad hoc dicit aut sicut abortivum absconditum non subsisterem: ab
huiusmodi enim abortivis fetibus nihil perpetuum remanet; aliqui vero moriuntur post infusionem animae
rationalis, qui quidem post mortem subsistunt secundum animam sed lucem huius mundi non vident, et quantum
ad hoc dicit vel, supple sicut, qui concepti non viderunt lucem, scilicet vitae praesentis.
Et quod hoc sibi fuisset optandum ostendit per hoc quod non esset subiectus malis huius vitae, unde dicit ibi,
scilicet in statu quem habent qui concepti non viderunt lucem, impii cessaverunt a tumultu, scilicet quem aliis
inferebant eos affligendo, quod refertur ad immunitatem a malo culpae; et ibi, scilicet in statu mortuorum, fessi
robore, idest viri bellatores qui bella gerendo fatigati sunt, requieverunt, idest caruerunt huiusmodi labore quia,
ut dictum est, non loquitur nunc nisi de quiete a malis praesentis vitae; potest etiam et intelligi de fatigatione in
quocumque labore quem quis patitur sua fortitudine operando. Et illi qui fuerunt quondam vincti erunt ibi pariter
sine molestia, idest sine priori angustia, pariter cum eis qui eos vinctos detinebant; et ibi homines oppressi
angariis vel servitutibus non exaudierunt vocem exactoris, secundum illud quod dicitur Is. XIV 4 quomodo
cessavit exactor, quievit tributum. Et quod hoc sit verum ostendit per hoc quod subdit parvus et magnus ibi sunt
pariter, quia parvitas et magnitudo est in hac vita secundum inaequalitatem prosperitatis terrenae, qua sublata
remanent secundum naturam aequales; quod ergo dicit parvus et magnus, intelligendum est: idest illi qui fuerunt
in hac vita differentes secundum magnitudinem terrenae prosperitatis. Sciendum tamen est quod differentia
magnitudinis et parvitatis secundum spiritualia bona remanet etiam ibi, sed de his nunc non loquitur, ut iam
dictum est. Et ibi erit servus liber a Domino suo, unde non habebit locum exactio aut aliquid huiusmodi.
Quare data est misero lux? postquam Job vitam propriam detestatus fuerat multipliciter, nunc detestatur
communiter totius humani generis vitam, tam quantum ad eos qui in prosperitate sunt quam quantum ad eos qui
in adversitate, de quibus primo prosequitur quasi a manifestiori incipiens. Sciendum est autem quod in
viventibus duo videntur esse praecipua, scilicet vivere et cognoscere. Et quidem ipsum cognoscere quamvis
delectabilissimum sit et nobilissimum, tamen cognoscere ea quae hominem affligunt poenosum est, et ideo dicit
quare data est misero lux? quasi dicat: ad quid prodest homini miseriis subiecto quod lucem cognitionis habet,
cum per eam consideret mala quibus affligitur? vivere autem nobile est propter animam; quod si anima in
amaritudine sit, ipsum vivere redditur amarum, et ideo dicit et vita his qui in amaritudine animae sunt, resume
quare data? et quod inutiliter detur ostendit hac ratione quia contrarium eius desideratur a miseris, unde dicit qui,
scilicet in amaritudine existentes, expectant mortem et non venit, scilicet tam cito sicut optant. Et ut ostendat
quod expectant mortem non horrentes sed desiderantes eam, subiungit quasi effodientes thesaurum, qui scilicet
magno desiderio accenduntur ut fodiendo ad thesaurum perveniant. Et quia desiderium cum completur gaudium
parit, subiungit gaudentque vehementer cum sepulcrum invenerint, idest cum vident se pervenire ad mortem per
quam sepulcrum inveniunt. Quidam autem hoc referunt ad eos qui thesaurum effodiunt, qui gaudent sepulcro
invento, quia in sepulcris antiquis consueverunt thesauri inveniri; sed prima expositio melior est.
Et quia posset aliquis dicere quod vita etsi inutiliter detur miseris, utiliter tamen datur his qui in prosperitate sunt,
ad hoc removendum subdit viro cuius abscondita est via, supple quare data est lux et vita? viri enim via
abscondita est quia nescitur quo status praesentis prosperitatis perveniat, dicitur enim Prov. XIV 13 risus dolore
miscebitur et extrema gaudii luctus occupat, et Ier. X 23 dicitur non est in homine via eius, Eccl. VII 1 quid
14

