magnitudinem; nomen autem Leviathan, quod significat additamentum eorum, referatur ad cete grandia quae
habent magnitudinis additamentum supra omne animalium genus.
Posset autem forte alicui videri quod Dominus ad litteram intenderet exprimere proprietates elephantis et ceti
propter magnitudinem qua reliqua animalia superant; sed quod proprietates horum animalium in figuram alterius
describantur manifestum est ex hoc quod, proprietatibus positis ad figuram pertinentibus, subditur veritas. Nam
praemissis proprietatibus vehemot, idest elephantis, quasi exponendo veritatem subdit ipse est principium viarum
Dei; praemissis autem proprietatibus Leviathan, idest ceti, subdit ipse est rex super universos filios superbiae. Et
satis convenienter in descriptione diaboli terminatur disputatio Job, quae est de adversitate ipsius, quia etiam
supra commemoratur Satan fuisse principium adversitatis ipsius; et sic dum amici Job causam adversitatis eius
ad ipsum Job referre niterentur putantes eum propter sua peccata fuisse punitum, Dominus, postquam Job
redarguerat de inordinata locutione, quasi finalem determinationem disputationi adhibens, agit de malitia Satan
quae fuit principium adversitatis Job et est principium damnationis humanae, secundum illud Sap. I invidia
diaboli mors introivit in orbem terrarum.
Primo ergo incipiens describere Satan sub figura vehemot, assignat convenientiam eius ad hominem dicens ecce
vehemot quem feci tecum. Et si quidem hoc referatur ad tempus inchoationis utriusque quantum ad figuram,
veritas apparet: nam sexto die simul cum homine terrena animalia sunt producta; si referatur ad diabolum, de quo
figuraliter sive metaphorice haec dicuntur, non videtur simul diabolus factus cum homine: nam homo factus
legitur die sexto, Satan autem inter Angelos factus creditur in principio quo creavit Deus caelum et terram. Sed si
illa dierum enumeratio non designat temporis successionem sed diversa genera rerum productarum, secundum
sententiam Augustini, nulla repugnantia invenitur; si autem, secundum aliorum expositionem, Angelorum creatio
duratione praecessit hominis productionem, potest dupliciter hoc verbum intelligi: uno modo ut sit sensus quem
feci tecum idest quem feci sicut et te, et hoc dicit ad excludendum errorem eorum qui considerantes malitiam
diaboli aestimaverunt eum non esse Dei boni creaturam; alio modo ut sit sensus quem feci tecum idest
similitudinem tecum habentem quantum ad naturam intellectualem. Et huius etiam similitudinis aliquod
vestigium in elephante apparet: dicit enim Aristotiles in VIII de animalibus quod maxime domesticabile
silvestrium est elephas: ad multa enim eruditur et intelligit quoniam et adorare reges docentur, quod non dicitur
quia habeat intellectum sed propter bonitatem naturalis aestimativae.
Descripta igitur convenientia vehemot cum homine, describit proprietates ipsius, et ut hoc primo ad figuram
referamus, tria videtur circa vehemot describere: primo quidem cibum ipsius cum dicit fenum quasi bos
comedet: ad litteram enim non est animal comedens carnes sed herbas et alia huiusmodi ad modum bovis. Et
quia herbae nascuntur in terra, per hoc figuratur quod Satan pascitur, idest delectatur, in terrenorum dominio,
unde et iactanter de se dicit Luc. IV 6 mihi tradita sunt, scilicet regna orbis terrae, et cui voluero do illa.
Secundo describit coitum eius: in cibo enim et coitu praecipuae delectationes animalium consistunt.
Describit autem coitum elephantis primo quidem quantum ad principium libidinis ex qua animalia commoventur
ad coitum, cum dicit fortitudo eius in lumbis eius: nam ex lumbis sive ex renibus semen ad membra genitalia
derivatur. Secundo describit figuram coitus: nam, sicut Philosophus dicit in V animalium, patitur coitum femella
elephantis considens, et masculus ascendit, et hoc significat subdens et virtus illius in umbilico ventris eius, qui
scilicet umbilicum superponit in coitu dorso femellae; et oportet quod sit in umbilico magna virtus ne frangatur
propter collisionem corporum tam magnorum. Animalia autem in quibus talis figura coitus invenitur, dum
coeunt caudam inter tibias posteriores stringunt, unde subdit stringit caudam suam quasi cedrum, quod dicitur
propter magnitudinem eius. Tertio describit organa coitui deservientia cum subdit nervi testiculorum eius
perplexi sunt, idest revolutiones quasdam habent, ut Philosophus describit in III animalium de testiculis omnium
animalium gressibilium et generantium animal.
Haec autem ad diabolum litteraliter referri non possunt, quasi ipsi Daemones ad modum animalium corporaliter
coeant quasi ipso coitu delectati: etsi enim, ut Augustinus dicit in XV de civitate Dei, quidam incubi saepe
dicantur extitisse mulieribus improbi et earum appetiisse ac peregisse concubitum, non tamen hoc agunt quasi
coitu delectati, sed delectantur ad hoc quod homines ad peccata talia inducunt ad quae maxime sunt proni; unde
Augustinus dicit in II de civitate Dei quis non intelligat quantum moliantur maligni spiritus exemplo suo
auctoritatem praebere sceleribus? et propter hoc, ut ipse in eodem libro alibi dicit, huiusmodi spiritus luxuriae
obscenitatibus delectantur, quae quidem eorum delectatio metaphorice in verbis praemissis exprimitur. Et quia
propter concupiscentiam carnis secundum hoc vitium maxime possunt homines superare, ideo dicit fortitudo eius
in lumbis eius, ut hoc referatur ad viros, et virtus illius in umbilico ventris eius, ut hoc referatur ad mulieres;
stringit caudam suam quasi cedrum, quia quos in hoc peccatum deicit dulcedine voluptatis finaliter ligatos tenet,
nervi testiculorum eius perplexi sunt, quia si aliquis in hoc vitium deiectus evadere nititur, diversis occasionibus
iterato irretitur.
Tertio describit motum elephantum, de quibus dicitur quod habent inflexibiles pedes, tibias et crura propter
pondus corporis sustentandum, et habent ossa solida sine iuncturis; et ad hoc designandum dicit ossa eius velut
fistulae aeris, quia flecti non possunt sicut nec fistulae aeris, et hoc refertur ad exteriora organa motus quae sunt
tibiae et crura; interiora autem organa motus sunt cartilagines quaedam et nervi, quae etiam in elephantibus non
facile flectuntur, et quantum ad hoc subdit cartilago ipsius quasi laminae ferreae, quae scilicet incurvari et
121

