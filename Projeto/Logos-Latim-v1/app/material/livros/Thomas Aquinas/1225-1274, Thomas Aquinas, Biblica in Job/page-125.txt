alios dentes ceti subdit per gyrum dentium eius formido, quia scilicet in circuitu oris habet dentes tam magnos ut
aspicientibus terrorem incutere possit.
Per quod significatur terror quem Daemon hominibus incutit ut per hoc eos impellat ad peccandum; et potest dici
quod dentes eius sunt ceteri Daemones, vel etiam mali homines qui potentia sua alios terrendo ad malum
inducunt.
His igitur praemissis de dispositione capitis Leviathan, procedit ad dispositionem corporis eius quod describit ad
modum piscium habentium squamas, unde secundum magnitudinem sui corporis debet habere maximas squamas
ad modum scutorum, unde dicit corpus eius quasi scuta fusilia, quae quidem sunt continua, nam scuta lignea per
colligationem adunantur; comparatur autem diabolus ad omnes malos sicut caput ad corpus, unde peccatores qui
alios in malitia defendunt sunt quasi scuta corporis diaboli. Ostendit autem consequenter quod squamae eius non
solum sunt magnae sed etiam compressae ad modum piscium multas squamas habentium, et hoc est quod subdit
compactum squamis sese prementibus, per quod designatur multitudo malorum.
Et perversa eorum concordia in malo ostenditur consequenter cum subditur una uni coniungitur, quia scilicet
sicut in corpore alicuius piscis non quaelibet squama coniungitur cuilibet sed una uni per ordinem, ita etiam in
multitudine malorum non omnes omnibus socialiter concordant sed quidam quibusdam. Quandiu autem piscis
est vivus et fortis et squamae eius sunt in suo vigore, ita ad invicem et cuti corporis stricte adhaerent quod nec
aer potest inter eas transire; quando vero piscis fuerit vel mortuus vel infirmus aut ex aliqua occasione eius
squamae desiccantur, tunc paulatim praedicta coniunctio squamarum remittitur ita quod ipsae squamae
incurvantur et potest etiam aliquid grossius inter eas transire: ad ostendendum ergo vigorem squamarum
Leviathan subdit et nec spiraculum quidem incedit per eas, idest per intermedium squamarum; per quod
designatur quod ad consensum malitiae non disiunguntur mali per aliquam spiritualem persuasionem aut
inspirationem internam. Et ideo ad ostendendum obstinatum eorum consensum in malitia subdit una alteri
adhaerebit, per mutuum favorem et consensum, et tenentes se nequaquam separabuntur, propter obstinatum
scilicet consensum eorum in malum, sicut nec squamae Leviathan humana virtute possunt ab invicem disiungi.
Sternutatio eius splendor ignis. Postquam descripsit Dominus dispositionem Leviathan, hic describit
operationem fortitudinis eius, et sicut primo descripserat dispositionem capitis quam corporis, ita etiam et prius
incipit enumerare operationes ad caput pertinentes. Prima autem et principalior pars capitis est cerebrum, ex
cuius commotione sternutatio animalis causatur, et ideo sternutationem Leviathan describens dicit sternutatio
eius splendor ignis, quia scilicet ex sternutatione Leviathan tanta fit aquarum commotio quod causatur quidam
candor aquarum commotarum ad modum splendoris ignis; vel etiam potest referri ad hoc quod fortiter commoto
capite vel oculis videtur nobis quod emicet quidam splendor ignis, unde cum multo maior sit commotio capitis
Leviathan ex eius sternutatione, multo magis talis splendor procedit. Significatur autem per hoc quod per
commotionem capitis diaboli, idest per tentationes ipsius, emicat splendor ignis, scilicet irae aut concupiscentiae
aut etiam inanis gloriae. Inter alias autem partes capitis sunt praecipui oculi, unde subdit et oculi eius ut
palpebrae diluculi: oculus enim ratione suae levitatis lucidus est; habet autem cetus magnos oculos secundum
magnitudinem capitis et totius corporis, et ideo in inspectione eorum apparet quaedam claritas diffusa sicut est
claritas diluculi, per quam designatur temporalis prosperitas quam diabolus homini repromittit. Tertio autem
describit operationem sive effectum oris eius cum dicit de ore eius lampades procedunt sicut taedae ignis
accensae, ubi considerandum est quod taeda est quoddam lignum quod accensum suavem odorem emittit; dicitur
autem de ceto quod quando multum esurit, vaporem odoriferum ad modum odoris ambrae ex ore suo emittit, in
quo pisces delectati os eius ingrediuntur et sic ab ipso devorantur: vapores ergo emissi ab ore ceti lampades
dicuntur propter magnitudinem caloris qui ex interioribus eius egreditur, taedae autem accensae comparantur
propter redolentiam, ut dictum est; per hoc autem designatur quod diabolus ad concupiscentiam peccati homines
incendit per ostentationem alicuius boni quasi per redolentiam quandam. Quarto ponitur operatio narium eius:
hoc enim animal habet pulmonem et respirat sicut delphinus, et ad hoc designandum subdit de naribus eius, quae
scilicet sunt praecipua instrumenta respirandi, procedit, scilicet per respirationem, fumus, idest aer adustus ex
multitudine caloris qui est necessarius huic animali ad tantam molem movendam; et ideo signanter subdit sicut
ollae succensae aquae ferventis: aer enim qui respirando emittitur in pulmone continebatur, in quo calefiebat per
calorem cordis qui pulmoni coniungitur, sicut aqua in olla calescit et fervet per hoc quod ignis apponitur. Et quia
animal respirat non solum per nares sed etiam per os, ideo quinto subdit operationem oris dicens halitus eius,
idest exhalatio de ore procedens, prunas ardere facit, idest tam calidus et vehemens est quod sufficeret ad prunas
accendendas: loquitur enim ad similitudinem eorum qui sufflando prunas accendunt, unde subdit et flamma de
ore eius egreditur, quia scilicet tam calidus et ignitus est vapor de ore eius egrediens quod merito potest flammae
comparari. Per haec autem omnia designatur quod diabolus sua occulta vel manifesta suggestione perversae
cupiditatis ignem in homine accendit.
His igitur praemissis quae pertinent ad virtutem capitis Leviathan, accedit ad narrandum ea quae pertinent ad
virtutem aliorum membrorum ipsius.
Est autem considerandum quod, sicut Aristotiles dicit in II animalium, nullus piscis habet collum nisi illi qui
generant animalia, sicut delphini, et ex horum genere sunt etiam ceti; et ideo incipit describere fortitudinem colli
eius cum dicit in collo eius morabitur fortitudo, quae quidem necessaria est tanto animali ad pondus capitis eius
125

