sive serenitas, sed ad nos ex ea non pervenit claritas et calor nisi tempestate cessante; non autem sensibiliter
diversificatur claritatis intentio in diversis terris cum aer fuerit serenus, sensibiliter autem diversificatur intentio
caloris, et ideo lucem spargi dixit quasi indifferenter effusam, aestum autem dividi quasi pro diversitate locorum
diversimode distributum.
Consequenter autem procedit ad effectus quosdam ventorum in aere, ex quibus dum pluvia impellitur causatur
imber, unde dicit quis dedit vehementissimo imbri cursum? est enim vehementia cursus imbris ex forti impulsu
ventorum quos divina virtus producit.
Similiter autem dum ex ventis nubes impelluntur causatur sonus tonitrui, propter quod non auditur huiusmodi
sonus in uno loco, sed quasi alicuius corporis transeuntis, unde subdit et viam sonantis tonitrui? subdit autem
rationem quare pluviae et nubes a ventis impellantur, cum dicit ut plueret super terram absque homine in deserto,
quod scilicet habitari non potest propter terrae ariditatem: vapores autem pluviosi elevantur maxime ex locis
humidis, unde si nubes et pluviae non impellerentur a ventis sequeretur quod numquam in locis siccis plueret.
Contingit autem quandoque quod aliqua loca humana industria irrigantur, idest cessantibus pluviis, sed hoc ibi
accidere non potest, unde subdit ubi nullus mortalium commoratur, et sic illi terrae per humanam industriam
provideri non potest. Et propter hoc Deus ordinavit ut ventis impellerentur nubes et pluviae ut etiam in locis
desertis plueret, unde subdit ut impleret, scilicet pluviis, inviam, idest terram per quam nec transire potest homo,
et desolatam, idest destitutam humana procuratione; et sic sola procuratione divina produceret herbas virentes,
scilicet ad decorem terrae et ad pastum animalium silvestrium quae etiam divina providentia procurantur.
Consequenter autem facit mentionem de pluviis absque vento cum dicit quis est pluviae pater? idest efficiens
causa non ex necessitate sed ex ordine providentiae quae convenit patri: a Deo enim movetur sol et alia caelestia
corpora quae sunt proxima causa efficiens generationis pluviarum. Ros autem ex eadem causa generatur ex qua
et pluvia, nec differt nisi secundum multitudinem et paucitatem materiae, unde subdit vel quis genuit stillas
roris? signanter stillas nominat ad designandum parvitatem guttarum. Est autem considerandum quod sicut
pluviae congelatae sunt nives, ita ros congelatus est pruina, unde subdit de cuius utero egressa est glacies? ubi
notandum est quod glaciei causa est frigus quae est qualitas feminina, pluviarum autem et roris causa est calor
resolvens et non permittens congelari vaporem: calor autem est qualitas masculina, et ideo signanter circa
generationem pluviae et roris usus est nomine patris, circa generationem autem glaciei usus est nomine uteri qui
pertinet ad matrem. Ex frigore autem duplex glacies causatur: una quidem in aere, quod pertinet ad pruinam de
caelo cadentem, unde subdit et gelu de caelo quis genuit? quod adhuc attribuit patri quia non apparet tanta virtus
frigoris in pruina sicut in ulteriori glacie; alia vero est glacies quae generatur in inferioribus aquis, in qua maior
vis frigoris apparet, unde subdit in similitudinem lapidis aquae durantur, scilicet per vehemens frigus in glaciem
condensatae, et hoc quandoque intantum procedit quod in frigidissimis terris etiam maria congelantur, et hoc est
quod subditur et superficies abyssi constringitur, scilicet aqua quae est in eius superficie per frigus condensata:
non autem frigus aeris irrumpere potest usque ad maris profundum.
His ergo enarratis de variis mutationibus aeris, procedit ulterius ad immutabiles immutationes caelestium
corporum, circa quae primo in stellis fixis consideratur immobilitas figurae, quia quaelibet earum conservat
situm suum ita quod una alteri non appropinquat magis vel minus; et hoc praecipue apparet in stellis vicinis quae
numquam coniunguntur, unde subdit numquid coniungere valebis micantes stellas pliades? stellae pliades
dicuntur quaedam stellae quae lucent in capite tauri, quarum sex apparent valde propinquae, septima autem
obscurior.
Secundo consideratur in caelestibus corporibus uniformitas primi motus, quo revolvitur totum caelum et omnes
stellae in eo semel in die et nocte super polos mundi; hic autem motus sensibilius percipitur ex stellis propinquis
polo septentrionali, quae sunt nobis perpetuae apparentiae propter elevationem poli super nostrum horizontem,
inter quas stellas maxime notatur constellatio Arcturi, qui est ursa maior, cuius stellae manifeste apparent
uniformiter moveri in gyro circa polum mundi, et quantum ad hoc subdit aut gyrum Arcturi poteris dissipare, ut
scilicet non circueat polum? tertio admirabilis apparet in caelestibus corporibus motus planetarum, in quo cum
sit omnino uniformis quaedam irregularitas ad sensum videtur, et hoc maxime deprehendi potest in stella veneris
quae quandoque oritur ante solem et tunc vocatur Lucifer, quandoque autem occidit post solem et tunc vocatur
vesperus.
Manifestum est autem quod stellae quae semper sunt tardioris motus quam sol incipiunt primo apparere in mane
ante ortum solis, eo quod sol suo proprio motu quo movetur ab occidente in orientem deserit eas, sicut patet in
Saturno, iove et marte; luna autem quae habet velociorem motum quam sol semper incipit apparere in sero quasi
deserens solem et praecedens ipsum versus orientem; venus autem et mercurius quandoque incipiunt apparere de
mane, quandoque autem de sero, sed de mercurio quia raro videtur et est parvae quantitatis non ita est
manifestum; in venere autem omnibus apparet, unde manifestum est quod quandoque habet velociorem motum
quam sol, quandoque tardiorem. Ex quo manifeste apparet irregularitas in motu planetarum, et ad hoc
designandum subdit numquid produces Luciferum, idest venerem mane apparentem, in tempore suo, idest in
determinato tempore, quia haec diversitas semper certo contingit; et vesperum, idest eandem venerem sero
apparentem, super filios terrae consurgere facis? et notandum est quod per hoc quod dicit produces et consurgere
facis designatur nova apparitio stellae. Quarto autem admirabilis videtur in caelestibus corporibus ordo, situs et
114

