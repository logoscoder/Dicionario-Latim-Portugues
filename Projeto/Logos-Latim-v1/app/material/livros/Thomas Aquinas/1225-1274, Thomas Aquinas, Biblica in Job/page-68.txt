statum quem adeptus est in tantam ascendat superbiam quod non reputet se caducum quasi terrenum sed
immobilem quasi caelestem, et caput eius nubes tetigerit, ut scilicet ultra communem statum hominum
promoveatur, quasi sterquilinium in fine perdetur, vel per festinam mortem ex qua redditur humanum cadaver
vile et abominabile quasi stercus, secundum illud Ier. IX 22 cadet morticinum hominis quasi stercus super
faciem regionis, vel per hoc quod eius malitia detegetur et ab omnibus reputabitur vilis, secundum illud Eccli. IX
10 omnis mulier quae est fornicaria quasi stercus in via conculcabitur. Eius autem superbia deiecta, stupor in
cordibus hominum orietur de tam subita deiectione, et reverentia quae habebatur ad ipsum cessabit, unde
subditur et qui eum viderant dicent: ubi est? vel mirantes vel contemnentes.
Et ut ostendat eius deiectionem irreparabilem esse, subdit velut somnium avolans non invenietur: sicut enim avis
faciliter avolando aufertur ab oculis hominum, ita etiam somnia de facili auferuntur a cognitione humana; et quia
eorum nullum manet vestigium vel debile, neque ad aliquem testimonium per quod si perdatur possit requiri,
ideo irreparabiliter transit eius cognitio: et similiter dat intelligere quod casus impiorum sit irreparabilis. Et huius
irreparabilitatis causam ostendit multiplicem: primo quidem ex parte ipsius peccatoris qui perit, unde dicitur
transibit sicut visio nocturna, quae quidem est visio phantasmatis non permanentis, et ideo postquam desierit ad
eam reditus haberi non potest; visio autem diurna est alicuius rei permanentis, quam si aliquis videre desierit ad
eam videndam rursus recurrere potest; et similiter quandiu peccator manet, si adversitas ei adveniat potest
reparatio sperari, sed quando ipse ex hac vita transierit nulla ulterius reparatio speratur. Secundo autem ex parte
aliorum hominum ostendit casum eius irreparabilem, cum subdit oculus qui eum viderat non videbit: ea enim
quae ab oculis recedunt de facili etiam a memoria transeunt, unde mortui qui subtrahuntur humanis aspectibus de
facili oblivioni traduntur, ut sic nec in memoriis hominum gloriam habeant nec amici eorum amplius auxilium
praestare curent. Tertio ostendit causam irreparabilitatis eius, quia non potest redire ad priorem statum, unde
subdit nec ultra intuebitur eum locus eius: non enim potest redire homo post mortem ad eundem modum vivendi.
Et non solum ipse deicietur et in propria persona transiens et oculis hominum subtractus proprio loco numquam
restituendus, sed etiam filii pro peccato eius punientur, unde sequitur filii eius atterentur egestate, iusto scilicet
Dei iudicio, ut quia pro divitiis filiorum peccavit in hoc etiam spe sua frustretur, filiis eius pauperibus effectis.
Deinde quasi acquiescens iam sententiae Job, subiungit etiam de poenis futurae vitae dicens et manus illius
reddent ei dolorem suum, idest pro operibus peccatorum quae fecit dolorem patietur in poenis. Et quod ista
retributio doloris sit intelligenda post mortem, apparet per hoc quod subditur ossa eius implebuntur vitiis
adolescentiae eius et cum eo in pulvere dormient, quasi dicat: etiam post mortem quando carnes eius in pulverem
resolventur, solis ossibus in sepulcro remanentibus, poenam patietur pro peccatis, non solum quae in senectute
sed etiam quae in adolescentia commisit quae est magis praeceps ad peccandum. Et causam quare etiam post
mortem puniatur pro peccatis, ostendit subdens cum enim dulce fuerit in ore eius malum, abscondit illud sub
lingua sua, et loquitur ad similitudinem hominis dulcem cibum comedentis, qui non cito illum absorbet sed diu
tenet in ore ut diutius delectetur. Unde hanc similitudinem exponens subdit parcet illi, scilicet malo vel peccato
quod est ei dulce, nolens illud destruere; quod quidem destrueret deserendo, unde sequitur et non relinquit illud;
quare autem non relinquat, ostendit subdens et celabit in gutture suo, idest nulli manifestabit, et propter hoc
nullus ei peccatum occultum dissuadebit neque aliquod remedium adhibebit quod adhibetur peccata sua
confitentibus: haec est ergo causa quare peccata alicuius puniuntur post mortem quia ea in vita relinquere noluit.
Panis eius in utero illius etc.. Quia dixerat quod ossa impii replenda sunt vitiis adolescentiae eius, ut scilicet pro
eis puniatur post mortem, nunc de poenis eius prosequitur latius, et primo ostendit quod bona quae in hoc mundo
habuit ei vertentur in mala. Et utitur similitudine comedentis cui cibus quandoque in malum convertitur, et hoc
duobus modis: uno modo quando cibus indigestus interius manet et convertitur in humores venenosos, et
quantum ad hoc dicit panis eius in utero illius vertetur in fel aspidum intrinsecus, quasi dicat: sicut quandoque
cibus comestus vertitur in humores venenosos, ita et bona quae in hoc mundo habuit perseveranter usque ad
mortem ei vertentur in amaritudinem mortis. Secundo cibus comestus quandoque si digeri non potest per
vomitum extra eicitur cum abominatione et dolore, ita etiam quandoque contingit quod homines peccatores bona
temporalia quae in hoc mundo acquirunt, quia eis bene non utuntur, quasi indigesta divino iudicio cum dolore
amittunt, unde subdit divitias quas devoravit, idest rapaciter acquisivit, evomet, idest cum abominatione perdet,
et de ventre eius, idest de eius dominio, extrahet eas Deus, quia scilicet divino iudicio per quandam violentiam ei
auferentur.
Nec solum bona quae habuit ei vertentur in malum, sed etiam ab inimicis mala patietur et facto et verbo, et ideo
duo exempla ponit: primum quidem de aspide quae mordendo interficit, unde dicit caput aspidum surget, scilicet
contra eum ad eum mordendum, per quod significatur aliquis malefactorum princeps vel etiam diabolus eum
invadens; secundum exemplum ponit de vipera quae lingua sua venena diffundit, unde sequitur et occidet eum
lingua viperae, per quam intelligitur quodcumque nocumentum proveniens ex lingua hominis quasi venenum ex
lingua viperae.
Deinde subiungit poenam ex privatione bonorum cum subdit non videat rivulos fluminis torrentis mellis et
butyri. Mel autem et butyrum in hoc conveniunt quod utrumque suave est ad edendum, sed mel officio apum ex
floribus colligitur, butyrum autem ministerio hominum ex lacte domesticorum animalium sumitur; unde per mel

68

