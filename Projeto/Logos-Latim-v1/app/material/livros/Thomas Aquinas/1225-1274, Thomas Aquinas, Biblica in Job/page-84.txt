sicut supra XXII 18 dictum est cum ille implesset domos eorum bonis. Ostendit autem hanc partem sive
hereditatem esse caducam primo quidem quantum ad hoc quod plerumque circa impiorum prolem accidit, quae
tamen inter temporalia bona potissimum reputatur; contingit autem quandoque quod impiorum filii qui in hoc
mundo prosperati sunt occiduntur, unde dicit si multiplicati fuerint filii eius, quod scilicet ad magnam
prosperitatem computabatur, in gladio erunt, idest occidentur. Et quamvis raro contingat quod divitum filii ad
magnam paupertatem deveniant, tamen hoc circa nepotes et posteros frequenter contingit, unde subdit et nepotes
eius non saturabuntur pane, scilicet propter inopiam. Quantum autem ad alios familiares eius subdit qui reliqui
fuerint ex eo, scilicet domestici et amici, sepelientur in interitu, idest absque solemnitate quasi occisi, unde et
quantum ad uxores subdit et viduae illius non plorabuntur, quod scilicet fieri solet in solemnibus sepulturis.
Sicut ergo fragilis est et caduca eorum felicitas quantum ad filios et amicos, ita etiam quantum ad divitias
possessas, inter quas quaedam sunt divitiae artificiales, scilicet pecunia quae est adinventa quasi mensura
commutationis rerum, ut Philosophus dicit, et quantum ad hoc subdit si comportaverit quasi terram argentum,
idest si tantam copiam pecuniae acquirat quanta habetur terrae. Aliae vero sunt divitiae naturales, quae scilicet
hominum naturali necessitati subveniunt, sicut panis et vinum, vestimenta et alia huiusmodi, et quantum ad hoc
subdit et sicut lutum praeparaverit vestimenta, ut scilicet tantam eorum copiam habeat quantam et luti;
praeparavit quidem, idest habuit sollicitudinem et laborem in praeparando, alius tamen habebit fructum, et
quandoque bonus qui circa hoc non sollicitatur, unde subdit sed iustus vestietur illis, scilicet vestimentis ad suam
necessitatem, et argentum innocens dividet, idest distribuet et dabit pauperibus: non reservabit coacervatum,
quod contra innocentiam esset.
Pertinet etiam ad prosperitatem terrenam spatiositas domorum, sed et hoc ostendit esse caducum propter duo:
primo quidem quia quandoque sibi domum aedificat per violentiam in loco alieno a qua depellitur, unde subdit
aedificavit sicut tinea domum suam, quae scilicet corrodendo vestem alienam praeparat sibi locum, a quo
excussa veste deicitur; alio modo quia etsi in solo proprio domum aedificet, non tamen est sibi datum ut diu illius
possessionis curam et dominium habeat, sed ad modicum tempus, unde subdit et sicut custos, scilicet vineae,
fecit umbraculum, quod scilicet deicitur finito tempore custodiae eius. Quomodo autem acquisita bona amittat,
ostendit subdens dives cum dormierit, idest cum mortuus fuerit, nihil, ex his quae possidet, secum afferet,
scilicet in aliam vitam; aperiet oculos suos, scilicet in resurrectione, et nihil inveniet, quia scilicet non revertetur
ad temporalia bona possidenda; quandoque etiam in hac vita subito ea perdit ad modum quo pluvia subito
homini supervenit, unde subdit apprehendet eum quasi aqua, scilicet pluvialis, inopia, idest subito superveniet ei;
et quamvis pluvia in die aliqualiter praevideri possit, in nocte tamen omnino subito praeoccupat hominem, unde
subdit nocte opprimet eum tempestas, scilicet adversitatis, idest omnino ex improviso.
Ultimo autem ostendit fragilitatem mundanae prosperitatis quantum ad ipsam personam hominis, quae
quandoque perit per aliquam febrem vel per aliquam persecutionem, et quantum ad hoc subdit tollet eum ventus
urens, idest occidet eum febris, et auferet, scilicet a societate viventium; et hoc fiet subito et ex improviso, unde
sequitur et velut turbo rapiet eum de loco suo, idest violenter et absque mora. Quandoque vero non ab interiori
infirmitate sed ab exteriori persecutore occiditur, unde subdit emittet, scilicet Deus, aliquem persecutorem super
eum, idest qui potentior eo sit, cui non possit resistere, et non parcet, ipse scilicet persecutor; unde ipse impius de
manu eius, idest de potestate eius, fugiens fugiet, vel per mortem quia postquam occiderit non habet amplius
quid faciat. Eo autem mortuo, amicis eius remanet stupor et luctus, unde subdit stringet super illum manus suas,
quasi prae stupore, et sibilabit super illum, quasi compatiens ei, intuens locum eius, idest considerans eius
pristinam dignitatem.
|+28 Capitulus 28
Habet argentum venarum suarum principia etc..
Supra Job ostenderat quam fragilis et caduca sit pars impiorum quam a Deo recipiunt, nunc autem ostendere
intendit e contrario dignitatem spiritualis boni quod homines iusti a Deo percipiunt etiam in hoc mundo, quod
quidem spirituale bonum sub sapientia comprehendit; et ideo intendit praeferre sapientiam omnibus corporalibus
rebus et quantum ad originem et quantum ad pretiositatem.
Et incipit primo ostendere quod omnia quae in rebus corporalibus pretiosa videntur habent in certis locis
originem, et incipit a metallis quae apud homines pretiosa habentur. Est autem considerandum quod metalla
generantur ex vaporibus humidis resolutis a terra per virtutem solis et aliarum stellarum et in terra retentis - unde
et metalla ductilia et liquabilia sunt -, sicut e contrario lapides et alia huiusmodi quae non malleantur neque
funduntur generantur ex sicca exhalatione infra terram retenta.
Diversificantur autem metallorum species secundum maiorem vel minorem puritatem vaporis resoluti et
secundum differentiam caloris digerentis, inter quae aurum videtur purissimum et post hoc argentum et sub hoc
aes, infimum autem ferrum; et secundum maiorem vel minorem puritatem metalla ut plurimum habent diversas
origines: quia ergo aurum est purissimum, invenitur ut plurimum generatum in sua puritate inter arenas
fluminum propter multitudinem evaporationis et caliditatem arenae; argentum autem invenitur ut plurimum in
quibusdam venis vel terrae vel etiam lapidum; aes autem invenitur ut incorporatum lapidibus; ferrum autem,
quasi in terra faeculenta nondum perfectam digestionem habente ut sit perventum usque ad generationem lapidis.
84

