disciplinam, quae scilicet pertinet ad ordinatam intelligentiam, et hoc videtur retulisse ad hoc quod Job se iustum
asserebat.
Et quia Job istos defectus in se non recognoscebat, convertit eliud verba sua ad Deum postulans ut probetur Job
ad suos defectus recognoscendum, unde subdit pater mi, idest o Deus quem patrem reputo propter reverentiam
quam ad te habeo, iustitiam tuam in omnibus defendens, probetur Job, idest ostendatur sibi per flagella suus
defectus, usque ad finem, idest quousque se recognoscat iniustum; vel usque ad finem, idest usque ad mortem. Et
huius petitionis iustitiam ostendit subdens ne desinas ab homine iniquitatis, quasi dicat: iniquitas sua hoc meretur
ut flagella non cessent. Et ad maiorem exaggerationem subdit qui super peccata sua, scilicet praeterita pro quibus
flagellatus est, addit blasphemiam, ut scilicet se iustum, Deum vero asserat iniustum; pro quo exoptat ei primo
quidem poenam in praesenti, unde subdit inter nos interim constringatur, scilicet adversitatibus; secundo autem
innuit poenam futuram, unde subdit et tunc, scilicet iam temporaliter afflictus, ad iudicium, scilicet futurae
ultionis, provocet sermonibus suis Deum, quibus scilicet contra eum blasphemat.
|+35 Capitulus 35
Igitur eliud haec rursum locutus est etc.. Postquam eliud improbaverat verba Job quantum ad hoc quod, sicut ipse
aestimabat, imposuerat iniquitatem divino iudicio, hic intendit improbare verba eius quantum ad hoc quod
dixerat se esse iustum, unde dicitur igitur eliud haec rursum locutus est.
Interrupto scilicet sermone, expectans si Job responderet, quo non respondente iterato sermonem assumpsit
dicens numquid aequa tibi videtur tua cogitatio ut diceres: iustior Deo sum? hoc quidem numquam Job dixerat,
nec eliud ei imponit quod haec verba protulisset sed quod verba quae protulit ex hac cogitatione provenirent,
unde signanter fecit de cogitatione mentionem. Ex quibus autem verbis hanc cogitationem eum habuisse eliud
ostendit subdens dixisti enim: non tibi placet quod bonum est - alia littera quod rectum est -, vel quid tibi prodest
si ego peccavero? haec duo verba in praemissis Job verbis numquam inveniuntur, sed primum horum, scilicet
quod Deo non placeat quod bonum est, videtur accipere ab eo quod Job supra X 15 dixerat si impius fuero, vae
mihi est. Et si iustus, non levabo caput, quod Job dixerat ad significandum quod temporalibus poenis iusti pariter
et iniusti affliguntur, sed eliud hoc interpretabatur esse dictum quasi Deo hominis iustitia non placeret.
Hoc vero quod secundo proponit quid tibi prodest si ego peccavero? nusquam legitur Job dixisse, sed hoc
accipere voluit ex hoc quod ibidem Job dixerat si peccavi et ad horam pepercisti mihi, cur ab iniquitate mea
mundum me esse non pateris? quod Job dixerat ad ostendendum quod prosperitas temporalis non semper
innocentiam comitatur, alioquin ipse prosperitatis tempore innocens fuerat, dimissis sibi peccatis, nec erat ratio
quare post peccatorum remissionem iterato a Deo peccatis mundaretur; sed eliud ad hanc sententiam haec verba
retorsit quasi Job putaverit peccatum suum aut poenam peccati Deum induxisse propter suam utilitatem. Ex his
autem duobus, scilicet quod Deo non placeret quod bonum est, et quod ipse utile sibi reputaret peccatum, sequi
videretur quod Job iustior Deo esset, cum de se supra dixerit quod displicuerint ei mala et placuerint bona.
Concludit autem ex praemissis propter eorum absurditatem se compelli ad respondendum, unde dicit itaque ego
respondebo sermonibus tuis et amicis tuis tecum, qui scilicet te talia dicentem convincere non potuerunt. Et
incipit ab eo quod ultimo dictum est, ostendens quod Deus non potest iuvari nec laedi ex operibus nostris bonis
vel malis, et hoc propter eius sublimitatem, quam primo proponit dicens suspice, idest sursum inspice, caelum,
quod scilicet est sedes Dei, et intuere, scilicet visu, et contemplare, scilicet mente, aethera, idest totum superius
corpus, ex cuius non solum altitudine sed etiam magnitudine, motu et ornatu conicere potes hoc, scilicet quod
altior te sit, intantum scilicet quod opera tua ei nec proficere nec nocere possunt, unde subdit si peccaveris,
scilicet in te vel in Deum, quid ei nocebis? quasi dicat: in nullo ex hoc detrimentum patietur. Quantum autem ad
peccata quae committuntur in proximum subdit et si multiplicatae fuerint iniquitates tuae, quibus scilicet iniuste
proximos laedis, quid facies contra eum? quasi dicat: in nullo ex hoc laedetur. Quantum autem ad bona quae in
proximum fiunt subdit porro si iuste egeris, scilicet ius suum proximis reddens, quid donabis ei? quasi dicat:
quid ipse ex hoc lucrabitur? quantum autem ad opera divini cultus subdit aut quid de manu tua accipiet, scilicet
in sacrificiis et oblationibus? quasi dicat nihil, secundum illud Psalmi non accipiam de domo tua vitulos.
Et quia posset aliquis credere quod ad Deum non pertineret utrum homo ageret iuste vel iniuste, ad hoc
excludendum subdit homini qui similis tui est nocebit impietas tua, qui scilicet susceptivus est nocumenti, et
filium hominis adiuvabit iustitia tua, qui scilicet auxilio iustitiae indiget; propter hoc ergo prohibetur a Deo
impietas et iustitia mandatur, quia Deo est de hominibus cura qui per hoc vel iuvantur vel laeduntur. Et ex hac
fide contingit quod homines oppressi clamant ad Deum contra oppressores, quorum quidam dolose opprimunt
per calumniam, unde subdit quantum ad hos propter multitudinem calumniatorum clamabunt, scilicet ad Deum
illi qui ab his oppressi sunt; quidam vero opprimunt manifeste per violentiam, et quantum ad hos subdit et
eiulabunt propter vim brachii tyrannorum, idest plorabunt ad Deum propter violentam potentiam tyrannorum; ex
quo datur intelligi quod non solum Deo non prodest quod aliquis peccat, sed ei displicet et punit, alioquin frustra
clamarent oppressi.
Deinde convertit se ad improbandum aliud verbum quod praemiserat non tibi placet quod rectum est, quod
divinae sapientiae repugnaret, quae primo quidem apparet in rerum creatione, unde dicit et non dixit, scilicet Job
sentiens quod Deo bona non placerent: ubi est Deus qui fecit me? non enim Deus fecit res nisi propter bonum,
103

