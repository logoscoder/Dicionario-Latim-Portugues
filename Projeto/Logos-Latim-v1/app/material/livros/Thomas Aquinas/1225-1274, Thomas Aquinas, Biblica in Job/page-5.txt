Sicut ergo dicere Dei ad Satan est ei notitiam praebere, ita respondere Satan Deo est non quidem alicuius rei Deo
notitiam tradere sed considerare omnia sua divino conspectui aperta esse, et secundum hunc modum dicitur qui
respondens ait: circuivi terram et perambulavi eam. Per hoc igitur quod Dominus dicit ad Satan unde venis?
intentionem et acta diaboli Deus examinat; per hoc autem quod Satan respondet circuivi terram et perambulavi
eam, quasi suorum actuum Deo rationem reddit, ut ex utroque ostendatur omnia quae per Satan fiunt divinae
providentiae subiecta esse. Per circuitum autem Satan calliditas eius ostenditur ad explorandum quos decipere
possit, secundum illud I Petri ult.
Adversarius vester diabolus tamquam leo rugiens circuit, quaerens quem devoret. Convenienter autem per
circuitum calliditas designatur, sicut per rectum simplex iustitia, nam rectum est cuius medium non exit ab
extremis: quia igitur actio iusti a suo principio quod est voluntas et fine intento non discrepat, convenienter iustis
ascribitur rectitudo; callidorum autem est aliud praetendere et aliud intendere, et sic id quod demonstrant ex suo
opere exit ab extremis dum nec voluntati concordat nec fini: unde recte callidi circuire dicuntur, propter quod
scriptum est in circuitu impii ambulant.
Sciendum vero est quod etsi diabolus erga cunctos tam bonos quam malos calliditatis suae studio utatur,
effectum tamen calliditatis suae in solis malis consequitur, qui recte terra nominantur; cum enim homo
compositus sit ex natura spirituali et carne terrena, malum hominis in hoc consistit quod, derelictis spiritualibus
bonis ad quae secundum rationalem mentem ordinatur, terrenis bonis inhaeret quae sibi competunt secundum
carnem terrenam: et ideo mali inquantum naturam terrenam sequuntur recte terra dicuntur. Huiusmodi igitur
terram non solum circuit Satan sed etiam perambulat, quia in eis effectum suae malitiae complet: in
perambulatione enim complementum processus ipsius designatur, sicut e contrario de viris iustis dicitur quod in
eis Deus perambulat, unde apostolus Cor. VI 16 inducit inhabitabo in illis et inambulabo inter eos.
Potest etiam et ex hoc aliud intelligi. Triplex enim est status viventium: quidam sunt super terram, idest in caelo,
ut Angeli et beati omnes, quidam in terra sicut homines mortali carne viventes, quidam autem sub terra ut
Daemones et damnati omnes. Primos igitur Satan neque circuit neque perambulat, quia in caelestibus civibus
nihil malitiae potest esse, sicut nec in caelestibus corporibus invenitur aliquod malum naturae; eos autem qui
sunt in inferno perambulat sed non circuit, quia eos totaliter suae malitiae subiectos habet, nec oportet ut ad eos
decipiendos aliqua calliditate utatur; eos autem qui sunt in terra circuit et perambulat, quia et caliditate eos
decipere nititur et quosdam eorum ad suam malitiam trahit, qui maxime per terram designantur, ut dictum est.
Et quod per terram homines terreni designentur satis aperte ostenditur per hoc quod Dominus Job, quamvis in
terra habitantem, a terra segregare videtur.
Nam cum Satan dixisset circuivi terram et perambulavi eam, subiungitur dixitque Dominus ad eum: numquid
considerasti servum meum Job, quod non sit ei similis in terra? frustra enim quaesitum videretur an Job
considerasset qui terram circuisse et perambulasse se asserebat, nisi servum suum Job praeter terram esse
intelligeret. Et manifeste ostendit in quo a terra segregetur in hoc quod dicit servum meum Job. Homo enim
quasi medius constitutus est inter Deum et res terrenas, nam mente inhaeret Deo carne autem rebus terrenis
coniungitur; omne autem medium duorum eo magis ab uno extremo recedit quo magis alteri appropinquat: homo
igitur quanto magis Deo inhaeret tanto remotior est a terra. Hoc autem est servum Dei esse quod mente Deo
inhaerere, nam servus est qui non sui causa est: ille autem qui mente Deo inhaeret se ipsum in Deum ordinat
quasi servus amoris non timoris.
Et notandum est quod affectiones terrenae aliquo modo a remotis imitantur spirituales affectus quibus mens Deo
coniungitur, sed ad eorum similitudinem nullo modo pervenire possunt: nam et amor terrenus ab amore Dei
deficit, et per consequens omnis affectio, nam cuiuslibet affectionis est amor principium. Unde convenienter
postquam dixerat numquid considerasti servum meum Job, subditur quod non sit similis ei in terra? quia nihil in
terrenis spiritualibus aequari potest. Quamvis et possit aliter intelligi: nam in unoquoque sancto est aliqua virtutis
praeminentia quantum ad aliquem specialem usum, propter quod de singulis confessorum in ecclesia canitur non
est inventus similis illi qui conservaret legem excelsi, nisi quod in Christo omnia secundum perfectissimam
excellentiam fuerunt; et secundum hunc modum intelligi potest quod nullus in terra habitantium similis erat Job,
inquantum Job praeminebat quantum ad aliquem usum virtutis. In quo autem Job fuerit servus Dei et nullus ei
similis in terra, ostendit cum subdit homo simplex et rectus ac timens Deum et recedens a malo, quae quia supra
exposita sunt ad praesens dimittantur.
Considerandum autem quod Deus iustorum vitam non solum ad eorum bonum ordinat sed aliis eam conspicuam
reddit; sed conspicientes eam non similiter afficiuntur ad ipsam: nam boni eam pro exemplo habentes ex ipsa
proficiunt, mali vero si non corriguntur ut eius exemplo boni fiant, ex sanctorum vita inspecta deficiunt dum vel
per invidiam torquentur vel falsis iudiciis eam pervertere conantur, secundum illud apostoli Cor. II 15 Christi
odor bonus sumus Deo, et in his qui salvi fiunt et in his qui pereunt: aliis quidem odor mortis in mortem, aliis
autem odor vitae in vitam. Sic igitur Deus sanctorum vitam non solum ab electis considerari vult ad profectum
salutis sed etiam ab iniquis ad cumulum damnationis, quia ex vita sanctorum condemnabilis ostenditur
perversitas impiorum, secundum illud quod dicitur Sap. IV 16 condemnat iustus mortuus vivos impios. Et ideo
Dominus ad Satan dicit numquid considerasti servum meum Job etc., quasi dicat: terram quidem circuis et
perambulas, sed servum meum Job solum considerare potes et eius virtutem mirari.
5

