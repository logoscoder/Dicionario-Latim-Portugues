edisserit ut vel sic ei in memoriam reducatur. Videtur autem Deus benivolentiae quam ad suam facturam habet
oblivisci cum eam corruptioni exponit: ad modum enim obliviscentis se habet, et secundum hunc modum dicitur
in Psalmo usquequo, Domine, oblivisceris me in finem, et ideo dicit memento, quaeso, quod sicut lutum feceris
me. Ubi considerandum est quod duplicem hominis factionem commemorat, primo quidem eam quae pertinet ad
primam institutionem naturae, alludens ei quod dicitur Gen. I Deus hominem de limo terrae formavit, et ideo
dicit quod sicut lutum feceris mei ubi etiam compositionem hominis ex primis elementis tangere videtur. Et quia
etiam primo homini dictum est pulvis es et in pulverem reverteris, consequenter subiungit et in pulverem reduces
me, quod etiam naturali materiae competit: nam ea quae ex terra generantur consequens est secundum naturae
ordinem ut resolvantur in terram. Sed de hoc aliquis mirari potest, cum maius videatur de terra formare hominem
quam hominem formatum retinere ne in pulverem redigatur, unde est quod Deus qui hominem de luto formavit
eum in pulverem redigi permittit: utrum scilicet hoc sit solum ex necessitate materiae, ut homo in hoc nihil plus
habeat aliis quae ex terra formantur, vel hoc sit ex divina providentia aliquam hominis culpam puniente.
Consequenter autem tangit factionem hominis quantum ad opus propagationis secundum quod homo ab homine
generatur. Ubi considerandum est quod omnia naturae opera Deo attribuit non ut excludat naturae operationem
sed eo modo quo principali agenti attribuuntur ea quae per causas secundas aguntur, ut artifici operatio serrae:
hoc enim ipsum quod natura operatur a Deo habet, qui ad hoc eam instituit. In hac autem hominis generatione
primo occurrit seminis resolutio, et quantum ad hoc dicit nonne sicut lac mulsisti me? sicut enim semen est
superfluum alimenti ita et lac. Secundo autem occurrit compactio massae corporeae in utero mulieris, et quantum
ad hoc subdit et sicut caseum me coagulasti? ita enim se habet semen maris ad materiam quam femina ministrat
in generatione hominis et aliorum animalium sicut se habet coagulum in generatione casei. Tertio autem occurrit
distinctio organorum, quorum quidem consistentia et robur est ex nervis et ossibus, circumdantur autem exterius
a pelle et carnibus, unde dicit pelle et carnibus vestisti me, ossibus et nervis compegisti me. Quartum autem est
animatio fetus, et praecipue quantum ad animam rationalem quae non infunditur nisi post organisationem; simul
autem cum anima rationali infunduntur homini divinitus quaedam seminaria virtutum, aliqua quidem
communiter omnibus, aliqua vero specialiter aliquibus secundum quod homines quidam sunt naturaliter dispositi
ad unam virtutem, quidam ad aliam: Job autem dicit infra ab infantia crevit mecum miseratio, et de utero egressa
est mecum, unde et hic dicit vitam et misericordiam tribuisti mihi. Ultimum autem est conservatio vitae tam in
materno utero quam post exitum ex utero, quae quidem conservatio est partim quidem per principia naturalia,
partim autem per alia Dei beneficia naturae superaddita, sive pertineant ad animam sive ad corpus sive ad
exteriora bona, et quantum ad hoc subdit et visitatio tua custodivit spiritum meum: sicut enim Deus ab aliquo
recedere dicitur in Scripturis quando Deus ab eo sua dona subtrahit, sic eum visitare dicitur quando ei sua dona
largitur.
Ne autem ex hoc quod Deo dixerat memento, quaeso, quod sicut lutum feceris me aliquis credere posset eum
huius opinionis esse quod oblivio in Deum cadere posset, excusat se ab hoc subdens licet haec celes in corde tuo,
tamen scio quia universorum memineris; dicitur autem Deus ad similitudinem hominis aliquid in corde celare
quando non ostendit per effectum quod habet in cognitione vel affectione: sic itaque Deum praedicta in corde
celare dicit quia in effectu non ostenditur quod eum pro sua factura recognoscat, quem sic repente praecipitare
videtur.
Si peccavi et ad horam pepercisti mihi etc.. Superius inquisivit Job causam suae punitionis supposito quod
innocens esset, nunc autem procedit ad inquirendum si propter hoc puniatur quia peccator est.
Et quod pro peccato non puniatur primo ostendit utens tali ratione: si enim peccatum commisit, maxime hoc
commisisse videtur tempore prosperitatis; si autem peccatum est tota causa quare aliqui adversitates sustineant in
praesenti, posita autem causa ponitur effectus, oporteret quod statim cum aliquis peccat adversitas sequeretur;
manifestum autem erat quod Job tempore suae prosperitatis eundem modum vivendi servavit: unde si peccavit
hoc modo vivendo, diu ante peccaverat quam adversitatem pateretur; oporteret ergo dicere quod, cum statim post
peccatum adversitas secuta non sit, quod Deus pro tempore illo ei pepercerit quo adversitates non induxit;
inconveniens autem est dicere quod peccatum quod Deus pepercit iterum imputet ad poenam: non ergo videtur
quod pro peccato prius ab eo commisso nunc puniatur. Hoc est ergo quod dicit si peccavi, scilicet tempore
prosperitatis meae, et ad horam pepercisti mihi, quia scilicet non statim adversitatem induxisti, cur ab iniquitate
mea mundum me esse non pateris? quasi dicat: cur ex quo reputasti me aliquo tempore quasi purum parcendo
mihi iniquitatem meam, nunc iterum me punis quasi non sim purus? aliam etiam rationem consequenter
subiungit quae talis est: si peccatum est tota causa adversitatum praesentium, sequeretur quod non tam iusti
quam peccatores adversitates in hoc mundo patiantur; videmus autem et iustis et peccatoribus adversitates esse
communes, et hoc est quod dicit et si impius fuero, vae mihi est. Idest adversitates sustineo; et si iustus vel prius
fui vel modo factus, non propter hoc levabo caput, quasi a miseria sublevatus: ego dico existens saturatus
afflictione, quantum ad dolores, et miseria, quantum ad penuriam et confusionem.
In saturitate autem abundantiam afflictionis et miseriae designat, et hoc videtur dicere contra dictum eliphaz et
baldath qui dixerant quod si converteretur ab adversitate liberaretur: contra quod dicit quod etiam si iustus
effectus sit non tamen propter hoc a miseria relevatur, quamvis pro praecedentibus peccatis si qua fuerint iam
sufficienter punitus sit, quod per saturitatem afflictionis et miseriae designat.
41

