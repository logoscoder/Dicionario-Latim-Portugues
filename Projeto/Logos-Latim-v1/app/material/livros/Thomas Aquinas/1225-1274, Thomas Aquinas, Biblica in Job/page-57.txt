consumptione credebat eum dubitare, quia dixerat Scribis contra me amaritudines, et consumere me vis peccatis
adolescentiae meae: primo ergo loquitur contra primum et secundo contra secundum, ibi habitabit in civitatibus
desolatis. Ostendit ergo primo ex qua radice praedicta suspicio in corde Job oriatur: quia ex eius impietate et
voluntate nocendi, unde dicit cunctis diebus suis impius superbit, idest extollitur contra Deum et in nocumentum
hominum. Dies autem suos dicit non dies vitae eius sed dies potestatis vel prosperitatis; sed quia voluntas
nocendi est homini a se ipso, potestas autem a Deo, non potest scire quanto tempore ei detur potestas implendi
suam impiam voluntatem, unde subditur et numerus annorum incertus est tyrannidis eius. Et ex ista incertitudine
sequitur suspicio et timor, quam consequenter describit dicens sonitus terroris semper in auribus illius, quia
scilicet ad quemlibet rumorem timet aliquid contra se parari, quasi de nullo confidens, propter quod subdit et
cum pax sit, ille insidias suspicatur, idest cum nullus contra eum aliquid moliatur, ipse tamen de omnibus
formidat propter suam impiam voluntatem qua paratus esset omnibus nocere.
Cum autem aliquis de aliquibus suis inimicis timet, potest sperare liberationem, etiam si ad horam succumbat,
per adiutorium amicorum; sed ille qui de nullo confidit sed de omnibus timet, non potest sperare quod post
oppressionem relevetur, et ideo subdit non credit quod reverti possit de tenebris ad lucem, idest de statu
adversitatis in statum prosperitatis, circumspectans undique gladium, idest ex omni parte inimicos sibi imminere
videns; et hoc specialiter dicit propter hoc quod Job dixerat quasi putredo consumendus sum, et quasi
vestimentum quod comeditur a tinea, per quod intellexit eliphaz Job desperare de sua liberatione. Contingit
autem quandoque quod aliquis tyrannus etsi ab omnibus extraneis timeat, habet tamen aliquos familiares et
domesticos cum quibus secure conversatur; sed quando est superabundans malitia eius, etiam a domesticis suis
timet cum quibus vivit, unde sequitur cum se moverit ad quaerendum panem, novit quod paratus sit in manu eius
tenebrarum dies, idest mortis, quasi dicat: non solum insidias suspicatur in actibus exterioribus in quibus necesse
habet cum extraneis conversari, sed etiam in actibus domesticis comedendo et bibendo et huiusmodi, a
domesticis suis mortem sibi parari credens. Et cum ipse sic timeat de omnibus, non quiescit sed contra eos quos
timet semper aliquid machinatur, et sic crescit ei timoris occasio, unde subdit terrebit eum tribulatio, scilicet ab
aliis sibi imminens, et angustia vallabit eum, scilicet per cordis timorem ex omni parte, sicut regem qui
praeparatur ad proelium: rex enim qui praeparatur ad proelium sic angustiatur timore ne perdat quod tamen
molitur inimicos destruere.
Quo autem merito in tantam miseriam timoris impius et tyrannus deveniat, ostendit subdens tetendit enim
adversus Deum manum suam, contra Deum agendo, et contra omnipotentem roboratus est, idest potentia sibi
data usus est contra Deum. Et quomodo contra Deum egerit, ostendit subdens cucurrit adversus eum erecto collo,
idest superbiendo: per superbiam enim maxime homo Deo resistit cui per humilitatem subici debet, secundum
illud eccli. X 14 initium superbiae hominis apostatare a Deo; et sicut ille qui Deum diligit in via eius currere
dicitur propter promptitudinem voluntatis ad serviendum ei, ita et superbus propter praesumptionem spiritus
contra Deum currere dicitur. Superbia autem ex abundantia temporalium rerum oriri solet, et ideo sequitur et
pingui cervice armatus est, scilicet contra Deum superbiendo: pinguedo enim ex abundantia humorum causatur,
unde abundantiam temporalium significat. Sicut autem humilitas principium est sapientiae, ita et superbia
sapientiae est impedimentum, unde sequitur operuit faciem eius crassitudo: per operimentum enim faciei
impedimentum cognitionis designatur. Nec solum opulentia quae est superbiae causa in ipso invenitur, sed etiam
ad collaterales eius derivatur, unde sequitur et de lateribus eius arvina dependet. Per quae omnia significare
intendit quod Job ex opulentia in superbiam incidit, per quam contra Deum se erexit et tyrannidem in homines
exercuit, et ideo in hanc suspicionem devenit ut Deum sibi adversarium et insidiatorem suspicaretur.
Habitabit in civitatibus desolatis etc.. Postquam ostendit eliphaz angustias timoris quas impius patitur etiam in
statu prosperitatis existens, nunc loquitur de amaritudinibus quibus in adversitatem deiectus consumitur, propter
hoc quod Job dixerat Scribis contra me amaritudines, et consumere me vis peccatis adolescentiae meae. Inter
alias amaritudines primam ponit quod efficitur fugitivus; est autem fugitivorum consuetudo quod loca occulta et
inhabitata quaerunt, et ideo dicit habitabit in civitatibus desolatis et in domibus desertis, quae in tumulos sunt
redactae: huiusmodi enim loca consueverunt esse fugitivorum receptacula. Secundam, quod suis divitiis
spoliatur, unde dicit non ditabitur, ut scilicet de novo divitias acquirat, nec perseverabit substantia eius, ut
divitias prius acquisitas retinere possit. Tertiam ponit impossibilitatem recuperandi, dicens nec mittet in terra
radicem suam: arbor enim si extirpetur et iterum plantetur, convalescit si in terram mittat radicem, sed si in
terram radicem mittere non possit, non potest iterum convalescere.
Et quasi hoc exponens subdit non recedet de tenebris, idest de statu adversitatis; et rationem non redeundi ad
lucem assignat subdens ramos eius arefaciet flamma: arbor enim si extirpata fuerit, ramis virentibus adhuc
remanet spes reparationis quia possunt inseri vel plantari, sed si rami comburantur, nulla spes ultra remanet
recuperationis; rami autem hominis sunt filii et aliae personae coniunctae per quas homo interdum a statu
adversitatis resurgit, sed filii Job occisi erant et eius familia perierat; et ipsemet infirmitate oppressus erat, quod
innuit subdens et auferetur spiritu oris sui, idest superbia verborum suorum, ut non posset aliquo modo
recuperationem sperare, nec etiam a Deo quem superbia verborum offendit, unde subdit non credat frustra errore
deceptus quod aliquo pretio redimendus sit, idest quod aliquo auxilio liberandus sit de tribulatione.

57

