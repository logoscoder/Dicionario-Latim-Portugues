Tertio autem puer natus quibusdam fasciis involvitur, et quantum ad hoc subdit et caligine illud quasi pannis
infantiae obvolverem; et possunt per caliginem designari vapores non elevati neque condensati in nubes sed
super maris superficiem aerem obscurantes, et forte alludit ei quod dicitur Gen. I 2 quod tenebrae erant super
faciem abyssi.
His igitur positis quae pertinent ad novam maris productionem, explicat eius conclusionem ac si dicat: quando
mare de novo factum est, tunc circumdedi illud terminis meis; et videtur tria ponere pertinentia ad conclusionem
maris, quorum primum significatur cum dicit terminis meis, idest a me positis, secundum significatur cum dicit
et posui vectem, tertium cum dicit et Ostia. Haec autem tria pertinent ad imperium divinae virtutis, unde quasi
exponens praedicta subdit et dixi: hucusque venies, quod pertinet ad rationem terminorum, nam terminus est
ultimum motus, et non procedes amplius, quod scilicet pertinet ad vectem quo processus alicuius impeditur, et
hic confringes tumentes fluctus tuos, quod pertinet ad Ostia quae ad hoc ponuntur quod aliquis non passim
egrediatur aut ingrediatur sed secundum certam regulam: ita etiam mare non passim transgreditur litus sed
secundum quandam mensuram fluctuum intumescentium.
Post terram autem et aquas ulterius procedit ad aerem qui secundum aspectum caelo continuatur; prima autem
dispositio communis ad totum corpus quod superiacet aquae et terrae est variatio noctis et diei, quae fiunt
secundum motum diurnum qui est primus motuum, et ideo consequenter dicit numquid post ortum tuum
praecepisti diluculo? quasi dicat: numquid ex praecepto tuo alternantur nox et dies super terram? diluculum enim
est quoddam confinium diei et noctis. Et signanter dicit numquid post ortum tuum, sicut et supra quando de terra
loquebatur dixerat ubi eras? quia sicut terra est principaliter materiale principium hominis, ita etiam supremum
caelum, quod suo motu variat diem et noctem, est principale principium humani corporis inter causas corporales.
Est autem considerandum quod claritas diluculi sive aurorae diversificatur secundum diversas partes elevationis
signorum quae sol perambulat, quia quando est in signo velocis ascensionis, quo scilicet cito oritur, parum durat
aurora, quando autem est sol in signo tardae ascensionis amplius durat; et est determinata mensura loci ex quo,
sole ibi existente, incipit claritas diluculi apparere, et hoc est quod subdit et ostendisti aurorae locum suum?
quasi dicat: numquid tu dispensasti loca in caelo ex quibus aurora illucescat? quasi dicat non. Et ex his omnibus
datur intelligi quod tua ratio deficit a comprehensione divinorum operum, unde patet quod tu non es idoneus ad
disputandum cum Deo.
Numquid tenuisti concutiens etc.. Postquam Dominus connumeravit principales partes creaturae corporalis,
scilicet terram, mare et caelum, hic incipit prosequi mirabilia divinorum operum quae in dispositione
praedictarum trium partium mundi apparent.
Et incipit a terra in qua praecipue admirandum apparet quod accidit circa terraemotum, de quo metaphorice
loquitur ad similitudinem hominis qui tenens corpus aliquod concutit ipsum, unde dicit numquid tenuisti, idest
virtute tua comprehendisti, concutiens extrema terrae? quod non est sic intelligendum quasi tota terra simul
concutiatur in terraemotu, sed quia aliquae extremitates terrae concutiuntur.
Omnia vero quae accidunt in corporali creatura in utilitatem hominum redundant: terraemotus autem et alia
huiusmodi terribilia utilia sunt ad hoc quod homines territi a peccatis desistant, unde subdit et excussisti impios
ex ea? et loquitur ad similitudinem hominis qui concutit vestimentum ut ex eo excutiat pulverem seu tineam: ita
etiam Deus videtur concutere terram ut excutiat peccatores ex ea, quandoque quidem per mortem, quandoque
autem per emendationem vitae.
Solet autem in terraemotu contingere quod aliqua aperte recluduntur, sicut parietes vel aliquid huiusmodi, et
quantum ad hoc subdit restituetur ut lutum signaculum: lutum enim quando dividitur de facili ad eandem
dispositionem reintegratur, ita etiam aliquod signaculum, puta in pariete vel in quocumque alio huiusmodi, quod
videbatur immutatum per apertionem parietis, quandoque divina virtute restituitur in pristinum statum. Contingit
etiam quandoque quod turres et arbores et alia huiusmodi per terraemotum concutiuntur et non cadunt, et
quantum ad hoc subdit et stabit sicut vestimentum, quod scilicet si concutiatur pristinam integritatem non perdit.
Contingit autem quandoque e contrario quod homines vel absorpti terra vel etiam oppressi parietibus per
terraemotum cadentibus moriuntur, et quantum ad hoc subdit auferetur ab impiis lux sua, scilicet per mortem.
Contingit etiam quandoque quod munitiones et turres fortissimae per terraemotum deiciuntur, et quantum ad hoc
subdit et brachium excelsum confringetur, idest aliqua fortissima munitio vel aliquis potens amicus in quo homo
confidit sicut in suo brachio.
His igitur praemissis de terraemotu et de effectibus eius, procedit ad dispositionem medii elementi, scilicet
maris, in quo videntur hominibus occulta et mirabilia, primo quidem ea quae sunt in profundo maris, puta
piscium dispositiones in mari viventium, et quantum ad hoc dicit numquid ingressus es profundum maris, ut
scilicet cognosceres animalia quae in eo latent? aliud autem quod in mari videtur occultum et admirandum est
dispositio terrae sub aquis maris existentis, et quantum ad hoc subdit et in novissimis abyssi deambulasti, idest in
infimis partibus eius? post dispositionem autem terrae et maris procedit ad dispositionem caeli sub quo etiam
continetur aer, et in hoc latius immoratur propter multa mirabilia quae in eo apparent; et primo incipit a
dispositione lucis et tenebrarum quae communiter respicit totum superius corpus. Est autem considerandum quod
corpora caelestia per suam lucem agunt in ista inferiora, eo quod lux est quasi qualitas activa caelestium
corporum, sicut calor et frigus elementorum, et ideo effectus caelestium corporum in istis inferioribus coniungit
112

