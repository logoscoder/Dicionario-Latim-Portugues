non potest, quamvis ante possit deficere ex aliqua accidentali causa, sed terminos praestitutos secundum divinam
providentiam, sub qua omnia cadunt, nec in plus nec in minus vita hominis potest praeterire.
Praemittit etiam alterius vitae expectationem cum dicit recede paululum ab eo ut quiescat donec optata veniat et
sicut mercennarii dies eius. Ubi considerandum est quod sicut sol est causa diei, ita Deus est auctor vitae;
recedente autem sole, dies finitur et nox venit: per recessum ergo Dei intelligit terminationem praesentis vitae
quae est homini a Deo.
Vita autem praesens multis turbationibus repletur, secundum hanc enim dictum est de homine quod repletur
multis miseriis; et quia quies finis laboris esse videtur ideo mortem quietem vocat: dicit ergo recede paululum ab
eo ut quiescat, idest subtrahe virtutem tuam qua hominem vivificas, ut moriatur.
Sed mors hominis non est in perpetuum, sed iterum reparabitur ad vitam immortalem; status ergo mortis
humanae, quantocumque tempore resurrectio differatur, brevis est in comparatione ad statum futurae
immortalitatis, unde signanter dicit paululum: ab aliis enim rebus quae non reditura intereunt non paululum sed
in aeternum Deus recedit, sed ab hominibus qui sic intereunt ut resurgant, per modicum tempus. Dictum est
autem supra quod vita hominis super terram est sicut dies mercennarii desiderantis tempus mercedis; tempus
autem retributionis hominis non est in hac vita, ut amici Job opinabantur, sed in illa vita ad quam homo
resurgendo reparatur: dicit ergo ut quiescat, idest ut moriatur, non tamen in perpetuum sed donec veniat optata
dies eius, sicut mercennarii dies est optata in qua mercedem recipit, ubi primo Job suam intentionem aperuit: non
enim sic negat adversitates praesentes esse punitiones quasi Deus hominum actus non remuneret vel puniat, sed
quia tempus retributionis proprie est in alia vita.
Lignum habet spem si praecisum fuerit. Posita sententia sua, hic Job ad eius manifestationem procedit, et primo
ostendit quod homo secundum ea quae apparent in hac vita est peioris condicionis quibusdam etiam infimis
creaturis quae post interitum reparantur, ut praecipue apparet in lignis. Dupliciter autem vita arboris deficit, sicut
et vita hominis, scilicet per violentiam et per naturam: quantum ergo ad violentum defectum arboris dicit lignum
si praecisum fuerit habet spem, idest naturalem aptitudinem ut iterum reparetur, quia rursum virescit ipsum in se
ipso si plantetur; et rami eius pullulant, in quo ostenditur perfectam vitam recuperare sicut et prius. Quantum
autem ad defectum naturalem arboris subdit si senuerit in terra radix eius, cum non possit attrahere alimentum
propter defectum virtutis naturalis, et sic consequenter in pulvere emortuus fuerit truncus illius, idest per
putredinem in pulvere sit redactus secundum aliquam partem, ad odorem aquae germinabit, idest veniente pluvia,
ex putredine ligni habente vim sementinam, et faciet comam, scilicet frondium, quasi cum primo plantatum est.
Hoc autem in homine non invenitur secundum decursum praesentis vitae, unde subdit homo vero cum mortuus
fuerit et nudatus atque consumptus, ubi, quaeso, est? et ponit tria quae gradatim homo amittit: primo enim anima
separatur a corpore, et ad hoc pertinet quod dicit cum mortuus fuerit; secundo vero tegumenta et ornatus
corporis, quae interdum post mortem homini remanent sed postea etiam his nudatur, et ad hoc pertinet quod dicit
et nudatus; ad ultimum vero etiam ipsa compago corporis solvitur, et ad hoc pertinet quod dicit atque
consumptus. Quae cum peracta fuerint, nihil sensibiliter apparet de homine remanens, unde apud illos qui nihil
nisi sensibilia et corporalia esse credunt videtur totaliter in nihilum redactus: horum igitur dubitationem
exprimens dicit ubi, quaeso, est? considerandum est autem quod ea quae non totaliter pereunt reparari posse
videntur, sicut de ligno praeciso vel senescente dictum est, sed ea quorum nihil remanet impossibile videtur
iterum reparari, sicut si totaliter aqua maris aut fluminis desiccaretur; homo autem, sicut iam dictum est, videtur
sic per mortem consumi ut nihil eius remaneat, unde secundum hanc rationem apparet quod impossibile sit
ipsum iterum reparari ad vitam, et hoc est quod subdit quomodo si recedant aquae de mari et fluvius vacuefactus
arescat, sic homo cum dormierit, idest cum mortuus fuerit, non resurget a morte.
Eiusdem autem impossibilitatis esse videtur ut incorruptibilia corrumpantur et ut totaliter corrupta iterum
reparentur; caelum autem incorruptibile est, et ideo subdit donec atteratur caelum, non evigilabit, quasi
reviviscens, nec consurget de somno suo, ad opera vitae peragenda, quasi dicat: sicut impossibile est caelum
atteri, idest corrumpi, ita impossibile est hominem mortuum resurgere; et hoc quidem dicitur, ut dictum est,
supposito quod de homine nihil remaneat post mortem, secundum hoc quod dictum est ubi, quaeso, est? vel
potest hoc referri ad opinionem illorum qui ponebant totum universum corporale istud corrumpendum et iterum
reparandum, in qua quidem reparatione ponebant eosdem homines redituros, ut sit sensus: durante isto mundo,
homo a morte non resurget; fides autem catholica non ponit substantiam mundi perituram, sed huius mundi
statum qui nunc est, secundum illud I Cor. VII 31 praeterit figura huius mundi; haec ergo mundi immutatio
secundum figuram potest hic intelligi per caeli attritionem: resurrectio enim mortuorum communis in fine mundi
expectatur, secundum illud Job XI 24 scio quia resurget in resurrectione, in novissimo die.
Quis mihi hoc tribuat ut in inferno protegas me etc..
Postquam Job ostenderat quid ex his quae sensibiliter apparent de resurrectione hominis conici possit, hic suam
sententiam circa resurrectionem ponit. Esset autem valde horrendum et miserabile si homo per mortem sic
deficeret quod numquam esset reparandus ad vitam, quia unumquodque naturaliter esse desiderat: unde Job
suum desiderium ostendit de resurrectione futura, dicens quis mihi hoc tribuat ut etiam post mortem in inferno
protegas me, idest sub speciali cura qua homines protegis me contineas, donec pertranseat furor tuus, idest
tempus mortis - quia, sicut supra dictum est, mors hominis accidit per subtractionem divinae operationis
53

