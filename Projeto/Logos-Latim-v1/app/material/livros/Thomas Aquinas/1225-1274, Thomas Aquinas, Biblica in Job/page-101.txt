subdit si direxerit, scilicet Deus, ad eum, scilicet ad hominem conterendum, cor suum, idest voluntatem suam,
spiritum suum, idest animam eius, et flatum, idest corporalem vitam ex anima subsecutam, ad se trahet, eum
scilicet sua virtute a corpore separans, secundum illud eccl.
Ult. Et spiritus revertatur ad Deum qui dedit illum. Ablato autem spiritu divinitus homini dato, consequens est ut
carnalis vita deficiat, unde subdit deficiet omnis caro simul, idest species carnis cessabit, et ulterius in sua
componentia resolvetur, unde subdit et homo in cinerem revertetur, secundum illud Psalmi auferes spiritum
eorum et deficient et in pulverem suum revertentur. Pulverem autem in quem caro resolvitur cinerem nominat,
vel quia apud antiquos corpora mortuorum igne combusta resolvebantur in cineres, vel quia ea in quae corpus
mortuum resolvitur sunt quaedam reliquiae caloris naturalis qui in humano corpore vigebat. Quia ergo tam facile
est Deo, si velit, in cinerem redigere totum genus humanum, ex ipsa hominum conservatione apparet quod ad eos
violentia iniusta non utitur.
Quia ergo eliud putavit praedictas rationes esse sufficientes, ad earum considerationem Job invitat cum subdit si
ergo habes intellectum, ut scilicet vim mearum rationum percipere possis, audi quod dicitur, scilicet exterioribus
auribus, et interiori attentione ausculta vocem eloquii mei, ut scilicet iustitiam divini iudicii recognoscas; ad
quod etiam eum inducit ex proprio periculo vel utilitate cum subdit numquid qui non amat iudicium sanari
potest? quasi dicat: tu qui sanari indiges, quasi multis infirmitatibus oppressus, hoc consequi non potes nisi ames
divinum iudicium. Improbat autem consequenter eius sententiam, quam esse putabat de iniustitia divini iudicii,
per multa evidentia indicia divinae iustitiae, unde subdit et quomodo tu eum, scilicet Deum, qui iustus est, ut
scilicet per multa apparet, intantum condemnas, ut scilicet eum dicas iudicii subversorem? ad commendationem
autem divinae iustitiae primo assumit quod potentum personas Deus non accipit sed eos arguit et punit pro suis
peccatis. Inter potestates autem humanas praecellit regia dignitas, et quantum ad hoc primo dicit qui, scilicet
Deus, dicit regi: apostata. Idest non veretur regem arguere de apostasia propriae professionis qua profitetur se
iustitiam servaturum; secundum autem locum tenent duces exercituum, de quibus subdit qui vocat duces impios,
quasi dicat: non timet eos de crudelitate arguere; tertio loco ponit rectores civitatum, cum subdit qui non accipit
personas principum, quin scilicet eos et arguat et iudicet pro peccatis; quarto autem loco tangit eos qui non
habent legitimam sed usurpatam potestatem, scilicet tyrannos, et quantum ad hoc subdit nec cognovit, idest
approbavit, tyrannum, ei scilicet deferendo, cum disceptaret, scilicet tyrannus, contra pauperem, quasi dicat: non
favet potentibus contra impotentes, quod ad eius iustitiam pertinet. Et quare eis non deferat subdit opus enim
manuum eius sunt universi, scilicet tam magni quam parvi, et ideo parvos non despicit sed amat sicut sua opera,
nec potentes timet cum sint suae potestati subiecti.
Et ne crederet aliquis quod potentes Deus solum argueret, non autem eos ulterius puniret, subditur de eorum
duplici poena: primo quidem de morte ex improviso eis superveniente, unde subditur subito morientur,
secundum illud Is. XXX 13 subito dum non speratur veniet contritio eius; si enim consueto modo eis mors
expectata superveniret, non imputaretur hoc divino iudicio sed inferioribus causis. Secundo ponit poenam
rebellionis subditorum, per quam potestatem amittunt, unde subdit et in media nocte curvabuntur populi, idest
populi regibus et principibus subiecti subito incurvantur ex aliqua occulta machinatione ad hoc quod principes
suos deserant, unde subdit et pertransibunt, scilicet dominium commutantes, et auferent, idest deponent a
dominio vel etiam occident, violentum, idest eum qui spreta iustitia violentiam subditis inferebat, absque manu,
scilicet armatorum: cum enim aliquis princeps ab extraneis aufertur requiritur quod habeat manum armatam
contra ipsum, sed quando subditi in quibus erat tota eius potentia subito eum deserunt, videtur auferri sine manu;
quamvis et hoc possit referri ad poenam populorum, sed primum melius est quia nunc agitur de iustitia quam
Deus exercet in magnos, postea autem dicetur de iustitia quam exercet in populos. Ut autem huiusmodi poenae
ex divino iudicio provenire credantur, subdit oculus enim eius, idest prospectus divinae providentiae, est super
vias hominum, idest super opera eorum; et ut exprimat Deum singulariter omnia particularia operum humanorum
cognoscere, subdit et omnes gressus eorum, idest omnes processus operationum humanarum, considerat, scilicet
distincte, non solum in generali.
Posset autem aliquis credere quod quia Deus lux est, impii autem in tenebris sunt, quod occultentur a Deo, sed
hoc excludit subdens non sunt tenebrae, scilicet ignorantiae, et non est umbra mortis, idest obscuritas culpae
ducens ad mortem, ut abscondantur ibi qui operantur iniquitatem, quasi scilicet sicut ipsi cognoscere Deum
nolunt ita Deus eos non cognoscat; dicitur tamen eos ignorare reprobando. Et quia dixerat principes pro suis
peccatis subito mori et auferri, quod videtur esse irremediabilis poena, huius rationem ostendit consequenter ex
hoc quod ex quo Deus hominem iudicat pro suis peccatis finaliter condemnandum, non datur homini facultas ut
ulterius quasi iudicio decertet cum Deo: et hoc est quod subdit neque enim ultra, scilicet postquam Deus iudicat
eum condemnandum, in hominis potestate est ut veniat ad Deum in iudicium, quasi scilicet Deus sit propter eum
suum iudicium retractaturus; et hoc praecipue videbatur dicere contra Job qui postquam condemnatus erat ad
poenam, supra XXIII 3 dixerat veniam usque ad solium eius, ponam coram eo iudicium.
Conteret multos et innumerabiles etc.. Duo sunt propter quae homines maxime solent a iustitia declinare, quorum
primum est quia deferunt magnatibus, secundum est quia deferunt multitudini contra iustitiam; ostenderat autem
supra perfectionem divinae iustitiae ex hoc quod magnatibus non defert, unde nunc consequenter ad

101

