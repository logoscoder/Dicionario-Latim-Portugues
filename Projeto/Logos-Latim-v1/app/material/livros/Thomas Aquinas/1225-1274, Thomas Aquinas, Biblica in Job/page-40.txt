diligunt, eos etiam in oppressione innocentium iuvant, unde subditur et consilium impiorum adiuves? sed
considerandum est quod aliquando diversis naturis unum et idem potest esse bonum et malum, sicut iracundum
esse cani quidem est bonum, homini autem malum; nullus autem sanae mentis hoc in dubitationem ducit si Deus
ex malitia aliquid operetur: non enim potest in summo bono aliquid mali esse; sed potest contingere quod aliquid
malum est in homine quod ad divinam pertinet bonitatem, sicut non misereri secundum quod misericordia in
passionem sonat in homine quidem vituperatur, quod tamen divina bonitas ex sui perfectione requirit.
Manifestum est autem quod tria praedicta, calumniari, opprimere et consilium impiorum adiuvare, in hominibus
mala sunt: unde hoc in quaestionem inducit utrum Deo possint esse bona, unde non quaerit numquid calumniaris
et opprimis? sed numquid bonum tibi videtur ut calumnieris et opprimas? quasi supponens pro firmo quod Deus
numquam aliquid facit nisi quod bonum sibi videtur, et hoc vere est bonum. Item considerandum est quod ea
quae naturaliter sunt nulli imputantur in culpam vel in malum; naturale autem est quod unumquodque perdat
suum contrarium, unde et Deus qui est summe bonus, odit ea quae contra se fiunt et ipsa disperdit, secundum
illud Psalmi odisti omnes qui operantur iniquitatem, perdes etc.; si ergo homines non essent a Deo facti sed a
principio contrario, ut Manichaei fabulantur, bonum videretur quod Deus homines opprimeret propter se ipsos:
ad hoc igitur excludendum non simpliciter dicit ut opprimas me, sed addit opus manuum tuarum. Item bonum
videtur quod Deus iustorum voluntates adimpleat; qui autem innocentem calumniari aut opprimere volunt non
sunt iusti sed impii, et praecipue si non ignoranter vel casu sed ex consilio et deliberatione hoc velint: unde cum
se innocentem supponat in prima parte quaestionis, sequitur impios esse qui eum ex deliberato consilio
opprimere vel calumniari vellent, et ideo signanter dicit et consilium impiorum adiuves.
Hac igitur causa remota, quia Deo hoc bonum videri non potest, cum ipse sit opus manuum Dei et cum eius
hostes qui ipsum oppresserant impii comprobentur, procedit consequenter ad secundum modum quo in humano
iudicio quandoque innocentes affliguntur. Contingit enim quandoque quod quando aliquis innocens falso apud
iudicem accusatur, iudex ad exquirendam veritatem eum tormentis subicit secundum iustitiam agens, sed huius
rei causa est defectus cognitionis humanae, qui triplex est: unus quidem quia omnis cognitio hominis a sensu
procedit et, quia sensus corporei et corporalium sunt, non potest iudex interiorem conscientiam accusati
cognoscere; ut ergo hoc excludat a Deo dicit numquid oculi carnei tibi sunt? ac si dicat: numquid tu corporalibus
sensibus cognoscis ut sola corporalia videas et interiora cognoscere non possis? ponit autem oculos quia visus
inter alios sensus excedit. Secundus defectus est quod homo per sensus corporeos nec etiam omnia corporalia
conspicere potest: non enim potest cognoscere quae a remotis et in abditis fiunt, quod a Deo removet dicens aut
sicut videt homo ita et tu vides, ut scilicet non possis quae ubique fiunt etiam occulta cognoscere? tertius
defectus humanae cognitionis est ex tempore, tum quia homo de die in diem plura cognoscit tum etiam quia per
temporis longitudinem obliviscitur eorum quae novit, ut sic oporteat eum iterato quasi addiscere: hoc ergo a Deo
removet dicens numquid sicut dies hominis dies tui, ut scilicet de die in diem tua crescat cognitio; et anni tui
sicut humana sunt tempora, ut scilicet per cursum temporum aliquid tuae cognitioni decrescat? et subdit ut
quaeras iniquitatem meam et peccatum meum scruteris, idest ut per flagella inquiras an ego peccaverim opere et
iniquus sim mente, sicut homines per tormenta peccata exquirunt? et sic post inquisitionem huiusmodi in me
peccata non inveniens, scias quia nihil impium fecerim, quasi hoc aliunde cognoscere non possis nisi per flagella
peccata mea exquiras; et hoc libere facias absque contradictione, cum sit nemo qui de manu tua possit eruere:
aliquando enim ab hac inquisitione quae est per tormenta iudices deficiunt, dum hi qui torqueri debent ab eorum
manibus eruuntur.
Et quia supra dixerat se esse opus manuum Dei, ut ex hoc ostenderet quod bonum Deo videri non potest ut eum
opprimat propter se, quasi in oppressione eius delectatus, quod supposuerat manifestat, unde subdit manus tuae
fecerunt me. Et ne aliquis credat, secundum Manichaeorum haeresim, hominis animam a Deo factam corpus
vero a contrario auctore formatum, subiungit et plasmaverunt me totum in circuitu. In circuitu dicit quia corpus
videtur esse animae in circuitu sicut vestimentum vestito vel sicut domus habitatori; totum dicit ut ad singula
corporis membra referatur; plasmaverunt dicit ut alludat ei quod homo ex limo terrae dicitur esse formatus; per
manus autem operatio divina intelligitur, unde dicit pluraliter manus quia licet sit una divina virtus operans,
multiplicatur tamen eius operatio in effectibus, tum propter diversitatem effectuum tum etiam propter varietatem
causarum mediarum mediantibus quibus suos effectus producit.
Subdit autem et sic repente praecipitas me? quia repentinum esse videtur ut aliquis qui aliquam rem produxit
eam absque causa manifesta corrumpat: qui enim facit aliquid vult illud esse - ad hoc enim facit ut sit -, qui
autem corrumpit vult illud non esse; videtur igitur si aliquis destruat quod prius fecit, videtur repentina mutatio
voluntatis, nisi aliqua manifesta causa de novo oriatur ex qua appareat illud esse corrumpendum quod prius fuit
fiendum; huiusmodi autem repentina mutatio voluntatis in Deum cadere non potest, et ideo quasi admirative
quaerit et sic repente praecipitas me? quasi dicat: hoc inconveniens videtur si quem prius fecisti sine causa nunc
destruas. Vel quod dixit fecerunt me potest referri ad constitutionem substantiae, quod autem dixit et
plasmaverunt me totum in circuitu potest referri ad ea quae substantiae adveniunt, sive sint bona animae sive
corporis sive exterioris fortunae.
Et quia in generali se factum et plasmatum a Deo posuerat, in speciali prosequitur de modo suae factionis, ad
similitudinem alicuius qui alicui vult reducere aliquid ad memoriam quod oblitus videtur: particulariter ei cuncta
40

