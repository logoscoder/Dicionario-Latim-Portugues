est quasi quidam secundarius sapientiae locus; et ideo ad ostendendum quod Deus cognoscit locum sapientiae,
subiungit quod ipse cognoscit universitatem creaturarum: primo quidem hoc ostendit quantum ad extremas
creaturas sub quibus aliae continentur, unde subdit ipse enim fines mundi intuetur, idest excellentiores creaturas
in quibus ordo creaturarum terminatur ab inferioribus ascendendo, sicut sunt caelestia corpora et caelestes
spiritus; deinde hoc ostendit quantum ad alias creaturas sub eis contentas, sicut sunt elementa, unde subdit et
omnia quae sub caelo sunt respicit.
Et ne aliquis crederet quod notitiam rerum habeat a rebus acceptam sicut nos habemus, ostendit consequenter
quod cognoscit res sicut omnium causa, unde subdit quantum ad quasdam occultas creaturas, scilicet ventos et
pluvias, qui fecit ventis pondus, idest dedit eis inclinationem motus, ut scilicet quandoque moveantur ad hanc
partem quandoque ad illam. Deinde loquitur de pluviis, et primo quidem secundum quod sunt vaporabiliter
elevatae in nubibus, unde subdit et aquas, scilicet vaporabiles, appendit, idest appensas tenet in aere, et hoc in
mensura, ne scilicet si superexcederent omnia submergerent, vel si plus debito diminuerentur omnia siccarentur;
secundo quantum ad ipsam generationem pluviarum cum dicit quando ponebat pluviis legem, ut scilicet certis
temporibus et locis descenderent; tertio quantum ad effectum, et praecipue in mari quod maxime ex immutatione
aeris commovetur, unde subdit et viam, scilicet ponebat, procellis, scilicet marinis, sonantibus, ex magna
commotione, quia etiam huiusmodi procellae certis temporibus et secundum certam quantitatem consurgunt.
Quia vero ex ipsis creaturis sapientiam non acquirit sicut nos sed potius ex sua sapientia creaturas produxit, ideo
subiungit tunc, scilicet quando creaturas faciebat, vidit illam, scilicet sapientiam in se ipso, inquantum per
actualem suae sapientiae considerationem res in esse produxit. Ab ipso autem sapientia derivata est primo
quidem ad Angelos qui facti sunt participes sapientiae divinae, et quantum ad hoc dicit et enarravit, scilicet
sapientiam suam eis manifestando; secundo vero ad universitatem creaturarum eam per sapientiam suam
disponendo, et ad hoc pertinet quod subdit et praeparavit, scilicet in sapientia sua orbem terrae; tertio ad homines
qui non per simplicem apprehensionem percipiunt sapientiam veritatis, sicut Angeli quibus enarratur, sed per
inquisitionem rationis ad eam perveniunt, unde subdit et investigavit, idest homines eam investigare fecit, et hoc
est quod subdit et dixit homini, scilicet per interiorem inspirationem illuminando ipsum et sapientiam
communicando: ecce timor Domini, quem scilicet praesentialiter tibi do, ipse est sapientia, quia per timorem
Domini homo Deo inhaeret in quo est vera sapientia hominis sicut in altissima omnium causa; et recedere a
malo, idest a peccato quo homo amittit Deum, est intelligentia, quia scilicet intelligentia ad hoc praecipue est
homini necessaria ut per intelligentiam discernat a bonis mala, quibus evitatis per executionem bonorum operum
ad sapientiae divinae participationem perveniat. Sic igitur quia timor Domini est sapientia, et recedere a malo
intelligentia, consequens est quod iusti qui Deum timent et recedunt a malo habeant sapientiam et intelligentiam,
quae praeferuntur omnibus bonis terrenis quae mali homines possident: et sic manifestum est quod in hoc
salvatur ratio providentiae divinae quod iustis dantur bona spiritualia tamquam meliora, malis autem bona
temporalia tamquam caduca.
|+29 Capitulus 29
Addidit autem Job assumens parabolam suam et dixit: quis mihi tribuat etc.. Quia Job in praemissis verbis in
universali ostenderat rationem ex qua evidenter apparet non esse contra divinam iustitiam quod mali
prosperantur et boni interdum in hoc mundo temporali prosperitate carent, quibus conceduntur maiora, scilicet
spiritualia bona, manifestat hoc in se ipso quasi in exemplo, intendens eorum confutare sententiam etiam
quantum ad hoc quod asserebant eum pro peccato adversitates passum.
Et primo commemorat prosperitatem praeteritam qua virtuose utebatur, et deinde magnitudinem adversitatis in
quam inciderat, et ad ultimum multipliciter suam innocentiam demonstrat.
Datur autem intelligi quod sicut postquam satisfecerat verbis baldath, sophar tacente processerit ad suum
propositum ostendendum, ita etiam manifestato proposito expectavit si aliquis aliorum loqueretur: omnibus
autem tacentibus ipse iterato sermonem resumpsit, unde dicitur addidit quoque Job assumens parabolam suam,
quia scilicet metaphorice locuturus erat, et dixit: quis mihi tribuat, quod ponitur ad desiderium designandum
magis quam ad petitionem formandum, ut sim iuxta menses pristinos, idest ut in prosperitate vivam sicut olim?
et quia hanc prosperitatem non fortunae neque suis viribus sed divino attribuebat auxilio, subdit secundum dies
quibus Deus custodiebat me, protegendo scilicet contra adversa, et etiam dirigebat ad bona: in quibusdam
quidem perducendo ad bonos effectus etiam supra meam intentionem, et hoc est quod dicit quando splendebat
lucerna eius, idest providentia ipsius, super caput meum, idest mentem meam, dirigens in multa bona ad quae
mens mea non attingebat; in quibusdam vero dirigebatur a Deo quasi ab eo instructus de his quae erant agenda,
unde subdit et ad lumen eius, idest ad instructionem ipsius, ambulabam, idest procedebam, in tenebris, idest in
dubiis; et ut non attribuatur hoc merito iustitiae praecedentis, subiungit sicut fui in diebus adolescentiae meae,
quando scilicet adhuc non potueram tantam prosperitatem mereri.
Deinde seriatim exponit bona status praeteriti, et incipit quasi a praecipuo a familiaritate divina quam in oratione
et contemplatione percipiebat, unde dicit quando secreto Deus erat in tabernaculo meo, idest Dei praesentiam
sentiebam dum secreto in tabernaculo meo orabam et meditabar, quod pertinet ad contemplationem; quantum
vero ad actionem subdit quando erat omnipotens mecum, quasi scilicet mihi cooperans ad bene agendum. Deinde
87

