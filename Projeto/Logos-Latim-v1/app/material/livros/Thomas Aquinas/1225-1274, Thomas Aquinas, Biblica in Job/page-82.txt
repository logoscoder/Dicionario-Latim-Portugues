Pluviis autem ex nubibus deorsum cadentibus, remanent quaedam vaporum reliquiae ex quibus nebulae
generantur, per quas nobis tegitur caelum quod est quasi solium Dei, secundum illud Is. Ult.
Caelum mihi sedes est, et quantum ad hoc subdit qui tenet vultum solii sui, idest qui detinet quasi occultatam
faciem caeli quod est solium eius, et hoc per nebulas quibus prohibemur caelum videre, unde subdit et expandit
super illud nebulam suam, idest eius virtute productam.
Deinde ostendit effectum divinae potentiae in aquis cum subdit terminum circumdedit aquis: aquae enim
secundum naturalem elementorum ordinem undique terram operire deberent, sed quod aliqua pars terrae remanet
discooperta ab aquis, hoc factum est divina virtute, quae usque ad certum terminum terram fecit operiri ab aquis;
et hoc praecipue videtur ad Oceanum pertinere qui undique terram circumdat, et propter hoc subdit usque dum
finiantur lux et tenebrae: finitur enim nobis lux diei et tenebra noctis sole accedente vel discedente ab
hemisphaerio superiori quod superponitur nostrae habitabili, quae quasi undique Oceano concluditur; vel potest
intelligi quod terminus aquarum intransmutabilis permanebit, manente hoc statu mundi in quo est successio lucis
et tenebrarum.
Sic igitur enumeratis effectibus divinae potentiae in corporalibus creaturis, ostendit eius effectum in creaturis
spiritualibus quas vocat columnas caeli, quia scilicet eorum officio administratur motus caelorum, unde dicit
columnae caeli, scilicet Angeli, contremiscunt et pavent ad nutum eius, idest oboediunt ei ad nutum, et loquitur
ad similitudinem servi ad nutum oboedientis Domino propter timorem et tremorem ipsius, ut timor referatur ad
animam, tremor ad corpus. Non est autem putandum quod in sanctis Angelis sit timor poenalis, sed eorum
reverentia ad Deum hic timor nominatur, et sic pavor refertur ad affectum, tremor autem ad exteriorem effectum.
Et quia in Angelis aliqui sunt qui a debita Dei reverentia discesserunt, de quibus supra IV 18 dictum est in
Angelis suis reperit pravitatem, ideo consequenter de distinctione bonorum et malorum Angelorum subiungit.
Creditur autem simul cum distinctione creaturae corporalis etiam creaturae spiritualis distinctionem fuisse, et
ideo ad insinuandam distinctionem creaturae spiritualis praemittit de creatura corporali dicens in fortitudine illius
repente maria congregata sunt, secundum illud Gen. I 9 congregentur aquae quae sunt super terram in locum
unum, et appareat arida. Et sicut creaturae corporales sunt distinctae divina virtute ita etiam creaturae spirituales,
unde subdit et prudentia eius percussit superbum, idest per virtutem providentiae ipsius diabolus superbiens est
sua gloria privatus; et simul eo percusso bonis Angelis sunt spiritualia dona augmentata, unde subdit spiritus eius
ornavit caelos, idest caelestes spiritus, ornamentis scilicet spiritualium donorum. Non erat autem conveniens ut
percussus per privationem gloriae cum ornatis per spiritum sanctum remaneret, et ideo subdit et obstetricante
manu eius eductus est, scilicet a societate bonorum Angelorum, coluber tortuosus, idest diabolus, qui colubro
comparatur propter malignitatis venenum et tortuosus dicitur propter calliditatem; signanter autem dicit eum
eductum obstetricante manu Dei: sicut enim obstetrix sic educit infantem quandoque mortuum ut mater non
laedatur, ita Deus sic eduxit diabolum de medio Angelorum ut bonorum Angelorum societas in nullo
detrimentum sit passa.
Et ne aliquis crederet hos effectus licet sint magni divinam potentiam adaequare, subdit ecce haec ex parte sunt
dicta viarum eius, idest operum eius quibus et nos in Dei cognitionem ascendimus et Deus nobis se
quodammodo communicat. Et ne videantur haec etsi non totam divinam potentiam adaequare tamen ex magna
parte ad eius aequalitatem accedere, subiungit et cum vix parvam stillam sermonum eius audierimus, quis poterit
magnitudinem tonitrui eius intueri? quasi dicat: omnium quae nunc dicta sunt de effectibus divinae potentiae,
minor est comparatio ad divinam potentiam quam unius parvi sermonis quasi silenter stillantis ad maximum
tonitrui sonum.
|+27 Capitulus 27
Addidit quoque Job assumens parabolam etc.. In praemissis verbis Job confutaverat dicta baldath qui contra eum
divinam potestatem allegaverat, quasi Job eius magnitudinem ignoraret; finita autem sua responsione, intelligitur
expectasse ut tertius amicorum, scilicet sophar, more solito suo ordine responderet, sed quia ille quasi convictus
conticuit, Job iterato sermonem assumit et per aliam rationem ostendit non esse contra divinam providentiam si
mali in hoc mundo prosperantur et boni adversitates patiuntur; unde dicitur addidit quoque Job, postquam scilicet
ei nullus respondebat, assumens parabolam suam, quia scilicet per similitudines loquebatur ad modum parabolas
inducentium.
Ante autem quam propositum ostendat, se in amicorum sententiam numquam transiturum esse denuntiat, et ad
huius firmitatem iuramentum praemittit, unde subditur et ait: vivit Deus qui abstulit iudicium meum, supposita
scilicet vestra sententia qua asseritis ad iustitiam divini iudicii pertinere ut adversitates praesentes non nisi
peccatoribus inducat; et ideo ad exponendum in quo iudicium suum ablatum dixerit subdit et omnipotens qui ad
amaritudinem duxit animam meam, idest qui absque culpa praecedente mihi adversitates exteriores induxit ex
quibus amaritudinem in anima patior: nec tamen ab eius reverentia et amore discedo, ut patet ex hoc quod per
ipsum iuro.
Inducit autem praedictum iuramentum ad hoc quod subditur quia donec superest halitus in me, idest donec
habebo vitam quae per respirationem conservatur; et ut ostendat se vitae beneficium a Deo recognoscere, subdit
et spiritus Dei in naribus meis: respiratio enim praecipue fit per nares, nam respiratio quae fit per os non est adeo
82

