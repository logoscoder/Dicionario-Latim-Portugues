nihil sciat nisi se ipsum, putantes quod scientia eius vilesceret si se ad inferiora extenderet, unde subdit an
cogitas quod Deus excelsior caelo sit, idest tota universitate creaturarum, et super stellarum verticem sublimetur,
idest supra altissimam creaturarum? et huius cogitationis conclusionem subdit et dicis: quid enim novit
Dominus, scilicet de istis inferioribus rebus? non tamen huiusmodi homines rerum cognitionem Deo totaliter
subtrahunt, sed dicunt quod eas cognoscit in universali, puta cognoscendo naturam entis vel universales causas,
unde subdit et quasi per caliginem iudicat: cognoscere enim aliquid solum in universali est cognoscere
imperfecte, et ideo huiusmodi cognitionem vocat caliginosam, sicut contingit de eo quod a remotis videtur quasi
caliginose, quia percipitur esse homo sed non quis homo sit. Et adhibet similitudinem ex his quae apud homines
contingunt, apud quos qui in aliquo loco latet, sicut non videtur ab his qui extra locum sunt, ita nec eos videt:
nubes latibulum eius nec nostra considerat, quasi dicat: sicut ipse latet nos quasi nubibus occultatus inquantum
ea quae supra nubes sunt plene cognoscere non valemus, ita e converso ea quae ad nos pertinent quasi sub
nubibus existentia ipse non videt, sicut Ez. IX 9 ex persona quorundam dicitur dereliquit Dominus terram,
Dominus non videt. Ponebant enim quod quia ea quae in terris sunt multis defectibus et inordinationibus
subiacent, divina providentia non reguntur, sed solum caelestia, quorum ordo indeficiens perseverat, unde
sequitur et circa cardines caeli perambulat; dicitur autem cardo in quo volvitur Ostium, unde per hoc designat per
Dei providentiam caelum moveri, ex cuius motu sicut ex quodam Ostio providentia divina usque ad haec
inferiora descendat: sicut enim dicunt quod Deus cognoscit humana sed in universali, ita dicunt quod gubernat
humana sed per universales causas quas per se gubernat; et forte ad hoc referre voluit quod supra dixerat Job qui
excelsos iudicat.
Numquid semitam saeculorum etc.. Quia eliphaz in verbis praemissis imposuisse videtur Job quod non crederet
Deum habere providentiam de rebus humanis, nunc consequenter videtur ei imponere huius infidelitatis
effectum: solent enim illi qui Deum res humanas curare non credunt, contempto Dei timore, in omnibus sequi
propriam voluntatem, unde dicit numquid semitam saeculorum custodire cupis? idest processum eorum qui nihil
credunt nisi ista temporalia quae vident, et ex hoc procedunt ad iniustitiae opera, unde subdit quam calcaverunt
viri iniqui; illi autem calcare aliquam viam dicuntur qui frequenter et sine aliqua dubitatione et ex proposito viam
terunt: sic autem illi qui non credunt divinam providentiam, frequenter et secure et ex proposito iniustitiae opera
agunt; quod non contingit illis qui divinam providentiam credunt, quamvis quandoque ex infirmitate ad
iniustitiam declinent.
Et ne hoc impune fecisse videantur, subdit qui sublati sunt ante tempus suum, idest qui mortui sunt nondum
completo naturali spatio vitae, et causam assignat subdens et fluvius subvertit fundamentum eorum; est autem
uniuscuiusque hominis fundamentum id cui principaliter spes eius innititur: tales autem non in Deo spem suam
ponunt sed in solis temporalibus rebus, quae corrumpuntur ipso cursu mutabilitatis rerum quem fluvium
nominat.
Quae autem sit praedicta semita exponit subdens qui dicebant Deo: recede a nobis, scilicet contemnentes ipsum
et spiritualia bona eius quantum ad affectum; sed quantum ad intellectum incredulitatem eorum describit subdens
et quasi nihil possit facere omnipotens, aestimabant eum, quia scilicet si ad eum non pertinet cura rerum
humanarum nihil bene vel male homini facere potest, quod contrariatur omnipotentis rationi; et ad
exaggerandum culpam subicit de eorum ingratitudine dicens cum ille implesset domos eorum bonis, scilicet
temporalibus quae a Deo dantur hominibus; et ad eorum assertionem improbandam subdit quorum sententia
procul sit a me.
Et ne videretur quod simul cum impiis etiam iusti subverterentur, hoc excludit subdens videbunt iusti et
laetabuntur, per quod datur intelligi quod ipsi non subvertentur sed in laetitia erunt; et ne videretur quod ex hoc
ipso a iustitia deficerent quod de subversione aliorum gauderent, subdit et innocens subsannabit eos, quasi dicat:
salva innocentia, eos poterunt subsannare de hoc quod contra suam opinionem subvertuntur: in hoc enim iusti
congaudent divinae iustitiae; et videtur hoc proprie respondere ad id quod Job dixerat post mea, si videbitur,
verba ridete, quasi conquerens se derideri ab eis.
Et ne aliquis dubitaret fundamentum impiorum a fluvio esse subversum, hoc quasi manifestum sub
interrogatione proponit dicens nonne succisa est erectio eorum? videbantur enim per prosperitatem terrenam vel
etiam per propriam elationem ad modum arboris erigi in sublime; sed sicut arboris erectio per succisionem subito
impeditur, ita etiam et eorum elevatio per eorum subtractionem subito cessat.
Contingit autem quandoque quod arbor succisa in altius quidem crescere non potest, sed tamen adhuc eius
remanet longitudo; si tamen ignis apponatur, nullum vestigium praeteritae altitudinis restat: ita etiam si mortuo
vel deiecto homine peccatore, per ignem adversitatis etiam filii eius pereant et divitiae diripiantur, nihil residuum
videbitur de altitudine praeterita remanere, unde sequitur et reliquias eorum devoravit ignis, idest ardor
tribulationis, secundum illud Iac. I 11 exortus est sol cum ardore et arefecit fenum; dicuntur autem reliquiae
hominis vel filii vel quaecumque aliae res eius post eum remanentes.
Quia igitur huiusmodi subversionem impiis accidere dixerat ex hoc quod contra Deum nitebantur, ut similia Job
evitare posset, subdit acquiesce ergo ei et habeto pacem, quasi dicat: propter hoc perturbatus es quia contra eum
contendere voluisti; et per hoc, scilicet per pacem qua ei reconciliaberis, habebis fructus optimos, quasi dicat:
quicquid optimum esse potest, quasi fructum huius pacis consequeris.
74

