coercendum, robustissimus est, omne robur excedens; secundo aliquis audacter respondet iudici quia confidit de
sua causa, quod aliquando contingit quia habet multos excusatores, sed hoc excludit dicens si aequitas iudicii,
scilicet requiritur, secundum quam aliquis habens pro se multos testes absolvitur, nemo pro me audet
testimonium dicere: intellectus enim hominis hoc non capit quod hominis iustitia maior sit quam veritas Dei
redarguentis.
Aliquando vero homo, etsi non habeat alios testes pro se, confidit tamen de causa sua innitens testimonio
conscientiae suae; sed testimonium conscientiae non potest valere homini contra redargutionem divinam, et hoc
ostendit per singulos gradus. Habet enim testimonium conscientiae tres gradus, quorum summus est quando
alicui conscientia sua testimonium reddit quod sit iustus, secundum illud rom.
VIII 16 ipse spiritus testimonium reddit spiritui nostro quod sumus filii Dei; sed hoc testimonium non valet
contra divinam reprehensionem, unde dicit si iustificare me voluero, idest si voluero dicere me esse iustum, Deo
mihi obiciente quod sim impius, os meum condemnabit me, idest condemnabilem me reddet propter
blasphemiam. Secundus gradus est quando aliquis, etsi non praesumat se esse iustum, tamen non reprehendit
eum conscientia de aliquo peccato, secundum illud I ad Cor. IV 4 nihil mihi conscius sum; sed nec hoc
testimonium valet contra Deum, unde dicit si innocentem ostendero, idest si voluero me ostendere esse sine
peccato, pravum me comprobabit, inquantum mihi vel aliis manifestabit peccata quorum mihi non sum conscius
quia, ut dicitur in Psalmo, delicta quis intelligit? tertius gradus est quando aliquis, etsi sit sibi conscius de
peccato, tamen praesumit vel quia non habuit malam intentionem aut quia non fecit ex malitia et dolo sed ex
ignorantia et infirmitate; sed nec hoc testimonium valet homini contra Deum, et ideo dicit etiam si simplex fuero,
idest sine dolo vel duplicitate pravae intentionis, hoc ipsum ignorabit anima mea: homo enim non potest ad
liquidum motum sui affectus deprehendere, tum propter variationem eius tum propter permixtionem et impetum
multarum passionum, propter quod dicitur Ier. XVII 9 pravum est cor hominis et inscrutabile; quis cognoscet
illud? et propter huiusmodi ignorantiam quod homo se ipsum non cognoscit nec statum suum, redditur etiam
iustis sua vita taediosa, et propter hoc subdit et taedebit me vitae meae.
Unum est quod locutus sum. Postquam beatus Job ostendit non esse suae intentionis ut cum Deo contendat,
proponit illud de quo cum adversariis ei disputatio erat. Dixerat enim eliphaz quod poenae a Deo non nisi pro
peccatis immittuntur, contra quod in superiori responsione Job locutus fuerat; et quia baldath sententiam eliphaz
asserere conatus fuerat, Job iterato sententiam suam repetit dicens unum est quod locutus sum: innocentem et
impium ipse consumit, quasi dicat: non solum peccatoribus sed etiam innocentibus mors a Deo immittitur, quae
tamen est maxima poenarum praesentium, et sic non est verum quod vos dicitis, quod solum pro peccatis
propriis homo puniatur a Deo. Quod autem mors a Deo sit dicitur Deut. XXXII 39 ego occidam et ego vivere
faciam; sed cum mors communiter omnibus immittatur a Deo, unum est quod durum videtur, scilicet quod
innocentes praeter mortem communem multiplices adversitates sustinent in hac vita, cuius rei causam investigare
intendit, et ideo subdit si flagellat, occidat semel, quasi dicat: detur quod flagellum mortis omnibus sit commune,
videretur tamen rationabile quod innocentibus, qui ex propriis peccatis non sunt rei, praeter mortem quae debetur
peccato communi aliam poenam infligere non deberet. Si enim, ut vos dicitis, nulla alia causa est quare iuste
alicui infligi poena possit nisi peccatum, manifestum est autem innocentes pati poenam in hoc mundo, videtur
sequi quod sine causa puniantur ac si ipsae poenae propter se Deo placerent, et ideo subdit et de poenis
innocentium non rideat: de illis enim ridere solemus quae nobis secundum se placent.
Si autem hoc est inconveniens quod poenae innocentium Deo secundum se placeant, inveniuntur autem
innocentes frequenter in terris puniri, videtur sequi aliud inconveniens, scilicet quod istae poenae ex divino
iudicio non procedant sed ex malitia alicuius iniqui Domini qui habeat potestatem in terra et puniat innocentes,
unde sequitur terra data est in manus impii, quasi dicat: si ipsi Deo non placent secundum se poenae innocentium
qui tamen puniuntur in terra, oportebit dicere quod Deus regimen terrae alicui impio commiserit, ex cuius
iniquitate iudicium in terra pervertitur ut innocentes puniantur; et hoc est quod subdit vultum iudicum eius
operit, idest rationem eorum obnubilat vel cupiditate aut odio aut amore, ne veritatem iudicii in iudicando
sequantur. Quod si ille non est, scilicet impius cui tradita est terra, a quo scilicet causatur innocentium punitio,
quis ergo est, scilicet huius punitionis causa? non enim dici potest, ut ostensum est, quod hoc sit a Deo, supposita
vestra positione quod solum peccatum sit causa poenarum praesentium. Hoc autem quod dixit terra data est in
manus impii est quidem secundum aliquid verum, inquantum scilicet terreni homines sub potestate diaboli a Deo
relinquuntur, secundum illud qui facit peccatum servus est peccati; simpliciter autem est falsum: non enim
diabolo absolute terrae dominium est concessum, ut scilicet libere in ea facere possit quod velit, sed quicquid
facere permittitur ex divina dispositione procedit quae omnia ex rationabili causa dispensat; unde hoc ipsum
quod innocentes puniantur non dependet absolute ex malitia diaboli sed ex sapientia Dei permittentis. Unde si
peccatum non est causa punitionis innocentium, non sufficit hoc ad malitiam diaboli reducere, sed oportet
ulterius aliquam rationabilem causam esse propter quam Deus permittit, et ideo signanter dicit quod si ille non
est, quis ergo est? quasi dicat: si malitia diaboli non est sufficiens causa punitionis innocentium, oportet aliam
causam investigare.
Ad investigandum igitur rationem quare innocentes puniantur in hoc mundo, primo proponit defectum quem
sustinuerat in amissione bonorum, ostendens mutabilitatem prosperitatis praesentis ex similitudine eorum quae
37

