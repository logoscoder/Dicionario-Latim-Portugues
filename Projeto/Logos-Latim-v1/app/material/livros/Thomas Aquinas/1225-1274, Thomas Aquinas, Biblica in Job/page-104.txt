unde dicitur Gen. I 25 vidit Deus quod esset bonum etc., unde manifestum est quod Deo placet bonum. Secundo
inducit beneficium humanae instructionis quo aliqui instruuntur ad bonum ex revelatione divina, unde subdit qui
dedit, scilicet per revelationem, carmina, idest humanae instructionis dogmata quae ab antiquis multotiens
carminibus comprehendebantur, in nocte, idest ad litteram in somnio nocturno, vel in quiete contemplationis seu
obscuritate visionis; non autem erudiret homines ad bonum familiariter nisi bonum ei placeret. Tertio inducit
infusionem naturalis luminis quo bonum a malo discernimus per rationem in qua excedimus bruta, unde subdit
qui docet nos super iumenta terrae, quae scilicet ratione carent; et quia antiqui avium garritus et motus
observabant quasi divinitus instructarum ac si rationem haberent, ideo ad hoc excludendum subdit super volucres
caeli erudit nos, quae etiam rationem non habent.
Et quia odit malum et placet ei bonum, ideo oppressos clamantes audit, oppressores non audit, unde subdit illi
clamabunt, scilicet calumniatores et tyranni, quasi petentes a Deo desideriorum suorum impletionem, et non
exaudiet, scilicet Deus, et hoc propter superbiam malorum, scilicet hominum, secundum illud Psalmi respexit in
orationem humilium.
Et ne aliquis crederet Deum indifferenter omnes exaudire, subdit neque enim frustra, idest sine ratione, exaudiet
Deus, quia scilicet iustissima ratione hos exaudit et non illos, unde subdit et omnipotens singulorum causas
intuebitur, ut scilicet dignos exaudiat, non indignos. Maxime autem videtur quod Deus singulorum causas non
videat ex hoc quod quandoque impii prosperantur, sed ad hoc excludendum subdit etiam cum dixeris, idest in
corde tuo cogitaveris: non considerat, scilicet Deus, facta hominum, iudicare coram illo, idest praepara te ut
iudicium eius suscipias, et expecta eum, scilicet in futurum iudicantem etsi hic non puniat: tardat enim ut in
futuro gravius damnet, unde subdit nunc enim, idest in praesenti vita, non infert furorem suum, idest
magnitudinem poenae, nec ulciscitur scelus valde, idest non punit in praesenti secundum quod exigit gravitas
culpae, quia poenae praesentis vitae sunt ad correctionem et ideo illos quos correctione indignos iudicat futurae
damnationi reservat: et haec est alia ratio quare impii in hoc mundo prosperantur, in quo concordat cum opinione
Job.
Sed quia eius verba prave intellexerat ideo ea reprehendit concludens ex dictis: ergo Job frustra, idest sine
ratione, aperit os suum, quasi prolixitatem sermonis in ipso reprehendens, et absque scientia verba multiplicat, in
quo arguit in ipso ignorantiam et loquacitatem inutilem.
|+36 Capitulus 36
Addens quoque eliud haec locutus est etc.. Praemiserat eliud supra duo in verbis Job contra quae disputare
intendebat, scilicet de hoc quod dicebat se esse iustum et quod Deo imposuerat iniquitatem iudicii, prout eliud
verba Job interpretatus fuerat, et contra haec duo eliud in superioribus iam disputaverat; nunc iterato per aliam
viam contra eadem disputare intendit, unde dicitur addens quoque eliud, scilicet subsequentes rationes ad
praemissas, haec locutus est, scilicet quae sequuntur. Inter quae primo eum ad attentionem excitat dicens sustine
me paululum, quia scilicet breviter sub una responsione contra duo praemissa disputare intendit, unde subdit et
indicabo tibi, scilicet veritatem rei de qua agitur; et ne videatur superfluus, quia scilicet iam supra ostendisse
videbatur quod volebat, subdit adhuc enim habeo quod pro Deo loquar, quasi dicat: adhuc mihi aliae suppetunt
rationes quibus aequitatem divini iudicii defendam. Et quia contra utrumque praemissorum iterato intendit
rationes inducere, subdit repetam scientiam meam a principio, quasi dicat: contra totum id quod est a principio
dictum iterato secundum meam sententiam rationes adducam: et quod huius rei sit debitor subdit et operatorem
meum, idest Deum qui me fecit, probabo iustum, excludens scilicet iniquitatem ab eius iudicio quam tu Job ei
imponere videris ut te asseras iustum. Et ne aliquis diceret quod ea quae dicturus erat non ex vera scientia sed ex
falsa opinione procedebant, subdit vere enim absque mendacio sermones mei, quasi dicat: non sum dicturus nisi
vera quae rectae scientiae conveniunt, unde subdit et perfecta scientia probabitur tibi, idest probationes sequentes
tibi concludent ex his quae videntur pertinere ad perfectam scientiam.
His igitur quasi prooemialiter praemissis, incipit disputare super praemissis verbis quae Job imponebat, et primo
contra hoc quod Job dixerat se esse iustum, ad quod excludendum hoc modo procedit.
Job prosperitatis tempore magnae potestatis erat; contingit autem quandoque quod aliqui potentes persequuntur
vel propter invidiam vel propter timorem quo timent ne ab eis per potentiam opprimantur, quod quidem proprie
est impotentum qui et potentibus invident et eorum oppressionibus timent; sed hoc de Deo dici non potest qui est
in potentia excellens, unde subdit Deus potentes non abicit cum ipse sit potens, ex quo datur intelligi quod Deus
nihil in homine odit in quo ei similatur, quia cum Deus sit ipsa essentia bonitatis, non potest esse quod aliquid
similetur ei nisi in bono: ex quo patet quod Deus non persequitur aliquos quia sunt potentes sed quia in eis
quandoque invenitur iniquitas, et pro hac puniuntur a Deo, unde subdit sed non salvat impios, idest damnat eos;
et causam damnationis ostendit subdens et iudicium pauperibus tribuit, idest iudicium facit de potentibus iniquis
pauperibus qui ab eis sunt oppressi. Non autem propter potentiam desistit a subventione iustorum, unde subdit
non aufert a iusto, scilicet homine etiam potente, oculos suos, idest prospectum suae benignitatis et
misericordiae, secundum illud Psalmi oculi Domini super iustos.
Et quod a potentibus si sunt iusti non auferat suam misericordiam, manifestat per beneficia quae potentibus
confert, primo quidem stabiliendo potestatem eorum, unde subdit et reges in solio collocat in perpetuum, scilicet
104

