etiam et in disputationibus speculativis accidit quod aliquis efficax disputator habetur, qui adversarium ad
inconveniens ducere potest vel propositum taliter firmare quod in contrarium nihil dici possit, sic autem et Deus
contra suos adversarios facit, quia et per vias quas ipsi eligunt eos ad perditionem ducit et suam veritatem et
opera sic firmat ut ab adversariis commoveri non possint.
Et quia hoc generaliter dixerat, consequenter per specialia exempla manifestat, ostendens quomodo omnia quae
in rebus humanis excellere videntur profunditate divini consilii in stultum finem et in stuporem adducuntur. In
rebus autem humanis excellunt reges secundum potentiam, et quantum ad hos dicit balteum, idest cingulum
militare, regum dissolvit: in cingulo enim eorum potentia designatur, secundum illud Psalmi accingere gladio tuo
super femur tuum, potentissime; et praecingit fune renes eorum, dum in captivitatem trahuntur, in quo maximus
defectus potentiae denotatur. Sacerdotes autem excellunt quantum ad reverentiam in qua habentur, de quibus
subdit ducit sacerdotes inglorios.
Primarii autem et consiliarii civitatis aut regni excellere videntur secundum prudentiam in consiliis, et de his
subdit et optimates supplantat, idest decipit.
Philosophi autem excellunt in consideratione veritatis, et de his dicit commutans labium veracium, idest eorum
qui ad veritatem loquendam student: aliquando enim Deus obnubilat eorum mentem per subtractionem suae
gratiae, ut veritatem invenire non possint et per consequens nec loqui, secundum illud Rom. I 22 dicentes se esse
sapientes stulti facti sunt. Excellunt etiam senes in directione iuvenum, et de his subdit et doctrinam senum
auferens, vel quia senes infatuantur, vel quia totaliter de medio subtrahuntur, secundum illud Is. III 1 auferet
Dominus a ierusalem iudicem et prophetam et ariolum et senem. Excellunt autem principes in auctoritate quam
habent aliis praecipiendi, et de his subdit effundit despectionem super principes, ut scilicet despiciantur ab his
qui eis oboedire debebant.
Haec igitur omnia pertinere videntur ad hoc quod dixerat adducit consiliarios in stultum finem; sed quod
aliquando aliqui ex infimo statu provehantur ad summum, pertinere videtur ad hoc quod dixerat et iudices in
stuporem, et quantum ad hoc subdit et eos qui oppressi fuerant relevat, ut hoc referatur ad impotentes potentia
maiorum oppressos, qui oppressoribus deiectis interdum ad statum potentiae elevantur. Quantum vero ad eos qui
nullius sunt gloriae sed in infimo statu latent, subdit qui revelat profunda de tenebris, idest homines in infimo
statu positos, et propter hoc ignotos quasi in tenebris existentes, in gloriam adducit, eos aliis revelando.
Quantum vero ad eos qui ignorantes reputantur et stulti, subdit et producit in lucem umbram mortis: umbra enim
mortis ignorantia esse videtur vel stultitia, cum per cognitionem maxime viventia a non viventibus distinguantur;
producit ergo in lucem umbram mortis quando vel ignorantibus sapientiam tribuit vel eos qui sapientes erant
sapientes esse demonstrat quorum sapientia erat prius ignota.
Ut sic quod dictum est eos qui oppressi fuerant relevat, dicatur quasi in oppositum eius quod dixerat balteum
regum dissolvit; quod vero subditur qui revelat profunda de tenebris, contra id quod dixerat ducit sacerdotes
inglorios; quod vero subditur et producit in lucem umbram mortis, contra omnia quae sequuntur. Sicut autem
huiusmodi alternationem sublimitatis et deiectionis circa singulares personas a Deo fieri dixerat, hoc idem et
circa totam gentem ostendit subdens qui multiplicat gentes, ut scilicet numerositate hominum crescant, et perdit
eas, idest destruit aut bellis aut pestilentiis, et subversas, vel ex his casibus, vel ex oppressione alicuius vel
aliquorum qui inique praesident, in integrum restituit, idest ad bonum statum reducit.
Ostenso igitur quod in Deo sit fortitudo, sapientia et consilium, ultimo ostendit quod in eo sit intelligentia, quam
diximus pertinere ad cognitionem occultorum, quae maxime videntur esse ea quae in corde latent: haec autem
Deum cognoscere ostendit per hoc quod in cordibus hominum operatur, et sic occulta cordium quasi suos
effectus cognoscit. Dicit ergo qui immutat cor principum populi terrae, quantum scilicet ad voluntatem, unde et
Prov. XXI 1 dicitur cor regis in manu Domini, quocumque voluerit inclinabit illud; et licet omnium hominum
voluntates Deus inclinet, tamen specialis mentio fit de regibus et principibus quia eorum voluntates maius
pondus habent, utpote quorum voluntatem multi sequuntur. Quantum vero ad intellectum subiungit et decipit
eos, quod quidem dicitur non quod in falsitatem eos inducat, sed quia lumen suum eis subtrahit ne veritatem
cognoscant, et eorum rationem obnubilat ne ad mala quae proponunt consequenda vias idoneas invenire possint,
unde sequitur ut frustra incedant per invium, idest ut procedant per vias non convenientes quibus ad finem suum
pervenire non possint. Contingit autem aliquem errare in agendis dupliciter: uno modo per ignorantiam, et
quantum ad hoc dicit palpabunt in tenebris et non in luce, ut per tenebras ignorantia, per lucem cognitio
designetur; palpant autem aliqui per ignorantiam ad modum caecorum dum non considerant nisi quae
praesentialiter quasi tangendo sentiunt; alio modo errant aliqui in agendis propter passiones, quibus eorum ratio
ligatur circa particularia ut ne universalem cognitionem applicet ad agenda, et quantum ad hoc subdit et errare
eos faciet quasi ebrios: sic enim passione ligatur ratio quasi quadam ebrietate.
|+13 Capitulus 13
Ecce haec omnia vidit oculus meus. Postquam ostenderat Job quod per experimentum cognosci poterat divinae
virtutis excellentia, quasi concludens subdit ecce haec omnia vidit oculus meus et audivit auris mea, quasi dicat:
effectus praedictos, quibus divina fortitudo et sapientia ostenditur, partim visu partim auditu cognovi; nec in his
sensibilibus effectibus mea cognitio requievit, sed ex eis ad intelligentiam veritatis ascendi, unde subdit et
48

