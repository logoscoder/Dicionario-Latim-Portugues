sed cetus sicut non potest perforari sagittis, ita non potest conteri lapidibus in eum proiectis, unde subdit in
stipulam versi sunt ei lapides fundae, quia scilicet sicut stipula propter suam levitatem nullum conterere potest,
ita nec cetus potest lapidibus fundae aliquod nocumentum pati. Per hoc autem significatur quod sicut diabolus
non potest laedi virtute humana quasi quadam percussione propinqua, ita etiam non potest laedi hominis astutia
quasi quadam percussione a longinquo. Sicut autem per lapides fundae aliquis atteritur a remotis, ita etiam per
malleum aliquid atteritur de propinquo, sed nec sic etiam cetus ab homine laedi potest, unde subdit quasi
stipulam aestimabit malleum, quod etiam referri potest ad eandem significationem cum praemissis, nisi quod
mallei est gravior percussura quam lapidum fundae: unde potest significari quod quantumcumque intendatur
hominis fortitudo et conatus, a diabolo contemnitur.
Solent autem homines aliquos superare non solum percutiendo sed etiam percussionem comminando, sed nec
cetus nec diabolus aliquam hominis comminationem timet, unde subditur et deridebit vibrantem hastam: vibratio
enim hastae videtur esse quaedam comminatio percussurae. Sicut autem homo quandoque alium superat
comminando, ita etiam promissis alliciendo; maxime autem solent aliqua dona promissa allicere hominem
propter pulchritudinem vel propter pretiositatem. Nihil autem videtur esse pulchrius in corporalibus rebus quam
radii solares, quorum pulchritudine Leviathan vel corporaliter vel spiritualiter intellectus non allicitur, et ad hoc
significandum subditur sub ipso erunt radii solis, quia scilicet non appretiatur eos tamquam aliquid magnum; et
per consequens datur intelligi quod nihil aliud praeclarum in rebus humanis appretiatur.
Aurum autem reputatur valde pretiosum inter res quae in usum hominis veniunt, et quantum ad hoc subdit et
sternet sibi aurum quasi lutum, idest quasi vile aliquid ipsum contemnet. Et sic patet quod ab homine allici non
potest.
Sic ergo ostenso quod non potest superari ab homine, consequenter ostendit quod non potest superari neque a
mari neque ab aliquo pisce maris, et hoc per fortes operationes quas in mari exercet.
Dicit autem Plinius quod quaedam beluae sunt in mari Orientali tantae magnitudinis ut ab imo vertant maria et
faciant tempestates in mari, quae quidem beluae ad naturam ceti pertinere videntur; et ad hoc significandum
subdit fervescere faciet quasi ollam profundum mare: sicut enim quando olla fervet aqua fervens in ea
commovetur, ita ex violentia huius piscis fluctus maris commoventur; et incipit haec commotio a profundo et
pervenit usque ad aquae superficiem, unde subdit et ponet quasi cum unguenta bulliunt, quae scilicet faciunt
maiorem spumam et commotionem in superficie quam simplex aqua in qua non tantum de aere continetur; per
hoc autem significatur turbatio quam diabolus concitat in hoc mundo. Et sicut facit magnum effectum quando
movetur in fundo maris, ita etiam facit magnum effectum quando movetur in superficie, et ad hoc significandum
subdit post eum lucebit semita: sicut enim quando navis movetur per mare, ad longum spatium vestigium navis
transeuntis relinquitur propter commotionem et spumam generatam in aqua, ita etiam contingit ex motu istius
piscis prae sua magnitudine; per hoc autem significatur quod effectus perturbationis quam diabolus in mundo
concitat non statim aboletur sed quandoque diutius durat. Ex hoc autem quod tam fortes operationes cetus in
mari operatur, in nullo timet maris profunditatem, unde subdit aestimabit abyssum, idest profundum maris, quasi
senescentem, idest quasi finem habentem et quasi impotentem ad absorbendum ipsum: nam quod senescit, et
debile est et fini propinquum; ex hoc autem significatur quod diabolus damnationem inferni non tantum aestimat
ut propter eam desinat contra Deum niti ac si eius damnatio esset terminanda. Et sicut Leviathan non potest
superari ab homine nec a mari aut ab aliqua creatura maris, ita etiam non potest superari a quacumque alia
creatura terrestri, unde subdit non est potestas super terram quae ei comparetur: non enim est in terra aliquod
animal tam magnum sicut cetus maris, unde et Plinius dicit quod in mari sunt maiora animalia terrestribus, et
causa evidens est humoris luxuria; per hoc autem significatur quod nulla virtus corporalis potest adaequari
potestati Daemonis quae est potestas spiritualis naturae.
Quia igitur multa praemiserat de proprietatibus Leviathan in figura diaboli, consequenter praedictam
metaphoram exponit. Et sicut dictum est, omnes praedictae proprietates ad duo pertinere videntur, quorum unum
est quod ipse ab alio laedi non potest, et quantum ad hoc exponens subdit qui factus est ut nullum timeret, idest
hoc habet diabolus ex condicione suae naturae in qua factus est a Deo ut neque hominem timeat neque aliquam
creaturam corporalem; aliud autem est quod Leviathan habet facultatem ad magnas et fortes operationes
exercendas, et hoc exponens subdit omne sublime videt, idest intentio diaboli est ad quaecumque sublimia
aggredienda. Et quia haec videntur ad superbiam pertinere, ostendit consequenter quod diabolus non solum in se
superbus est sed omnes in superbia excedit et est aliis superbiendi initium, unde subdit ipse est rex super
universos filios superbiae, idest super eos qui superbiae subiciuntur, qui omnes sequuntur eius ducatum. Ubi
considerandum est quod Dominus operationem suam quam exercet in malos circa superbos manifestare incepit
et in superbis narrationem terminat, ut ostendat hoc praecipue Job fuisse timendum ne diabolus, qui eum
expetierat ad tentandum, praecipue eum ad superbiam inducere conaretur ut sic transferretur in regnum ipsius, et
ideo cavere debebat affectum et verba quae superbiam saperent.
|+42 Capitulus 42
Respondens autem Job Domino dixit etc.. Postquam Dominus redarguit Job de incauta locutione quae superbiam
sapere videbatur, quia scilicet se intantum iustum asserebat quod hoc quibusdam videbatur in derogationem
127

