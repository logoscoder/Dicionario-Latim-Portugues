instruatur de meritis hominum ut sciat quibus prospera et quibus reddat adversa. Quod autem subdit qui excelsos
iudicat potest dupliciter adiungi: uno modo ut sit sensus quod Deus non indiget instructione alicuius ad hoc quod
possit excelsos iudicare, idest eos qui prosperantur in hoc mundo, sicut in rebus humanis indigent iudices instrui
per testes de meritis iudicandorum; alio modo potest intelligi ut inducatur quasi probatio praecedentis: quod
enim Deus omnia sciat et quod ab aliis instrui non indigeat patet per hoc quod ipse habet iudicium super
quantumcumque excelsos; nullus autem iudicat quae ignorat: unde non potest esse quod alicuius
quantumcumque excelsa scientia lateat ipsum.
Praemissa igitur sufficientia divinae scientiae, subdit dubitationis materiam quae potest accidere super diversa
humanarum rerum dispositione, in qua quidam prosperantur usque ad mortem, quidam vero in miseria
moriuntur. Consistit autem temporalis prosperitas primo quidem in potestate, et quantum ad hoc dicit iste
moritur robustus, secundo in corporis sanitate, et quantum ad hoc subdit et sanus, tertio in exteriorum rerum
opulentia, et quantum ad hoc subdit dives, quarto in consiliorum et operum prospero successu, et quantum ad
hoc subdit et felix: dicitur enim felix apud quosdam cui omnia succedunt ad votum. Ut autem non solum divitias
sufficientes sed etiam superabundantes significet, subdit viscera eius plena sunt adipe: adeps enim propter
superabundantiam nutrimenti generatur. Et ut rursus ostendat eius potentiam multiplicibus auxiliis suffultam,
subdit et medullis ossa illius irrigantur: per ossa enim fortitudo designatur quorum robur nutrimento medullarum
sustentatur. Subiungit autem de aliorum adversitate dicens alius vero moritur in amaritudine animae suae, quod
scilicet pertinet ad interiores dolores quos homines concipiunt vel de corporalibus nocumentis vel ex infortunatis
eventibus; addit autem absque ullis opibus ad designandum exteriorum rerum defectum. Sed tamen cum sic
diversificentur in vita cum aequalitate meritorum, non potest dici quod saltem in his quae sunt post mortem
diversa ad corpus pertinentia eorum sors commutetur: aequaliter enim eorum corpora disponuntur post mortem,
unde subdit et tamen simul in pulvere dormient, idest aequaliter in terra sepelientur, et vermes operient eos, idest
aequaliter eorum corpora putrescent: unde patet quod non potest assignari ratio differentiae quae est inter
homines secundum prosperitatem et adversitatem, in his quae sunt aequalis meriti vel demeriti, ex diversa
corporum dispositione post mortem.
Erat autem opinio amicorum Job quod ratio praedictae diversitatis esset ex diversitate meritorum, quod est contra
id quod experimento apparet de hoc quod impiorum quidam prosperantur, quidam adversa patiuntur; unde quasi
iam improbatam eorum opinionem vituperando commemorat cum subdit certe novi cogitationes vestras, quibus
scilicet Job temerarie condemnabant, et sententias, scilicet exterioribus verbis prolatas, contra me iniquas, quia
scilicet iniquae impietatis me arguitis ex adversis quae patior; unde subdit dicitis enim: ubi est domus principis?
et ubi tabernacula impiorum? quasi dicerent: tu simul cum familia tua ex altitudine tanti principatus cecidisti
sicut solent deficere tabernacula impiorum.
Sic igitur per ea quae supra dixerat ostensa iniquitate sententiae ipsorum, accedit ad determinandum veritatem.
Et praemittit hoc quod dicturus est non esse novum sed apud multos divulgatum, subdit enim interrogate
quemlibet de viatoribus, quasi dicat: non oportet me cum magno studio testimonium quaerere, quia haberi poterit
a quibuscumque transeuntibus per viam; vel viatores dicit eos qui hac vita utuntur non ut termino sed ut via; et
haec eadem illum intelligere cognoscetis, quae scilicet dicturus sum vobis: unde inexcusabiles estis qui a veritate
receditis quam omnes communiter tenent. Quam quidem veritatem exponit subdens quia in diem perditionis
servatur malus, quasi dicat: quod in hac vita non punitur sed prosperatur, hoc ideo est quia reservatur eius punitio
in aliud tempus quando gravius punietur, unde subdit et ad diem furoris ducitur: quia enim furor est ira accensa,
nomine furoris acrior vindicta significatur. Quare autem in diem perditionis et furoris servetur, ostendit subdens
quis arguet coram eo viam eius? et quae fecit quis reddet illi? ubi duas rationes assignare videtur, quarum prima
est quia intantum est sapientiae imperceptibilis ut nec per poenas erudiretur ut suam recognosceret culpam, sed
inter flagella murmuraret quasi punitus iniuste, et hoc est quod dicit quis arguet coram eo, idest ut ipse
recognoscat viam eius, scilicet iniquam? alia ratio est quia poenae huius vitae non sunt sufficientes ad tantarum
culparum punitionem, quia si acerbae sunt cito interimunt, et hoc est quod dicit et quae fecit quis reddet illi,
scilicet in hac vita? et ideo quasi concludit quod dies praedictus perditionis et furoris non est in hac vita sed post
mortem, subdit enim ipse ad sepulcrum ducetur, scilicet mortuus, et tamen secundum animam vivet, et hoc est
quod subdit et in congerie mortuorum vigilabit, quia scilicet licet videatur dormire per corporis mortem, vigilabit
tamen per animae vitam. Et ne videatur post mortem transire ad gaudium, subdit dulcis fuit glareis Cocyti: quia
enim testimonium etiam viatorum invocavit, veritatem de poenis malorum post mortem proponit sub fabula quae
vulgariter ferebatur, quod scilicet in inferno inter alios esset quidam fluvius nomine Cocytus, qui interpretatur
luctus, quo animae malorum perducuntur; et sicut alii fluvii trahunt glareas, ita ille fluvius quodammodo
involvebat animas impiorum: dicitur ergo impius dulcis fuisse glareis Cocyti quia eius conversatio acceptabilis
fuit malis, et ideo inter malos qui sunt in luctu locum habebit.
Effectum autem huius fluvii quantum ad homines subdit: et post se omnem hominem trahit, quia scilicet omnes
homines cum quodam luctu moriuntur: quod enim est post mortem est quasi postremum huius fluvii, cuius
anterius est quod in hac vita agitur, et ideo subdit et ante se innumerabiles, quia scilicet plurimos etiam in hac
vita praeoccupat luctus.

72

