Ulterius autem procedit ad manifeste eius impatientiam ostendendam. Exaggerat autem eius impatientiam ex
duobus, scilicet ex praecedenti doctrina et ex praecedenti vita: ex praecedenti quidem doctrina quia turpe est
homini cum non servat ad quod alios inducit, secundum illud Matth. XX dicunt enim et non faciunt; Job autem
multos antea ab impatientia retraxerat, et diversimode secundum quod diversis congruebat. Sunt enim aliqui qui
per impatientiam deficiunt ex ignorantia dum nesciunt adversis uti ad virtutem, et quantum ad hos dicit ecce
docuisti multos; quidam vero primo quidem in adversis virtuose agunt sed adversitate durante quasi recta actione
fatigati deficiunt, et quantum ad hos dicit et manus lassas roborasti, scilicet bonis inductionibus; sunt etiam aliqui
qui in adversis in dubitationem incidunt an ex divino iudicio proveniant, et quantum ad hos dicit vacillantes
confirmaverunt sermones tui; sunt etiam aliqui qui parvam quidem adversitatem sustinerent sed sub magna
adversitate quasi sub magno pondere deficiunt, et quantum ad hos dicit et genua trementia confortasti, scilicet
tuis sermonibus: tremunt enim genua homini magnum pondus portanti. Ad praedicta autem implenda exhortatur
Dominus Is. XXXV 3 dicens confortate manus dissolutas et genua debilia roborate.
Vult autem consequenter ostendere quod ea quae docuerat non implevit, unde subditur nunc autem venit super te
plaga et defecisti, a firmitate scilicet mentis quam habere videbaris et quam aliis suggerebas, et hoc referendum
est ad adversitatem quam passus fuerat in exterioribus rebus; tetigit te et conturbatus es, idest quietem mentis
quam habuisse videbaris amisisti, quod referendum est ad afflictionem corporis quam sustinebat: unde et supra
Satan dixerat mitte manum tuam et tange os eius et carnem. Sic igitur Job arguitur quod praecedentem doctrinam
subsequenti patientia non confirmaverit, contra id quod scriptum est Prov. XIX 11 doctrina viri per patientiam
noscitur.
Sed et ex vita praeterita quae in Job videbatur subsequentem impatientiam exaggerat; videtur enim non fuisse
vera virtus quae tam cito in tribulatione defecit quia, sicut scriptum est Eccli. II 5, in igne probabitur aurum et
argentum, homines vero receptibiles in camino humiliationis. Multiplici autem virtute aliquis in tribulationibus
conservatur ne deficiat: primo quidem per reverentiam divinam, dum homines considerant mala quae patiuntur
ex divina providentia provenire, sicut et Job supra dixerat sicut Domino placuit ita factum est, et ad hoc
excludendum inducit ubi est timor tuus? quo scilicet Deum revereri videbaris. Secundo aliqui conservantur animi
firmitate, quae quidem duos gradus habet: in quibusdam enim tanta est animi firmitas ut eorum animus
adversitatibus non nimium molestetur, et hoc ad fortitudinem pertinere videtur, unde dicit ubi est fortitudo tua?
nec accipitur hic fortitudo secundum quod conservat hominem ne succumbat timori, sed ut non deiciatur per
tristitiam; quidam vero gravem quidem tristitiae passionem ex adversitate patiuntur sed ab ea propter rationem
bene dispositam non abducuntur, et hoc videtur ad patientiam pertinere, ut talis sit differentia inter patientiam et
fortitudinem qualem assignant Philosophi inter continentiam et castitatem, et ideo adiungit patientia tua? tertio
vero conservantur aliqui ex amore honestae actionis et ex eo quod horrent turpiter agere, qui etsi interius
conturbentur in adversitatibus, tamen nec verbo nec facto in aliquid indecens prorumpunt, et propter hoc addit et
perfectio viarum tuarum? per vias enim actiones intelliguntur quibus quasi quibusdam viis pervenitur ad finem;
vel per vias possunt intelligi excogitata consilia quibus aliquis se evadere confidit, unde adversitates facilius
tolerat.
Recordare, obsecro te etc.. Postquam eliphaz arguerat Job impatientiae occasione accepta ex eo quod dixerat
antequam comedam suspiro, nunc intendit eum praesumptionis arguere eo quod se dixerat innocentem. Ad
ostendendum autem eum non esse innocentem, ex eius adversitate argumentum assumit dicens recordare,
obsecro te, quis umquam innocens periit, aut quando recti deleti sunt? ubi considerandum est hanc fuisse
opinionem eliphaz, et aliorum duorum, sicut supra dictum est, quod adversitates huius mundi non adveniunt
alicui nisi in poenam peccati et e contrario prosperitates pro merito iustitiae; unde secundum eius opinionem
inconveniens videbatur quod aliquis innocens temporaliter periret, aut quod aliquis rectus, idest iustus secundum
virtutem, deleretur per amissionem gloriae temporalis, quam credebat praemium esse iustitiae. Et hanc quidem
opinionem intantum veram esse credebat quod etiam Job ab ea discordare non posset; aestimabat tamen quod
perturbata mente ipsius, veritatem quam aliquando cognoverat quasi oblitus esset, unde dicit recordare.
Posito ergo quod innocentibus et rectis adversitas non contingat, consequenter adiungit quibus adversitas
contingat dicens quin potius vidi eos qui operantur iniquitatem et seminant dolores et metunt eos, flante Deo
perisse et spiritu irae eius esse consumptos.
In hoc autem quod dicit vidi dat intelligere se ista per experimentum probasse; per eos autem qui operantur
iniquitatem intelligit eos qui manifeste iniustitiam faciunt et praecipue in nocumentum aliorum; per eos autem
qui seminant dolores et metunt eos intelligit eos qui per dolum aliis nocent: hi enim dolores seminant dum
calumnias praeparant quibus alios dolentes reddant, quos quidem dolores metunt dum malitiam suam ad
effectum perducunt, et hoc pro magno fructu habent. Quam quidem metaphoram ulterius prosequitur quantum ad
poenam: consueverunt enim segetes vento urente siccari et consumi, unde dicitur Mal. III 11 increpabo pro vobis
devorantem, scilicet ventum, et non corrumpet fructum terrae vestrae, et hoc est quod dicit quod flante Deo
pereunt, quasi ipsum divinum iudicium ad vindictam iniquitatis procedens flatus quidam venti sit; ipsa autem
Dei vindicta dicitur spiritus, idest ventus, irae eius. Non solum autem dicit quod pereunt sed quod consumuntur,
quia non solum in propriis personis puniuntur sed et eorum filii et familia tota perit ut nihil ex eis residuum
videatur, in quo videbatur tangere Job qui et in suo corpore flagellatus erat, et filios et familiam et opes amiserat.
16

