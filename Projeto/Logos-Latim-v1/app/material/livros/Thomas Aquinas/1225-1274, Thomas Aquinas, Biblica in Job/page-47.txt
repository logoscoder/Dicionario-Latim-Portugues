manibus eorum; per hoc ergo confutatur illorum opinio qui ponebant divitias a Deo dari pro merito iustitiae, cum
etiam praedonibus a Deo dentur.
Nonne auris verba diiudicat etc.. Quia superius posuerat Job ea quae sophar de excellentia divinae magnitudinis
dixerat esse omnibus manifesta, intendit hic ostendere quod hoc ad notitiam hominum pervenire potest per
experimentum divinae potentiae et sapientiae in rebus humanis. Unde primo manifestat quomodo homines per
experimentum in rerum cognitionem deveniant, dicens nonne auris verba diiudicat, scilicet dum ea audit? et
fauces comedentis saporem nonne diiudicant? quia experimentum a sensu est, convenienter per iudicium
sensuum virtutem experimenti manifestat, et praecipue per auditum et gustum, quia auditus inter omnes sensus
est disciplinabilior, unde plurimum ad scientias contemplativas valet; gustus autem est perceptivus ciborum qui
homini sunt necessarii ad vitam, unde per iudicium gustus experimentum significat quod de rebus activae vitae
habetur. Et propter hoc ex iudicio duorum sensuum ostendit virtutem experimenti tam in speculativis quam in
operativis, cum subdit in antiquis est sapientia, quae ad contemplationem pertinet, quia scilicet antiqui multa
audierunt; et in multo tempore prudentia, quae ad actionem pertinet, quia scilicet in multo tempore homines
multa degustant, utilia vel nociva.
Sic igitur manifestata experimenti virtute, subiungit quid homines de Deo experiri possunt cum dicit apud ipsum
est sapientia et fortitudo, ipse habet consilium et intelligentiam. Ubi quatuor Deo attribuit quae se per ordinem
habent: nam primum quidem est occulta cognoscere, quod ad intelligentiam pertinet; secundum autem est, ex his
quae homo intelligit, invenire in activis quidem vias accommodas ad aliquem finem, quod ad consilium pertinet,
sicut et in speculativis, per ea quae homo intelligit, rationes deducit ad aliquas conclusiones cognoscendas;
tertium autem est ut de his quae homo adinvenit rectum iudicium habeat, quod ad sapientiam pertinet; quartum
autem est ut ea quae aliquis iudicat esse facienda potenter exequatur, et ad hoc pertinet fortitudo.
Quia vero experimentum procedit a sensibilibus, quae licet sint priora secundum nos sunt tamen simpliciter et
secundum naturam posteriora, ideo incipit ostendere quomodo homines experiri possunt fortitudinem divinam, et
primo quidem in ipsis rebus humanis. Videmus enim quod aliqui homines totaliter destruuntur, vel per mortem
quantum ad esse naturae vel per omnimodam abiectionem quantum ad esse civile cum tamen habeant multos
manutentores; unde cum adiuvari per homines non possunt ne ad destructionem perveniant, manifestum est quod
ab aliqua occulta causa et divina et excellente humanam virtutem hoc contingit, cum ei virtus humana resistere
non possit, et hoc est quod dicit si destruxerit nemo est qui reaedificet. Item videmus aliquos homines in suis
processibus impediri, etsi non totaliter destruantur, licet habeant plurimos directores; unde manifestum est quod
hoc etiam ab aliqua excellentiori virtute fit, unde subditur et si incluserit hominem, involvendo eum diversis
difficultatibus, nullus est qui aperiat, idest qui expedire possit, unde Eccl. VII 14 dicitur nemo potest corrigere
eum quem Deus despexerit.
Deinde ostendit quomodo possint homines experiri divinam potentiam in rebus naturalibus, praecipue quantum
ad pluvias et siccitates, unde dicit si continuerit aquas, ne scilicet pluendo cadant, omnia siccabuntur, scilicet
quae ex terra germinant, et si emiserit eas, in magna abundantia, subvertent terram, sicut in diluviis accidit. Et
licet hoc ex aliquibus causis naturalibus proveniat quod aliquando pluviae cessent usque ad omnimodam
siccitatem, aliquando autem abundent usque ad terrae subversionem, non tamen hoc a divina potentia subtrahitur
quae etiam ipsas naturales causas ad proprios ordinavit effectus: sic igitur quasi ex praemissis concludens, subdit
apud ipsum est fortitudo.
Deinde incipiens progredi ad secundum membrum, adiungit et sapientia, quasi proponens quod manifestare
intendit. Est autem proprium sapientiae ut per eam rectum iudicium habeatur de rebus; ille autem recte iudicat de
rerum veritate qui potest discernere quomodo aliquis decipiatur a veritate declinans: et ideo ad ostendendum
quod in Deo sit sapientia, subdit ipse novit decipientem et eum qui decipitur, idest discernit recto iudicio
deceptiones, quibus aliquis praetermittit veritatem, a recta veritatis cognitione. Et hoc quidem supponit ab eo
quod communiter ipse et amici conveniunt in hoc quod res humanae divino iudicio subduntur, de quibus iudicare
non posset nisi peccata cognosceret, inter quae magnum locum obtinent deceptiones et fraudes.
Deinde ostendit per ea quae in rebus humanis apparent quod apud Deum sit consilium. Circa quod tamen
considerandum est quod sicut Deus scit et principia speculativarum scientiarum et conclusiones et ordinem
eorum ad invicem, non tamen per principia conclusionum cognitionem accipit sed omnia primo et simplici
aspectu cognoscit, ita et in operativis et fines et ea quae sunt ad finem novit et quae viae ad fines aliquos
consequendos expediant, non tamen vias ex finibus inquirit sicut nos dum consiliamur; sicut igitur in Deo dicitur
esse ratio inquantum cognoscit ordinem principiorum ad sequentia, non tamen ei convenit investigare aliquid per
modum rationis ut ratio facit, ita apud ipsum dicitur esse consilium non per modum inquisitionis sed per modum
simplicis et absolutae cognitionis. Profunditas autem alicuius in consiliis ex duobus perpendi potest: primo
quidem quando subtilitate sui consilii adversarios, etiam si exercitati in consiliis videantur, ad hoc deducit eos
quod necesse sit eis, deficientibus omnibus viis eorum, ad finem inconvenientem pervenire; et quantum ad hoc
dicit adducit consiliarios in stultum finem, impediendo scilicet profunditate sui consilii vias quas adinveniunt ad
finem huiusmodi evitandum. Secundo autem ostenditur profunditas alicuius in consiliis quando adversarios ad
hoc deducere potest subtilitate sui consilii ut ignorent quid eos oporteat agere; et quantum ad hoc subdit et
iudices in stuporem: dicit autem iudices sapientes qui de agendis rectum iudicium consueverunt habere. Sicut
47

