desperavi, nequaquam ultra iam vivam, et multa huiusmodi ut ex superioribus patet. Haec autem dicebat Job
intendens quod poena peccatorum et iustitiae praemium non sunt expectanda a Deo in hac vita; baldath autem,
qui aliam vitam nesciebat, sic accepit haec verba ac si Job intenderet dicere quod Deus peccata non punit nec
benefacta remunerat, quod videtur esse divinae iustitiae contrarium, et ideo baldath proponit dicens numquid
Deus supplantat iudicium et omnipotens subvertit quod iustum est? quasi dicat: hoc sequitur ex tuis verbis si
homines in hoc mundo absque peccato punit aut ultra mensuram peccati, vel si ad se reversis bona non reddit. Et
notandum est quod iustitia dupliciter corrumpitur, scilicet per astutiam alicuius sapientis et per violentiam
alicuius potentis; in Deo autem utrumque est, et perfecta sapientia et omnipotentia, nec tamen per sapientiam
quae nomine Dei intelligitur quasi astute agens supplantat iudicium, neque per omnipotentiam quasi violenter
subvertit quod iustum est.
Duo autem erant quae videbantur impedire Job ne pristina prosperitas ei restitui posset etiam si converteretur ad
Deum, ut eliphaz dixerat, quorum unum erat quia filii quos amiserat mortui erant, nec expectari poterat quod
resuscitarentur per suam conversionem ad vitam, et ideo baldath dicit etiam si filii tui peccaverunt ei, et dimisit
eos in manu iniquitatis suae, quasi dicat: cum tu conversus fueris ad Deum, illa recuperabis quae pro peccatis
tuis amisisti; filii autem tui morte oppressi sunt non propter peccata tua sed propter peccata eorum, unde non est
contra sententiam eliphaz - qua dixerat quod per conversionem redibis ad prosperitatem -, si filii tui te converso
non resuscitentur. Et notandum est quod quia poenas praesentis vitae pro peccatis accidere credebat, ultima
autem poenarum praesentium est mors, tunc homo videtur perfecte pro peccato punitus quando usque ad mortem
pro peccato perducitur; et ideo signanter dicit et dimisit eos in manu iniquitatis suae, quasi in potestate
peccatorum suorum, ut absque aliquo retinaculo usque ad ultimam poenam pro peccatis deducerentur.
Aliud autem est, quod reditum ad pristinam prosperitatem impedire videbatur, quod plurimum tempus vitae Job
iam transierat et parvum restabat, ut Job supra dixerat, unde non videbatur quod in illo modico tempore
sufficienter sibi pristina prosperitas posset restitui etiam si converteretur ad Deum; et ideo baldath ei promittit
post conversionem recompensationem fiendam quantitatis ad tempus, ut scilicet multo maiora bona obtineat
quam prius habuit per hoc quod modico tempore ea esset habiturus.
Et ideo baldath primo describit ei modum debitae conversionis, ad quam tria requiruntur, quorum primum est ut
peccator absque mora a peccato surgat, et hoc est quod dicit tu tamen si diluculo, idest tempestive, consurrexeris
ad Deum, relictis peccatis, secundum illud Eccli. V 8 ne tardes converti ad Dominum; secundum est ut homo pro
peccatis satisfaciat, et quantum ad hoc dicit et omnipotentem fueris deprecatus: inter satisfactionis enim opera
quasi praecipuum videtur esse oratio; tertium est ut homo perseveret cavens sibi a recidivo peccati, et ideo dicit
si mundus et rectus incesseris, scilicet cavens tibi ab immunditiis carnis et ab iniustitiis quibus laeditur proximus.
Sic autem perfecta conversione descripta, subiungit promissionem prosperitatis dicens statim evigilabit ad te:
Deus enim quasi dormire videtur cum iustos affligi permittit, evigilare autem quando eos defendit, secundum
illud exurge, quare obdormis, Domine? et effectum huius evigilationis subiungit dicens et pacatum reddet
habitaculum iustitiae tuae, quasi dicat: domus et familia tua tempore peccati tui fuit perturbata, sed tempore
iustitiae tuae pacem habebit.
Et ne posset conqueri de temporis brevitate, repromittit excessum prosperitatis dicens intantum ut priora tua
fuerint parva, scilicet comparatione sequentium, et hoc est quod subdit et novissima tua multiplicentur nimis, ita
quod magnitudo prosperitatis recompenset tibi tempus quo in adversitate fuisti.
Interroga enim generationem pristinam etc.. Baldath suites in praecedentibus eandem sententiam cum eliphaz
themanite defendens, proposuerat homines pro peccato in praesenti vita divinitus punitos post conversionem ad
prosperitatis statum redituros, quod quidem ex nunc probare intendit. Probat autem dupliciter: primo quidem ex
experimento, secundo ex similitudine. Experimentum enim in rebus particularibus maxime efficax est ad
probandum, et tanto magis quanto diuturnius est observatum et infallibile inventum. Ea autem quae
diuturnitatem temporis requirunt per antiquorum memorias maxime comprobantur, et ideo ad propositi
probationem recurrit ad antiquorum memorias, et quantum ad antiquos cum dicit interroga enim generationem
pristinam, et quantum ad immediate praecedentes cum dicit et diligenter investiga patrum memoriam, idest ea
quae patres tui in memoria habent.
Interrogatio autem generationis pristinae est considerando antiquorum gestorum scripta et ea quae de antiquis per
famam feruntur; et quia de rebus antiquis multa fabulose et scribuntur et narrantur, ne ex hoc aliquis se falli
reputaret, remittit ad patres qui narrare possunt ea quae viderunt.
Necessitatem autem huius investigationis ostendit subdens hesterni quippe sumus, quasi heri nati, et ignoramus
propter hoc antiqua; et hoc quidem dicit ad ostendendam vitae nostrae brevitatem, unde subdit quoniam sicut
umbra dies nostri sunt super terram: umbra enim cito transit, statim scilicet dum removetur obstaculum lucis, et
dum corpus movetur ad cuius obiectum fit umbra, prior umbra transit et alia succedit: ita et dies hominis sunt in
continuo transitu dum alii aliis succedunt. Quid autem ex praecedenti investigatione utilitatis assequatur, ostendit
subdens ipsi, scilicet pristini et patres interrogati, docebunt te veritatem super praemissis, vel verbis patres, vel
scriptis et fama antiqui; et de corde suo proferent eloquia, quod subdit ad ostendendam veritatem huius
doctrinae, quasi dicat: non aliud docebunt quam quod corde senserunt quia nulla inest causa eis decipiendi.

31

