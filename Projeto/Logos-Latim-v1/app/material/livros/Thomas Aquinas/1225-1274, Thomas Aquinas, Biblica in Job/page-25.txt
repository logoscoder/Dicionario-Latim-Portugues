fortitudo est cum sensu eorum quae noxia sunt, propter quod subdit nec caro mea aenea est, idest sine sensu, quia
quantumcumque ratio mortalis hominis fortis sit tamen necesse est quod ex parte carnis experiatur sensum
doloris. Et per hoc excluditur increpatio eliphaz qui tristitiam in beato Job arguebat: etsi enim inesset beato Job
fortitudo mentis aderat tamen ex parte carnis sensus doloris, quem tristitia consequebatur.
Simul etiam per hoc confutatur opinio stoicorum dicentium sapientem non tristari, cuius opinionis eliphaz fuisse
videtur; beatus autem Job hoc defendere intendit quod sapiens tristatur quidem sed ad hoc studet per rationem ut
ad inconveniens non deducatur, quod etiam Peripatetici posuerunt.
Ecce non est auxilium mihi in me etc.. Ostenderat Job in praecedentibus se rationabiliter dolorem sensisse et
verba doloris protulisse, sed tamen dolore non esse absorptum propter ea quae passus erat; sed quia interdum
homo licet aliqua adversa patiatur ita se suo et alieno auxilio et solatio contra adversa tuetur ut vel parvum vel
nullum inde dolorem concipiat, vult ostendere beatus Job se huiusmodi remediis esse destitutum, ut ex hoc
appareat evidentius se rationabiliter verba doloris protulisse.
Et primo quidem ostendit se praedictis remediis destitutum esse ex parte sua, cum dicit ecce non est auxilium
mihi in me: etsi enim bona eius aliqua direpta fuissent, posset hoc absque tristitia tolerare si se posset adiuvare
ad recuperandum bona amissa et ad vindicandum iniuriam illatam, sed hoc non poterat, omnibus divitiis, filiis et
proprii corporis sanitate destitutus.
Rursus multa per nos ipsos non possumus quae possumus per amicos; et ideo Job secundo ostendit se etiam
auxilio amicorum destitutum esse, cum dicit et necessarii quoque mei, idest familiares et domestici, recesserunt a
me. Et quod hoc non sine culpa illorum sit, ostendit subdens qui tollit ab amico suo misericordiam, scilicet in
tempore miseriae, timorem Domini derelinquit, idest reverentiam quam debet habere ad Deum, propter quem et
in quo proximus diligendus est: qui non diligit fratrem suum quem videt, Deum quem non videt quomodo potest
diligere? ut dicitur ioh. IV 20.
Deinde ostendit se etiam a consanguineis esse derelictum dicens fratres mei, idest consanguinei, praeterierunt
me: loquitur ad similitudinem simul in via incedentium, ac si uno cadente in foveam alii nihilominus praecedant
eo dimisso. Et quidem aliqualiter excusabiles essent si, postquam aliquo tempore auxilium tulissent, eum
dimisissent vel propter taedium vel propter desperationem adiuvandi; et ideo ut inexcusabiles sint, ostendit se
statim et subito ab eis esse desertum, quod significat cum subdit sicut torrens qui raptim transit in convallibus,
qui velocissime movetur. Et ne hoc se impune fecisse credant, subiungit qui timent pruinam, irruet super eos nix,
quasi dicat: qui propter timorem minoris periculi a iustitia et misericordia discedit in maiora pericula deducetur;
unde et fratres Job qui eum praeterierunt compati nolentes, ipsi tristitiam in propriis damnis sustinebunt. Et quod
eorum pericula sint futura sine remedio ostendit subdens tempore quo fuerint dissipati, idest quo incurrent aliqua
pericula, peribunt, scilicet totaliter, et ut incaluerint, solventur de loco suo. Loquitur sub metaphora nivis, de qua
fecerat mentionem, quae cum multum firmata fuerit per congelationem non statim ad primam calefactionem
dissolvitur, sed cum adhuc non est congelata statim ad radium solis dissolvitur et fluit: hoc est ergo quod dicit ut
incaluerint, solventur de loco suo, idest statim ad primum impetum adversitatis quasi cuiusdam caloris tota
eorum prosperitas dissolvetur. Et causam ostendit subdens involutae sunt semitae gressuum eorum: illud enim
quod involvitur, in se ipsum quadam tortuositate redit; illorum igitur semitae involutae sunt qui in consanguineis
et amicis nihil nisi propriam utilitatem quaerunt, et propter hoc in tempore prosperitatis amicitiam simulant sed
in tempore adversitatis derelinquunt. Sed homines qui fraudulenter propriam utilitatem quaerunt plerumque a sua
spe deficiunt, et ideo subdit ambulabunt in vacuum: tunc enim aliqui in vacuum ambulare dicuntur quando a fine
ambulationis deficiunt; et non solum eorum spes evacuabitur sed etiam contrarium eis accidet, unde sequitur et
peribunt, idest totaliter destruentur.
Sic igitur neque in se ipso neque in domesticis neque in consanguineis auxilium habebat. Consequenter ostendit
quod neque in aliis amicis, unde dicit considerate semitas theman, itinera Saba, in quibus regionibus maxime
videbatur habuisse amicos, nam et eliphaz de theman venerat, et expectate paulisper, considerantes scilicet utrum
aliqui per has vias venerint ad auxilium mihi ferendum; et hoc non videbitis quia confusi sunt, scilicet venire ad
me, quia speravi, idest quia tempus erat in quo ab eis auxilium sperare debebam: homines enim qui auxiliari
nolunt confunduntur visitare illos a quibus aestimant sibi rationabiliter posse peti auxilium; venerunt quoque,
aliqui scilicet eorum, usque ad me, et pudore cooperti sunt, quia scilicet mihi non dederunt auxilium cum
recognoscerent se debere. Nec est mirum de aliis cum etiam vos, qui sapientiores videmini, in hoc deficiatis,
unde subdit nunc venistis, et modo videntes plagam meam timetis, ne forte scilicet oporteat vos mihi auxilium
ferre; sed ne timeatis quia in nullo auxilium vestrum requisivi: neque enim requiro a vobis ut subveniatis mihi in
denariis, et hoc est quod dicit numquid dixi: afferte mihi et de substantia vestra donate mihi? neque petii a vobis
auxilium in bello contra hostes, et hoc est quod subdit liberate me de manu hostis, et de manu robustorum eruite
me? neque petii a vobis auxilium doctrinae, et hoc est quod dicit: numquid dixi docete me, scilicet in
speculativis, et ego tacebo, et si quid forte ignoravi, instruite me? scilicet in agendis.
Nec solum vos mihi auxilium non praebetis, sed etiam quantum in vobis est me ulterius verbis affligitis, et hoc
est quod subdit quare detraxistis sermonibus veritatis? quos scilicet primo protuli in mea lamentatione, quam
eliphaz reprehendere visus est, ut dictum est. Et ut haec detractio inexcusabilis ostendatur, excludit omnia illa
quibus aliquis reprehensor a detractione potest excusari. Quorum primum est cum aliquis maioris auctoritatis
25

