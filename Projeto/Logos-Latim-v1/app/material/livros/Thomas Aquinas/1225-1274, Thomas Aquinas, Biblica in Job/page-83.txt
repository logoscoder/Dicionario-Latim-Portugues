congrua, ut Aristotiles dicit in libro de historiis animalium; respiratio ergo hominis, quae principaliter in naribus
posita est, hic spiritus Dei dicitur quia hoc habet homo a Deo ut vivere possit respirando. Et huic beneficio ipse
non vult esse ingratus peccando, unde subdit non loquentur labia iniquitatem, ut scilicet dicam omnes qui
adversitates patiuntur esse iniquos, nec lingua mea meditabitur mendacium, ut scilicet dicam hoc pertinere ad
divinam iustitiam ut iustorum merita praesenti prosperitate remuneret et iniquorum peccata temporali adversitate
condemnet.
Et quia amici Job ista asserebant subiungit absit a me ut iustos vos iudicem: non enim poterat eos iustos iudicare
nisi eorum iniustam sententiam approbaret, per quod a iustitia sua recederet, unde subdit donec deficiam, scilicet
per mortem, non recedam, idest propono non recedere ab innocentia mea, a qua scilicet recederem si sanctos
adversitatem in hoc mundo patientes vobiscum impios iudicarem; et sicut ab innocentia ad nocendum transgredi
non propono, ita nec iustitiae viam deserere, unde subdit iustificationem meam, quod scilicet pertinet ad iustitiae
executionem, quam coepi tenere, scilicet non approbando hominem pro prosperitate quam habet nec
condemnando pro adversitate quam patitur in hac vita, non deseram, scilicet declinando in vestram sententiam.
Solent autem qui semel peccaverunt proniores esse ad iterato peccandum, qui vero peccatorum sunt inexperti
difficilius ad peccata prolabuntur, unde subdit neque enim reprehendit me cor meum in omni vita mea, quasi
dicat: ideo confido quod non recedam ab innocentia nec iustitiam deseram quia hoc per experientiam didici: non
enim habeo conscientiam remordentem de aliquo gravi quod commiserim in tota vita mea. Vel aliter potest
continuari: quia enim dixerat se non recessurum ab innocentia sua nec iustificationem quam tenere coeperat
deserturum, posset aliquis dicere quod ipse ante hoc neque innocentiam neque iustitiam habuerat, sed ipse hoc
excludit subdens nec enim reprehendit me cor meum etc.. Declinarem autem ab innocentia et desererem iustitiam
si vobis faverem qui iniustitiam et impietatem sustinetis, unde subdit sicut impius inimicus meus, inquantum
scilicet contra veritatem divini iudicii loquitur, adversarius meus quasi iniquus, inquantum scilicet iniquam
sententiam profert mihi adversando, dum dicit me impium esse quia graviter sum afflictus.
His igitur praemissis pertinentibus ad amicorum suorum confutationem et suae sententiae firmitatem, accedit ad
principale propositum, ut scilicet ostendat non esse contrarium divinae providentiae si mali in hoc mundo
temporaliter prosperentur et iusti temporaliter affligantur; et supra quidem hoc manifestaverat ex futuris praemiis
et flagellis quae reservantur bonis et malis post hanc vitam, nunc autem hoc ostendit ex debilitate bonorum
temporalium quae mali possident in hac vita et magnitudine bonorum spiritualium quae bonis conceduntur.
Asserit ergo primo inutile esse peccatoribus si in hac vita bona temporalia consequantur absque animae bonis,
unde dicit quae est enim spes hypocritae si avare rapiat, idest si iniuste divitias congreget, et non liberet Deus
animam eius, scilicet a peccato per gratiae dona, idest quid boni potest ex hoc consequi? et loquitur de hypocrita,
idest simulatore, loco omnium peccatorum quia simulata aequitas est duplex iniquitas, et hypocritae tamquam
falsarii virtutis videntur maxime esse abominabiles apud Deum, sicut infra XXXVI 13 dicitur simulatores et
callidi provocant iram Dei.
Ostendit autem consequenter eos duplici spe privari, quarum una est quam habent iusti de Deo quod in tempore
necessitatis eorum orationem exaudiat, sed hoc ab impiis excludit dicens numquid Deus audiet clamorem illius
cum venerit super illum angustia? quasi dicat non; et ratio huius assignatur Prov. I 24 ex ore sapientiae dicentis
vocavi et renuistis, et post pauca subditur tunc, scilicet quando veniet super eos angustia, invocabunt me et non
exaudiam; et Prov. XXVIII 9 dicitur qui declinat aurem suam ne audiat legem, oratio eius fiet execrabilis.
Secunda autem spes iustorum est quod cum deficit eis temporalis consolatio in tempore tribulationis, fruuntur
delectatione divina et delectantur in laude ipsius, sed hoc ab impiis excludit subdens aut poterit in omnipotente
delectari, quem scilicet non diligere ex operibus comprobatur, et invocare Deum omni tempore? ex magna enim
dilectione Dei provenit quod semper sit in aliquorum ore laus Dei.
Et quia ostenderat parum valere bona temporalia quae impii possident sine spe iustorum quam sancti habent,
ostendit consequenter temporalia bona quae interdum impii possident fragilia esse. Et ad assertionem eorum
quae dicturus est duo praemittit: primo quidem quod ea quae dicturus est sapientiae divinae conveniunt, unde
dicit docebo vos per manum Dei, idest per virtutem ipsius, quae omnipotens habeat, scilicet in sua sapientia
quasi certum, nec abscondam, quae scilicet Deo instruente me didici. Secundo ostendit quod ea quae dicturus est
tam sunt manifesta ut etiam ipsi ea ignorare non possint, unde subdit ecce omnes nostis, scilicet vera esse quae
dicturus sum, et ideo mirum est quod tam irrationabiliter contra veritatem manifestam loquimini; et hoc est quod
subdit et quid sine causa vana loquimini, idest ea quae rationis fulcimentum non habent? solent enim homines
hebetes cum cognoscant praemissa non advertere quid ex eis sequatur.
Est autem considerandum quod cum Deus sit creator omnium et gubernator, omnes ab eo suscipiunt aliquid
quasi hereditatem suam a patre: mali autem homines quasi suam partem et suam hereditatem a Deo accipiunt
bona temporalia huius mundi, unde ex eorum persona dicitur haec est pars nostra et haec est sors, e contrario
autem boni percipiunt quasi suam partem et hereditatem spiritualia bona, secundum illud Psalmi funes ceciderunt
mihi in praeclaris, etenim hereditas mea praeclara est mihi. Describens ergo quam fragilis sit et caduca pars
impiorum quam in rebus temporalibus accipiunt, dicit haec est pars hominis impii apud Deum, idest tale est quod
eis in sortem venit dum bonis spiritualia et eis temporalia distribuuntur, et hereditas violentorum, idest iniuste
acquirentium temporalia bona, quam ab omnipotente suscipient, eo scilicet permittente et facultatem praebente,
83

