generativam, et incipit agere de partu ibicum et cervarum in quibus aliquid occultum esse videtur. Ibices enim
sunt quaedam animalia parva corpore quae in locis petrosis habitant, in quibus et pariunt: unde ad huiusmodi
loca non de facili patet hominibus accessus, propter quod dicit numquid nosti tempus partus ibicum in petris?
quasi dicat: hoc hominibus est ignotum propter asperitatem locorum in quibus pariunt.
Cervae autem, ut dicitur, eligunt loca occulta in quibus pariant, ubi lupi accedere non solent, et ideo ad
ostendendum occultationem partus ipsarum subdit vel parientes cervas observasti? quod dicitur ad divinae
providentiae commendationem: mulieres enim cum pariunt indigent obstetricum obsequio, sed animalibus
quorum partus homines latet Deus sua providentia exhibet auxilium quod est eis necessarium ad pariendum,
inquantum scilicet dat eis industriam naturalem ut cognoscant ea quae sunt in talibus cognoscenda, quorum
primum est quod sciatur spatium temporis quo fetus in utero perficitur, et quantum ad hoc dicit dinumerasti
menses conceptus earum, ut scilicet eis indicares quando se deberent praeparare ad partum? unde subdit et scisti
tempus partus earum, ut scilicet eis indicares quando parere deberent? in his enim solent mulieres puerperae ab
aliis instrui, sed animalia, quae etiam sunt longe a conversatione humana, per naturalem industriam eis divinitus
inditam haec cognoscunt et determinato tempore se praeparant ad partum eo modo quo facilius possit partus
emitti, unde subdit incurvantur ad fetum, scilicet emittendum, et pariunt, scilicet per se ipsas instruente natura; et
tamen partus non est eis delectabilis sed poenosus, unde subdit et rugitus emittunt, scilicet propter dolorem quem
pariendo patiuntur. Et sicut matres naturali industria se praeparant ad partum, ita etiam et filii naturali industria
divinitus indita sibi necessaria conquirunt, unde subdit separantur filii earum, quod dicit ad differentiam fetus
humani, nam puer mox natus non potest se movere ut discedat a matre, quod tamen in praedictis animalibus
contingit: statim enim postquam nascuntur moventur, et primus eorum motus est ad escam quaerendam, unde
subdit et pergunt ad pastum. Sed tamen in principio indigent pasci lacte matris, unde sic a matre separantur quod
tamen ad eam redeunt, postmodum vero cum perfecti fuerint totaliter separantur a matribus, unde et subdit
egrediuntur et non revertuntur ad eas, quia scilicet ulterius ab eis lactari non indigent.
His autem praemissis quae pertinent ad speciales quasdam animalium proprietates, pertinentibus scilicet ad
cognitionem, escam et partum, commemorat ea quae pertinent ad totam conversationem vitae.
Circa quam primo mirabile apparet quod quaedam animalia dum sunt domestica sustentari non possunt absque
hominis cura, inveniuntur tamen aliqua ad illud genus pertinentia quae sunt silvestria et absque hominum
providentia gubernantur; et hoc maxime mirabile apparet in asino qui cum est domesticus totaliter videtur
humanae servituti deputatus, a qua tamen servitute asini silvestres qui onagri dicuntur liberi esse apparent, unde
dicit quis dimisit onagrum, idest asinum silvestrem, liberum, scilicet ab hominum servitute? quod quidem dicitur
secundum quod id quod consuetum est apprehenditur ab hominibus quasi naturale, unde quia consueti sunt
homines non videre asinos nisi servituti subiectos, videtur eis quod sint naturaliter servi, et ideo si aliquando
inveniantur liberi videtur eis quod sint a servitute dimissi; e contrario autem se habet, nam prius fuerunt
huiusmodi animalia homini non subiecta per modum quo nunc sunt, postmodum autem humano artificio sunt
domita et hominum servitiis deputata. Signa autem servitutis asinorum sunt vincula quibus ligantur, sicut camus
vel aliquid huiusmodi, et quantum ad hoc subdit et vincula eius quis solvit? onagri enim huiusmodi vinculis
carent. Apparet etiam in asinis domesticis quod pereunt si remaneant absque habitaculis ab hominibus
praeparatis, sed onagri habent sibi per divinam providentiam habitaculum praeparatum, unde subdit cui dedi in
solitudine, scilicet ad quam homo non accedit, domum, puta aliquod antrum vel cavernam quamcumque, et
tabernacula eius, puta scilicet sub herbis aut arboribus, in terra salsuginis, idest in aliqua terra inhabitata propter
siccitatem et solis exustionem, ex qua humor eius quasi in saporem salis convertitur. Et quamvis huiusmodi
habitatio videatur incultior et horridior propter solitudinem, tamen eam praefert quantumcumque nobili civitati,
unde subdit contemnit multitudinem civitatis, scilicet in comparatione ad habitationem deserti.
Et assignat duplicem rationem, quarum prima est quia ibi non exiguntur ab eo laboriosa opera, unde subdit
clamorem exactoris non audit, idest Domini exigentis ab eo portationem onerum vel aliquid huiusmodi; alia ratio
est quia ibi liberius evagatur ad pastum quaerendum, unde subdit circumspicit montes pascuae suae, quia scilicet
patet ei liber aditus ad diversa loca pro pascuis quaerendis, et ipsa etiam pascua pro suo libitu accipit, unde
subdit et virentia quaeque perquirit: asinis autem domesticis non dantur optima pascua sed interdum viliora,
melioribus pascuis nobilioribus animalibus reservatis.
Sicut autem asinus servit homini ad onera deferenda, loco cuius in silvestribus invenitur onager, ita etiam servit
homini inter domestica animalia bos ad arandum propter suam fortitudinem, cui comparat inter silvestria
rinocerontem, idest unicornem, quod est animal quadrupes valde forte et ferum, habens unum cornu in media
fronte; hoc autem animal propter sui feritatem non de facili potest domari sicut bos domatur, unde subdit
numquid volet rinoceros, idest unicornis, servire tibi, ut scilicet domesticatus sponte tibi oboediat? animalia
autem domesticata cibum libenter ab hominibus capiunt, ad quod excludendum subdit aut morabitur ad praesepe
tuum, ut scilicet paratus sit comedere quod a te ei offertur? boves autem domesticati ad hoc nutriuntur ut
ministerio arationis applicentur, et ad hoc excludendum subdit numquid alligabis loro tuo rinoceronta, idest
unicornem, ad arandum, sicut scilicet aratur in bobus? utuntur etiam homines bobus ad aliud ministerium, ut
scilicet trahentes quoddam rastrum terram aratam complanent glebam comminuendo, unde subdit aut confringet
glebas vallium, quae scilicet solent diligentius excoli propter maiorem fecunditatem, post te, idest postquam
116

