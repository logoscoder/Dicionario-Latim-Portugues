Deinde excludit a se vitium superfluae cupiditatis etiam in rebus acquirendis ex propriis possessionibus, quod
quidem dupliciter manifestatur: uno modo per hoc quod homo per nimium cultum superfluos fructus a suis
possessionibus extrahere nititur, et ad hoc excludendum metaphorice subdit si adversum me terra mea clamat,
quasi non permiserim eam quiescere sed nimis eam coluerim, unde subdit et cum ipsa sulci eius deflent, et
loquitur per similitudinem hominis qui nimis angariaretur. Alio modo manifestatur superflua cupiditas per hoc
quod homo operariis denegat pretium laboris, unde subdit si fructus eius comedi absque pecunia, scilicet soluta
operariis, et animam agricolarum eius afflixi, scilicet vel nimis cogendo ad laborandum vel mercedem
subtrahendo. Est autem debitum ut qui superflua et inconsueta cupit etiam debita et consueta perdat, unde subdit
pro frumento, quod scilicet seminatur ad victum hominum, oriatur mihi tribulus, qui scilicet non solum est
inutilis sed pungitivus, et pro hordeo, quod scilicet seminatur in cibum iumentorum, spina, quae scilicet etiam
iumenta pungendo laedit. Quibus praemissis subditur epilogus cum dicitur finita sunt verba Job, quia scilicet ad
suae sententiae assertionem nihil post hoc proposuit.
|+32 Capitulus 32
Omiserunt autem tres viri isti etc.. Finita disputatione Job et trium amicorum eius, subditur disputatio eliud
contra Job, qui quidem acutioribus rationibus contra Job utitur quam priores et magis ad veritatem accedit, unde
et Job ei non respondet, licet tamen in aliquo a veritate deviet et verba Job sinistre interpretetur, ut infra patebit.
Praemittitur autem causa ex qua motus fuit ad loquendum, scilicet ex indignatione contra Job et contra amicos
eius. Praemittit ergo ante amicorum silentium cum dicit omiserunt autem tres viri isti, scilicet de quibus supra
habitum est, respondere Job, ubi notandum est quod eos viros non nominaret si non fuisset res gesta sed parabola
conficta. Causam autem silentii ostendit subdens eo quod iustus sibi videretur: multa enim dixerat Job quae ad
suae iustitiae ostensionem pertinebant, quibus praedicti tres viri contradicere non valebant. Et ex utroque horum,
scilicet ex silentio amicorum et ex hoc quod Job iustus sibi videbatur, commotus fuit eliud, qui astabat, ad iram,
et ideo subditur et iratus, scilicet in corde, indignatusque, ostendendo irae signa exterius, est eliud, in quo
describitur ex nomine, filius barachiel, in quo describitur ex origine, buzithes, in quo describitur ex patria, de
cognatione Ram, in quo describitur ex genere: quae tota descriptio ad hoc valet ut ostendatur ad rem gestam
pertinere.
Causam autem irae explicat consequenter, et primo quidem contra Job cum dicit iratus est adversus Job eo quod
iustum se esse diceret coram Deo, idest secundum divinum testimonium, quod maxime accipi potest ex eo quod
dixerat supra XXIII 10 ipse scit viam meam, et postea subdit vestigia eius secutus est pes meus. Quantum autem
ad amicos subdit porro adversus tres amicos eius indignatus est eo quod non invenissent responsionem
rationabilem, qua scilicet responderent verbis eius quibus se iustum asserebat, sed tantummodo condemnassent
Job, dicentes scilicet eum esse iniquum.
Ostendit autem consequenter causam quare eliud prius in nullo responderat Job, cum subdit igitur eliud
expectavit Job loquentem, in nullo scilicet contradicens eius sermonibus, eo quod seniores essent qui
loquebantur, eis scilicet deferens quasi sapientioribus, quod aetas senectutis requirebat. Sed quia non videbatur ei
quod alicui deberet reverentiam exhibere in praeiudicium veritatis, iratus contra tres seniores ipse iunior
respondere incepit, unde dicitur cum autem vidisset quod tres respondere non potuissent, scilicet rationibus Job,
iratus est vehementer, quasi aestimans quod per illorum ignaviam veritas deperiret; et ideo loco illorum voluit
veritatem, ut credebat, defendere, et hoc est quod subditur respondensque eliud, filius barachiel, buzithes, scilicet
sermonibus et rationibus Job.
In hac autem sua responsione primo excusat pristinum silentium, tum ex sua aetate, unde sequitur dixit: iunior
sum tempore, tum etiam ex illorum antiquitate, unde subdit vos autem antiquiores; iuvenes autem debent
reverentiam deferre senioribus, unde sequitur idcirco demisso capite, scilicet in signum reverentiae et humilitatis,
veritus sum indicare vobis meam sententiam, ne scilicet praesumptuosus viderer impediendo meis sermonibus
sapientiorum verba. Probabile autem videtur quod senes sapientius loquantur propter duo: primo quidem quia
iuvenes ex fervore animi frequenter multa et inordinate proponunt, senes autem propter gravitatem aetatis
maturius loquuntur, unde subdit sperabam enim quod aetas prolixior loqueretur, scilicet gravius et efficacius;
secundo vero quia senes per experientiam longi temporis multa cognoscere potuerunt et per consequens
sapientius loqui, unde sequitur et annorum multitudo, propter quam scilicet experimentum accipi potest, doceret
sapientiam, scilicet ex experimento acceptam.
Consequenter excusat se quare nunc loqui incipiat, quia scilicet expertus est quod aetas non est sufficiens
sapientiae causa sed magis inspiratio divina, unde subdit sed ut video, idest per effectum considero, spiritus,
scilicet Dei, est in hominibus, inquantum scilicet in eis operatur, et hoc est quod subdit et inspiratio
omnipotentis, qua scilicet hominibus inspirat spiritum sanctum qui est spiritus sapientiae et intellectus, dat
intelligentiam, scilicet veritatis quae est sapientiae principium his quibus inspiratur.
Quod autem haec inspiratio sit sapientiae praecipua causa ostendit per hoc quod aetas non perfecte sapientiam
causat, unde subdit non sunt longaevi sapientes, quantum scilicet ad cognitionem divinae veritatis, nec senes
intelligunt iudicium, quantum scilicet ad ordinationem humanorum actuum; et quia licet non esset senex
confidebat tamen se inspiratum a Deo, ideo loqui audebat, unde subdit ideo dicam.
95

