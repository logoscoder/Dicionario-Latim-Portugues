facie sua Deum sed quod egressus est a facie Domini, quasi ab intentione providentiae eius recedens licet
ordinem providentiae effugere non valens.
Considerandum est autem quod in adversitate enarranda ordo contrarius observatur ordini quo fuerat prosperitas
enarrata. Nam in prosperitate enarrata a potioribus ad minora processit incipiens a persona ipsius Job, et post hoc
posuit prolem et deinde animalia, primo oves et deinceps alia: et hoc rationabiliter quia perpetuitas quae in
persona salvari non potest quaeritur in prole, ad cuius sustentationem possessionibus indigetur. In adversitate
autem proponitur e converso: nam primo narratur amissio substantiae, secundo oppressio prolis, tertio afflictio
propriae personae, et hoc ad adversitatis augmentum, nam ille qui maiori adversitate oppressus est minorem non
sentit, sed post minorem sentitur maior. Et ideo ut a singulis adversitatibus Job propriam afflictionem sentiret et
sic magis ad impatientiam commoveretur, incepit Satan a minori adversitate Job affligere et paulatim processit
ad maiora.
Considerandum est etiam quod ab his quae subito superveniunt hominis animus magis commovetur, nam
praecogitata adversa facilius tolerantur; et ideo ut Job magis commoveretur, in tempore maximae iocunditatis
quando minus de adversitate cogitari poterat, ei Satan adversitatem induxit, ut etiam ex ipsa iocunditate praesenti
adversitas gravior appareret: nam contraria iuxta se posita magis elucescunt. Et ideo dicitur cum autem quadam
die filii et filiae eius comederent et biberent vinum, quod specialiter ponitur ad iocunditatis indicium, secundum
illud Eccli. XXXI 35 vinum in iocunditate creatum est, non in ebrietate, ab initio; in domo fratris sui primogeniti,
quod etiam ad maiorem solemnitatem ponitur: probabile enim est quod in domo primogeniti solemnius
convivium celebraretur; nuntius venit ad Job qui diceret: boves arabant, ut ex memoria fructus damnum
intolerabilius videretur; et asinae pascebantur iuxta eos, quod etiam ponitur ad augmentum doloris, dum
consideraret quod eo tempore hostes supervenerunt quo plura simul possent rapere; et irruerunt sabaei, hostes
scilicet a remotis venientes, a quibus non de facili recuperari possent quae rapuissent; tuleruntque omnia, ne si
aliqua reliquissent, ea saltem sufficerent ad necessarium usum et ad propaginem; et pueros percusserunt gladio,
quod viro iusto gravius fuit; et evasi ego solus ut nuntiarem tibi, quasi dicat: ideo hoc divina dispositione evenit
ut ego solus evaderem, ut tu posses habere nuntium tanti damni, quasi Deus te dolore affligere intendit.
Hac autem adversitate nuntiata statim altera nuntiatur, ne si aliquod intervallum fieret interim ad cor suum rediret
et se ad patientiam praepararet, et sic sequentia facilius sustineret; et propter hoc subditur cumque adhuc ille
loqueretur venit alter et dixit: ignis Dei, idest a Deo missus, descendit de caelo, ut quasi eius menti imprimeretur
quod non solum ab hominibus sed etiam a Deo persecutionem pateretur, et sic facilius contra Deum
provocaretur; et tactas oves puerosque consumpsit, quasi divinitus hoc procuratum sit ut statim ad tactum ignis
omnia consumarentur, quod est supra naturalem virtutem ignis; et effugi ego solus ut nuntiarem tibi. Sequitur sed
adhuc illo loquente venit alius et dixit: chaldaei, qui erant feroces et potentes; unde ad eorum potentiam
ostendendam subditur fecerunt tres turmas, ut sic vindicta sperari non possit nec recuperatio damni; de quo
damno subditur et invaserunt camelos etc.. Sequitur de oppressione prolis: adhuc loquebatur ille et ecce alius
intravit et dixit: filiis tuis et filiabus vescentibus et bibentibus vinum in domo fratris sui, ut ex hoc eorum mors
tristior foret quo Job poterat dubitare eos in statu alicuius peccati fuisse morte praeventos: nam et ipse propterea
sanctificabat eos et holocausta per singulos offerebat quia timebat ne in conviviis aliquod peccatum incurrissent.
Et ne forte posset credi quod paenituerint et animae suae providerint, subditur repente ventus vehemens irruit a
regione deserti et concussit quatuor angulos domus, quod dicitur ad ostendendum vehementiam venti qui praeter
consuetudinem totam domum simul subvertit, ut per hoc ostendatur ex divina voluntate processisse, et sic
facilius contra Deum moveretur dum affligebatur ab eo cui devota mente servierat. Et ad maiorem doloris
cumulum subditur damnum interemptae prolis, cum dicitur quae corruens oppressit liberos tuos et mortui sunt,
scilicet omnes, ne saltem in aliquo evadente ex liberis posteritatis spes remaneret. Et hoc eo magis credebatur
dolorosum quo liberis omnibus interemptis, aliquis famulorum evadere potuit ad concitandum dolorem, nam
sequitur et effugi ego solus ut nuntiarem tibi.
Considerandum vero est quod cum omnis praedicta adversitas sit per Satan inducta, necesse est confiteri quod
Deo permittente Daemones possunt turbationem aeris inducere, ventos concitare, et facere ut ignis de caelo
cadat. Quamvis enim materia corporalis non oboediat ad nutum Angelis neque bonis neque malis ad
susceptionem formarum sed soli creatori Deo, tamen ad motum localem natura corporea nata est spirituali
naturae oboedire; cuius indicium in homine apparet, nam ad solum imperium voluntatis moventur membra ut
opus a voluntate dispositum prosequantur. Quaecumque igitur solo motu locali fieri possunt, haec per naturalem
virtutem non solum spiritus boni sed etiam mali facere possunt, nisi divinitus prohibeantur; venti autem et
pluviae et aliae huiusmodi aeris perturbationes ex solo motu vaporum resolutorum ex terra et aqua fieri possunt,
unde ad huiusmodi procuranda naturalis virtus Daemonis sufficit: sed interdum ab hoc divina virtute prohibentur
ut non liceat eis facere omne quod naturaliter possunt. Nec est contrarium quod dicitur Ier. XIV 22 numquid sunt
in sculptilibus gentium qui pluant? aliud enim est naturali cursu pluere, quod solius Dei est qui causas naturales
ad hoc ordinavit, aliud vero est causis naturalibus a Deo ad pluendum ordinatis interdum artificialiter uti ad
pluviam, vel ventum interdum quasi extraordinarie producendum.
Tunc surrexit Job etc.. Enumerata adversitate beati Job, agitur hic de patientia quam in adversitate monstravit.
Sciendum autem est ad evidentiam eorum quae hic dicuntur quod circa corporalia bona et circa animi passiones
7

