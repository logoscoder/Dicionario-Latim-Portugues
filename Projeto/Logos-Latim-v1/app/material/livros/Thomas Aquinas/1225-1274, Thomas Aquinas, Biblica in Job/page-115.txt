motus ipsorum, unde dicit numquid nosti ordinem caeli, qui scilicet ab homine comprehendi non potest?
quintum autem admirabile est dispositio inferiorum corporum secundum superiora, et quantum ad hoc subdit et
pones rationem eorum in terra, ut scilicet cognoscas effectus proprios singularum causarum caelestium? praedicti
autem effectus divinae virtutis maximi quidem sunt, non tamen in eis apprehenditur a multitudine vulgi ita
magnitudo virtutis divinae sicut in tonitruo et fulgure, et ideo istos effectus ultimo ponit; unde quantum ad
tonitruum dicit numquid elevabis in nebula vocem tuam? tonitruum enim generatur in nube, cuius sonitus videtur
quasi vox Dei. Post tonitrua autem ut plurimum pluviae magnae subsequuntur propter condensationem nubium
ex commotione ventorum ex quibus tonitruum causatur, unde subdit et impetus aquarum operiet te? videtur enim
multitudo pluviae quasi Deum operire inquantum nobis occultatur caelum quod dicitur sedes Dei. Consequenter
subiungit de fulgure dicens numquid mittes fulgura, idest numquid per tuam virtutem erit motus eorum? et ibunt,
quasi scilicet oboediant tuo imperio? solent autem motus fulgurum repercuti ab uno loco in alium, et hoc
designat subdens et revertentia dicent tibi: adsumus, quasi in sua reversione parata esse ut iterum oboediant
divino imperio, ut ad alium locum mittantur? haec autem omnia inducuntur ad ostendendum quod homo non
potest attingere neque ad sapientiam neque ad virtutem divinam.
Quis posuit in visceribus hominis sapientiam? postquam Dominus commemoravit mirabilia suorum effectuum
quantum ad principales partes mundi, quae sunt terra, mare et caelum, et quantum ad dispositiones eorum, nunc
accedit ad enarrandum mirabilia suorum operum specialiter quantum ad diversas proprietates animalium. Inter
quas praepollet cognitio, quae quidem perfectius in homine quam in ceteris animalibus invenitur, et ideo ab
homine incipiens dicit quis posuit in visceribus hominis sapientiam? per viscera hominis intelliguntur intimae
vires animae ipsius, scilicet intellectus et ratio, quibus Deus sapientiam indidit inquantum lumen rationis homini
dedit: quaedam enim seminaria sapientiae et scientiae naturaliter indidit rationi ipsius in cognitione primorum
principiorum. In aliis autem animalibus multa indicia apparent naturalis cuiusdam prudentiae, sed praecipue hoc
manifestatur in gallo quasi in animali noto et domestico, unde dicit aut quis dedit gallo intelligentiam?
intelligentia hic sumitur pro naturali quadam aestimatione secundum quam ad modum intelligentis operatur, quia
ipsa eius naturalis aestimatio ab intellectu divino ei datur. In hoc autem videtur gallus quandam intelligentiae
similitudinem habere quod determinatis horis in cantum prorumpit ac si cognosceret proportiones caelestium
motuum, unde subdit quis enarravit, scilicet gallo, caelorum rationem, idest proportionem caelestium motuum ut
possit ex hoc determinatas horas discernere ad cantandum? solent autem vigiles quodam cantu aut alicuius
instrumenti sono propinquitatem diei declarare et certarum horarum noctis; non autem potest dici quod aliquis
sonitus caeli determinatis temporibus audiatur et aliis temporibus sileat ut ex hoc gallus discernat ad cantandum,
unde subdit et concentum caeli quis dormire faciet? quasi dicat: concentus caeli non silet sicut vigilis dormientis
ut ex eius auditu vel silentio possit gallus instrui ad cantandum. Considerandum autem est hic quod ex motu
caelorum Pictagorici posuerunt sonitum harmonizatum provenire propter convenientissimam proportionem
caelestium motuum, et quia ponebant corpora caelestia animata ideo talis consonantia sonorum possit concentus
caeli vocari; sed Aristotiles probat in II de caelo quod ex motu caelestium corporum nullus sonitus procedit, et
ideo hic concentum accipere possumus metaphorice positum pro sola convenientia caelestium motuum qui
numquam requiescunt. Huiusmodi autem inspiratio sapientiae vel intelligentiae aut etiam concentus caeli ab
initio fundationis terrae fuit, unde subdit quando fundabatur pulvis in terra, quod refertur ad situm terrae quae in
imo ponitur sicut in fundamento, et glebae compingebantur, quod refertur ad humorem continentem in unum
partes terrae, ne scilicet terra propter sui siccitatem in pulverem resolvatur.
Deinde accedit ad aliam proprietatem animalium quae attenditur secundum acquisitionem nutrimenti, circa quam
admirabile aliquid apparet in leaena: cum enim leo multo cibo indigeat, mirabile videtur quomodo in aliqua
regione tantum potest de praeda animalium capere quod sibi sufficiat et filiis suis, unde subdit numquid capies
leaenae praedam? idest numquid tantam abundantiam praedae ei praeparabis ut habeat sufficienter sibi et filiis
suis, unde subdit et animam catulorum eius implebis? hoc autem non videtur multum difficile quando per diversa
loca discurrunt sed quando in eodem loco manent, vel propter necessitatem nutritionis filiorum, ad quod pertinet
quod dicit quando cubant in antris, vel quia insidiantur aliis animalibus: et in specubus insidiantur, scilicet
animalibus capiendis.
Apparet etiam aliquid mirabile in avibus circa corvum: dicitur enim quod corvus pullos ovis eductos non pascit
donec suos esse deprehendens plumis nigrescere viderit, unde septem diebus eis cibos non ministrat sed a Deo
sustentantur per naturalem virtutem eis inditam, unde subdit quis praeparat corvo escam suam quando pulli eius
clamant ad Deum, vagantes, idest huc et illuc prospicientes, eo quod non habeant cibos, quasi a parentibus
derelicti? hoc autem non est intelligendum quasi pulli corvorum Deum cognoscant, sed hoc dicitur quia quaelibet
res naturalis suo desiderio, in hoc ipso quod aliquod bonum appetit, quasi intendit aliquid a Deo acquirere qui est
auctor bonorum.
|+39 Capitulus 39
Numquid nosti tempus partus ibicum? commemoraverat Dominus in praecedentibus id quod pertinet ad vim
cognoscitivam, loquens de sapientia hominis et intelligentia galli; commemoraverat etiam de praeda leonum et
esca corvorum, quae pertinent ad vim nutritivam; nunc autem commemorat quaedam pertinentia ad vim
115

