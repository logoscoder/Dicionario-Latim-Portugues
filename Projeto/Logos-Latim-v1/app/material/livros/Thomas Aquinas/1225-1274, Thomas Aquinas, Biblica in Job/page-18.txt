quicquam virium. Causam autem huius timoris consequenter ostendit dicens et cum spiritus me praesente
transiret, inhorruerunt pili carnis meae: rationabile enim est quod ad praesentiam maioris virtutis minor
obstupescat; manifestum est autem virtutem spiritus esse maiorem quam carnis, unde non est mirum si ad
praesentiam spiritus carnis pili inhorrescunt quod ex subito timore procedit, et praesertim cum praesentia spiritus
aliquo corporali indicio insolito sentitur: quae enim insolita sunt admirationem et timorem inducere solent. Et ut
huic terrori quem se passum esse commemorat temporis dispositio conveniret, supra dixit in horrore visionis
nocturnae: quia enim in tempore noctis res visu discerni non possunt, quaecumque modica commotio
perturbationem inducere solet aestimantibus aliquid maius esse, et hoc est quod dicitur Sap. XVII 17 sive spiritus
sibilans aut inter spissos ramos avium sonus suavis deficientes faciebat illos prae timore.
Tertio ponitur persona revelans cum dicitur stetit quidam cuius non agnoscebam vultum, imago coram oculis
meis, ubi tria ponit ad visionis certitudinem pertinentia. Sciendum est enim quod aliquando propter nimiam
commotionem fumositatum et humorum, vel omnino non apparent somnia, phantasmatibus totaliter suffocatis,
aut apparent somnia perturbata et instabilia sicut in febricitantibus solent accidere, et huiusmodi somnia cum
parum vel nihil spiritualitatis habeant omnino absque significatione existunt; cum autem humores et fumositates
resederint apparent somnia quieta et ordinata, quae cum sint magis spiritualia, intellectiva parte in quendam
vigorem erumpente, huiusmodi somnia solent esse veriora, et ideo dicit stetit quidam, per quod stabilitatem
visionis ostendit. Item considerandum est quod somnia etiam cum sunt quieta plerumque sunt reliquiae
praecedentium cogitationum, unde homo frequentius in somno videt illos cum quibus consuevit conversari; et
quia talia somnia causam habent ex nobis et non ab aliqua superiori natura, non sunt magnae significationis: ad
hoc ergo removendum dicit cuius non agnoscebam vultum, per quod ostendit huiusmodi visionem non traxisse
originem ex prius visis sed ex aliqua occultiori causa. Tertio considerandum est quod huiusmodi visa quae ex
aliqua superiori causa oriuntur, quandoque apparent dormientibus quandoque autem vigilantibus, et veriora
solent esse et certiora cum vigilantibus apparent quam cum dormientibus, eo quod in vigilando est ratio magis
libera et quia in somno spirituales revelationes minus discerni possunt a somniis frivolis et consuetis; et ideo ut
ostendat hanc revelationem non dormienti sed vigilanti factam esse, subiungit imago coram oculis meis, per
quod significat se hoc vidisse cum oculis per vigiliam apertis, quod etiam supra significavit cum diceret quando
sopor solet occupare homines, ubi innuit se sopore occupatum non fuisse.
Deinde modum denuntiationis sibi factae narrat dicens et vocem quasi aurae lenis audivi. Ubi considerandum est
quod huiusmodi apparitiones aliquando fiunt a spiritu bono, aliquando a spiritu malo: utroque autem modo in
principio timorem patitur homo propter insolitam visionem; sed cum a bono spiritu apparitio procedit, timor in
consolationem finitur, sicut patet de Angelo confortante Danielem, Dan. X 18, et de gabriele confortante
zachariam et mariam, Luc. I; sed malus spiritus hominem perturbatum relinquit. Per hoc igitur quod dicit vocem
quasi aurae lenis audivi, consolationem quandam sedantem pavorem praeteritum demonstrat, ut per hoc visio
demonstretur esse a spiritu bono non a spiritu malo, a quo frequenter visiones mendaces ostenduntur, secundum
illud Reg. Ult. Egrediar et ero spiritus mendax in ore omnium prophetarum eius; per hunc etiam modum III Reg.
Legitur de apparitione facta eliae quod post commotionem tenuis aurae sibilus, et ibi Dominus. Sciendum tamen
est quod etiam in visionibus quae a bono spiritu procedunt interdum commotiones magnae et voces horribiles
audiuntur, ut patet Ez. I 4 ubi dicitur et vidi, et ecce ventus turbinis veniebat ab Aquilone, et post multa subditur
et audiebam sonum alarum quasi sonum aquarum multarum, et Apoc. I 10 dicitur audivi post me vocem magnam
tamquam tubae, sed hoc est ad designandum comminationes aut aliqua gravia pericula quae in huiusmodi
revelationibus continentur; sed quia hic aliquid consolatorium dicendum erat, ideo inducitur loquentis vox
similis aurae leni.
Ultimo autem ponuntur verba quae sibi asserit esse revelata cum dicit numquid homo Dei comparatione
iustificabitur? quae quidem verba inducit ad confirmandum suam opinionem quam supra tetigerat, quod scilicet
adversitates in hoc mundo non proveniant alicui nisi pro peccato. Ut igitur nullus posset se excusare quia adversa
patitur per hoc quod se asserat a peccato immunem, inducit tres rationes, quarum prima sumitur ex comparatione
ad Deum et est ducens ad impossibile: si enim homo absque culpa punitur a Deo, sequitur quod homo sit iustior
Deo. Cum enim opus iustitiae sit reddere unicuique quod suum est, si Deus homini innocenti cui non debetur
poena inferat poenam, homo autem qui a Deo patitur nulli homini absque culpa poenam intulerit quod oportet
dicere si innocens ponitur, sequitur quod homo punitus a Deo sit iustior Deo, quod est hominem comparatione
Dei iustificari, ut eum scilicet comparatione iustitiae ad Deum iustificari. Et quia forte alicui hoc non videretur
inconveniens, ducit ad aliud apparentius inconveniens dicens aut factore suo purior erit vir? quaelibet enim res
puritatem habet secundum quod in sua conservatur natura quam ex causis propriis habet; puritas igitur
uniuscuiusque effectus a sua causa dependet, unde suam causam in puritate superare non potest: unde nec vir
potest esse purior suo factore, scilicet Deo.
Secundam rationem ponit ex comparatione ad Angelos, et est a maiori, cum dicit ecce qui serviunt ei non sunt
stabiles, et in Angelis suis reperit pravitatem, quae quidem sententia secundum doctrinam catholicae fidei plana
est: tenet enim fides catholica omnes Angelos bonos fuisse creatos, quorum quidam per propriam culpam
ceciderunt a rectitudinis statu, quidam vero ad maiorem gloriam pervenerunt.

18

