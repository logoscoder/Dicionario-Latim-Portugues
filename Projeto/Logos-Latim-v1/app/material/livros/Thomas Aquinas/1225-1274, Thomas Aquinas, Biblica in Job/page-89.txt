excludendum subdit et ros morabitur in messione mea: contingit enim in terris calidis quod propter vehementiam
aestus messores in agro consistere non possunt ad metendum, sed nubes roris eis refrigerium praestat ut a
metendo non impediantur, secundum illud Is. XVIII 4 sicut nubes roris in diebus messis. Tertio describit
processus continuitatem quantum ad gloriam cum subdit gloria mea semper innovabitur, scilicet per bona opera
quae multiplicare proponebat. Quarto quantum ad continuationem potentiae subdit et arcus meus in manu mea
instaurabitur: per arcum enim potentia designatur, talibus enim armis maxime Orientales utuntur ad bella.
Sic igitur in praemissis descripsit et severitatem et misericordiam quam exhibebat in iudicando, nunc autem
tertio ostendit quomodo etiam sapientia utebatur; et primo quidem in iudiciis, et quantum ad hoc dicit qui me
audiebant, quasi meo iudicio subiecti, expectabant sententiam, scilicet meam, credentes se aliquid
sapientissimum audire; quantum vero ad consilia subdit et intenti tacebant ad consilium meum, scilicet
expectantes ipsum et avide audientes. Et postquam consilium dederam erant eo contenti, unde subdit verbis meis
addere nihil audebant, propter scilicet magnam sapientiam quam in me aestimabant; et non solum firmum
tenebant meum consilium sed etiam in eo consolabantur, percipientes illud esse efficax ad suum propositum
consequendum, unde subdit super illos stillabat eloquium meum, idest ad modum stillarum eos refrigerabat.
Quia igitur iam dixerat qualis erat in iudiciis et in consiliis, consequenter ostendit qualis erat in communi
hominum conversatione, et primo ostendit quod erat gratiosus, quia cum erat absens eius praesentia
desiderabatur, unde dicit expectabant me sicut pluviam, per quam scilicet homines refrigerantur; quando autem
erat praesens ex eius aspectu et sermonibus consolabantur, unde subdit et os suum, idest suum animum,
aperiebant, scilicet versus me ut consolationem reciperent, et hoc est quod subdit quasi ad imbrem serotinum, qui
scilicet refrigerium praestat post aestum diei. Secundo ostendit quod erat in conversatione moderatus: neque
enim dissolvebatur gaudio, unde dicit si quando ridebam ad eos, scilicet aliqua signa laetitiae ostendens, non
credebant, scilicet me esse risibus deditum; similiter etiam non erat per tristitiam depressus, unde subdit et lux
vultus mei non cadebat in terram: solent enim homines maerore depressi oculos ad terram demersos habere.
Tertio ostendit quod non erat immoderatus circa honores, quia scilicet neque eos cupiebat, unde subdit si
voluissem ire ad eos, quod tamen non de facili faciebam, sedebam primus, scilicet apud eos in honore existens;
neque tamen erat in honoribus fastuosus, unde subdit cumque sederem quasi rex circumstante exercitu, omnibus
scilicet me hinc inde admirantibus, eram tamen maerentium consolator, quasi non despiciens eos.
|+30 Capitulus 30
Nunc autem derident me iuniores tempore etc..
Postquam enumeraverat multa ad prosperitatem pertinentia quae in tempore praecedenti habuerat, hic enumerat
adversitates quas tunc patiebatur, et primo quidem contra gloriam et reverentiam pristinam ostendit se in
praesenti contemptui haberi.
Tanto autem aliquis gravius fert alicuius contemptum quanto fuerit persona contemnentis abiectior; unde ostendit
eos a quibus contemnebatur esse abiectos multipliciter: primo quidem ex tempore, unde dicit nunc autem
derident me iuniores tempore, contra id quod supra dixerat videbant me iuvenes et abscondebantur et senes
assurgentes stabant.
Secundo ex ignobilitate cum subdit quorum non dignabar patres ponere cum canibus gregis mei, idest non
reputabam eos dignos ut eos assumerem ad ministeria domus meae quantumcumque infima, puta ad custodiam
canum, quod per oppositum respondet ei quod supra dixerat principes cessabant loqui. Tertio quantum ad
modicitatem potentiae, unde subdit quorum, scilicet deridentium vel etiam patrum ipsorum, virtus manuum mihi
erat pro nihilo, idest omnem eorum potentiam quasi nihilum parvipendebam, et hoc per oppositum respondet ei
quod supra dixerat vocem suam cohibebant duces.
Quarto quantum ad inhonestatem, unde subdit et vita ipsa putabantur indigni, scilicet propter multitudinem
gravium peccatorum, et hoc per oppositum respondet ei quod supra dixerat auris audiens beatificabat me etc..
Quinto quantum ad paupertatem, unde subdit egestate, scilicet quantum ad rerum defectum, et fame, quantum ad
afflictionem inde consequentem, steriles, idest fructificare non valentes, contra id quod supra de se dixerat petra
fundebat mihi rivos olei. Sexto quantum ad gravem vitam quam ducebant, unde subdit qui rodebant in solitudine,
idest grossis cibis utebantur quos in desertis quaerebant, puta glandibus aut aliis huiusmodi, eo quod fructus
agrorum non habebant prae egestate; et huius victus effectus ostendit subdens squalentes, idest deturpati,
calamitate, quantum ad afflictionem proprii corporis, et miseria, quantum ad adversitates exteriores. Exponit
autem consequenter quid rodebant cum subdit et mandebant herbas, scilicet agrestes et crudas, et arborum
cortices, et radix iuniperorum erat cibus eorum, in quibus grossitiem et vilitatem cibi ipsorum demonstrat.
Ostendit autem consequenter quod nec in huiusmodi tam vilibus cibis abundabant, ostendens quod huiusmodi
cibos acquirebant, et laboriose, quod significat cum dicit qui de convallibus ista rapientes, idest cum magna
difficultate accipientes propter ascensum et descensum, et in parva quantitate, quod significat cum dicit cum
singula reperissent, et cum quadam contentione, quod significat cum dicit ad ea cum clamore currebant, ut
scilicet unus alium praeveniret; et omnia ista per oppositum respondent ei quod supra dixerat lavabam pedes
meos butyro. Septimo ostendit eorum abiectionem ex parte habitationis, quia scilicet domos non habebant ad
manendum, quod significat subdens in desertis habitabant torrentium, idest in alveis torrentium desiccatis in
89

