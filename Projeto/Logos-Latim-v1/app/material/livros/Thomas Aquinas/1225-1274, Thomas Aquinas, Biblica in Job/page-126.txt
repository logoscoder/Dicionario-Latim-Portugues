portandum; et quia per collum caput coniungitur corpori, possunt per collum Leviathan designari illi per quos
diabolus in alios malitiam suam exercet, qui ut plurimum sunt potentes quos alii reverentur aut etiam timent.
Est autem manifestum quod hoc animal cum sit magni corporis multo indiget cibo, et ideo cum in aliqua parte
maris fuerit cetus absorbet multitudinem piscium ibi existentium, ut quasi mare in conspectu eius remaneat
piscibus vacuum, et hoc est quod subdit et faciem eius praecedet egestas, quia scilicet attrahit ad se pisces, ut
supra dictum est, et mare remanet a piscibus vacuum ante eum; per quod significatur quod egestas virtutum in
hominibus causatur ante faciem diaboli, idest per suggestionem ipsius. Consequenter ostendit fortitudinem eius
quantum ad alias partes corporis cum dicit membra carnium eius cohaerentia sibi, scilicet propter earum
spissitudinem, per quod designatur consensus membrorum diaboli in malum.
His igitur praemissis de fortitudine Leviathan ad agendum, consequenter agit de fortitudine eius ad resistendum.
Quamvis autem possit resistere virtuti humanae agenti, tamen virtuti actionis divinae usquequaque resistere non
potest, et ideo primo ostendit quid Deus contra ipsum agat cum dicit mittet contra eum fulmina: manifestum est
enim quod frequenter in mari fulmina cadunt quibus quandoque etiam naves periclitantur, unde etiam probabile
est quod quandoque ceti fulmine feriantur, et hoc opus praecipue attribuitur Deo propter magnitudinem et
terrorem huius effectus, unde supra XXXVIII 35 Dominus dixit numquid mittes fulmina, et ibunt etc.. Subdit
autem et ad locum alium non ferentur, quod potest ad duas intentiones referri: primo quidem ad designandum
magnitudinem corporis eius: solet enim fulgur ad aliquem locum percutiens per quandam repercussionem ad alia
loca reflecti propinqua tamen, sed corpus Leviathan tam magnum est ut fulmen in ipsum percutiens extra corpus
eius non reflectatur; alio modo potest referri ad infallibilitatem divinae operationis: sicut ergo sagittarius sapiens
directe sagittas emittit ita quod non percutit nisi ad signum, ita cum Deus fulgura contra Leviathan sive
quamcumque aliam creaturam quasi sagittas quasdam emittere vult, non ad alium locum pergunt nisi quo ipse
emittit, secundum illud Sap. V 22 ibunt directe emissiones fulgurum.
Per quod designantur divina flagella, quae Deus immittit contra diabolum et membra eius ita quod contra alios
non feruntur: nam si quandoque boni per temporales adversitates flagellantur a Deo, hoc tamen cedit in
glorificationem sanctorum et in maiorem damnationem diaboli et impiorum.
Secundo ostendit qualiter se habeat Leviathan ad ea quae Deus contra ipsum agit, cum dicit cor eius indurabitur
quasi lapis; durum autem significat potentiam naturalem ut scilicet aliquid non facile corrumpatur ab exteriori
agente: per hoc ergo designatur virtus naturalis quae est in corde ceti ut non de facili corrumpatur ab exteriori
actione inferente aliquod nocumentum. Et ad istam duritiam designandam sufficiebat exemplum lapidis quantum
ad leves percussiones, non autem quantum ad graves: lapis etsi non confringatur manu confringitur tamen malleo
ferreo; et ideo ad designandam virtutem ceti etiam contra gravia nocumenta subdit et stringetur quasi malleatoris
incus, quae scilicet ex percussione malleorum non confringitur sed magis solidari videtur: per hoc ergo
significatur obstinatio diaboli et membrorum eius, quia nulla percussione divina a sua malitia emolliuntur.
Tertio ostenditur finalis effectus divinae percussionis: quantumcumque enim flagellis divinis resistere videatur
oportet tamen quod finaliter ab eis superetur, unde subdit cum sublatus fuerit, scilicet virtute divina de loco suo,
timebunt Angeli admirando divinam virtutem; in qua admiratione multi effectus divinae virtutis eis innotescunt,
et ideo subdit et territi purgabuntur: ut enim Dionysius dicit VI cap. De divinis nominibus, Angeli purgari
dicuntur non ab immunditia sed a nescientia. Sed quia omnis creatura corporalis modicum aliquid est in
comparatione sanctorum Angelorum, non videtur principaliter hoc esse dictum ad significandum quod caelestes
Angeli multum admirentur de occisione alicuius corporalis ceti, nisi forte per Angelos sanctos homines
intelligamus; sed melius est ut principaliter referatur ad spiritualem Leviathan, scilicet diabolum, qui sublatus
fuit virtute divina quando de caelo cecidit per peccatum: et tunc Angeli admirantes divinam maiestatem sunt
purgati per separationem ab eius societate. Similiter etiam in die iudicii quando diabolus cum omnibus membris
suis detrudetur in infernum, Angeli et omnes sancti admirabuntur divinam potestatem et erunt de cetero purgati
per totalem separationem a malis, et hoc significatur Apoc. XII 10, ubi postquam proiectus est diabolus auditur
magna vox in caelo dicens nunc facta est salus et virtus et regnum Dei nostri.
Sic igitur ostenso qualiter se habeat ad impugnationem Dei, ostendit qualiter se habeat ad impugnationem
creaturae, et primo qualiter se habeat ad impugnationem hominis. Impugnat autem homo et de propinquo et a
remotis: de propinquo quidem munitus gladio et hasta ad percussionem, et thorace ad sui munitionem, et
quantum ad hoc dicit cum apprehenderit eum, scilicet Leviathan, gladius, scilicet hominis, subsistere non poterit,
scilicet gladius, quin frangatur propter duritiem corporis eius, neque hasta, scilicet subsistere poterit, neque
thorax, quo scilicet munitur pectus, subsistere poterit contra Leviathan. Et huius rationem assignat subdens
reputabit enim ferrum quasi paleas, quia scilicet sicut homo non potest laedi a paleis et de facili eas frangit, ita
Leviathan non potest laedi a ferro gladii vel hastae, sed de facili huiusmodi frangit; et similiter reputabit aes,
scilicet thoracis, quasi lignum putridum, quod scilicet resistere non potest percussioni.
Per hoc autem significatur quod nulla virtus humana efficax est ad diabolum laedendum vel ad resistendum ei,
sed omnis virtus humana pro nihilo a diabolo reputatur.
Impugnat etiam homo a remotis per sagittas et lapides fundae, sed nec ista contra cetum valent, unde subdit non
fugabit eum vir sagittarius, scilicet emissione sagittarum, quas non timet utpote ab eis laedi non valens. Sicut
autem sagittae de longinquo emissae laedunt interius vulnerando, ita lapides fundae laedunt exterius atterendo;
126

