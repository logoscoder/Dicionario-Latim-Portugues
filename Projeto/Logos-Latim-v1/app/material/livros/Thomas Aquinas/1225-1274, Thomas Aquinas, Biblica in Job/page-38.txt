videntur esse velocissima in hoc mundo. Sed considerandum est quod ad prosperitatem huius mundi aliqui
diversimode se habent: quidam enim ipsam pro fine habent nihil ultra ipsam sperantes - ad quod videbatur
declinare illorum opinio qui omnia praemia et poenas in hac vita constituebant -, tales autem non pertranseunt
prosperitatem huius mundi, sed prosperitas huius mundi fugit ab eis quando eam amittunt; quidam vero, de
quorum numero fuit Job, in prosperitate huius mundi finem non ponunt sed ad alium finem tendunt, et tales
prosperitatem huius mundi magis ipsi pertranseunt quam pertranseantur ab ea. Tendentibus autem ad aliquem
finem tria sunt necessaria: primum est ut in nullo alio cor suum figant per quod retardari possint a fine, sed
festinent ad finem consequendum, et ideo primo ponit exemplum de cursore qui sic tendit ad finem sui cursus
quod in via moram non contrahit, unde dicit dies mei velociores fuerunt cursore, in quibus verbis et labilitatem
praesentis fortunae et intentionem suam in aliud tendentem demonstrat; fugerunt, quasi in rebus huius mundi
requie cordis non inventa, unde sequitur et non viderunt bonum, scilicet in quod mea intentio ferebatur, quod est
verum bonum: unde pro iustitia me remuneratum non reputo; quod si prosperitatem praesentem remunerationem
putatis, ea subtracta innocens punitus sum. Secundo requiritur quod tendens in aliquem finem acquirat sibi illa
per quae possit ad finem pervenire, sicuti qui vult sanari oportet quod acquirat medicinas quibus sanetur;
similiter qui vult ad verum bonum pervenire oportet quod acquirat virtutes quibus illud consequi possit, unde
subdit pertransierunt quasi naves poma portantes, in quo etiam duo demonstrat: et labilitatem praesentis fortunae,
quia naves poma portantes ad vendendum festinant ne per moram putrescant, et studium tendendi in finem, quasi
dicat: dies mei non pertransierunt vacui, sed virtutes congregavi cum quibus tendo ad finem consequendum.
Tertium restat consecutio finis, unde dicit sicut aquila volans ad escam, in quo etiam duo praedicta designantur:
nam aquila velocis volatus est praecipue cum a fame impellitur, et escam habet pro fine quo reficitur.
Quia ergo in his verbis quasi innuerat se esse iustum et innocentem, quod praesumptuosum ab adversariis
reputabatur, incipit de sua innocentia conferre cum Deo qui solus est conscientiae iudex, unde subdit cum dixero,
scilicet in corde meo: nequaquam ita loquar, ut scilicet sim iustus et innocens, commuto faciem meam, scilicet a
fiducia quam conceperam de mea innocentia ad quandam sollicitudinem investigandi peccata, et dolore torqueor,
in conscientiae propriae discussione recogitans ne forte pro aliquo peccato sic puniar. Et causam doloris subdit
dicens verebar omnia opera mea: est enim alicui magna causa doloris quando magnam sollicitudinem habet de re
aliqua et tamen incidit in illud quod vitare studebat; ipse autem circa omnia opera sua magnam sollicitudinem
apponebat, timens ne in aliquo a iustitia declinaret, et hoc est quod dicit verebar omnia opera mea. Et causa
quare sic verebatur in omni suo opere erat timor de severitate divini iudicii, unde subditur sciens quod non
parceres delinquenti, nisi scilicet convertatur quia, sicut in Psalmo dicitur, nisi conversi fueritis gladium suum
vibrabit. Si autem, post tantum studium innocentiae, et sic impius sum ut tam gravibus poenis a Deo puniri
meruerim, quare frustra laboravi in tanta sollicitudine innocentiae conservandae? frustra enim laborare dicitur
qui suo labore tendit ad finem ad quem non pertingit.
Sed quia puritas hominis quantacumque sit ad divinum examen relata deficiens invenitur, ideo consequenter
ostendit quod cum se purum et innocentem dicit, se purum et innocentem intelligit quasi hominem, non quasi in
nullo penitus a rectitudine divinae iustitiae recedentem. Est autem sciendum quod duplex est puritas: una quidem
innocentis altera paenitentis; utraque autem imperfecta est in homine si ad perfectam rectitudinem divinae
regulae comparetur. Dicit ergo quantum ad puritatem poenitentis si lotus fuero, idest si a peccatis meis me
purgare studuero, quasi aquis nivis, quae bene ablutivae esse dicuntur; quantum vero ad puritatem innocentis
subdit et fulserint velut mundissimae manus meae, idest et in operibus meis, quae per manus designantur, nulla
inveniatur immunditia, sed fulgeat in eis iustitiae claritas - dicit autem velut mundissimae ad insinuandum quod
in homine perfecta munditia esse non potest -; si, inquit, sic fuero mundus, tamen sordibus intinges me, idest
sordidus demonstrabor tuae iustitiae comparatus et per tuam sapientiam convictus. Semper enim in operibus
humanis aliquis defectus invenitur: quandoque quidem ex ignorantia propter debilitatem rationis, quandoque
autem ex negligentia propter infirmitatem carnis; quandoque autem aliqua infectio alicuius terrenae affectionis
etiam in bonis operibus admiscetur, propter volubilitatem humani cordis quod non fixum in eodem perseverat:
unde semper aliquid in humanis operibus invenitur quod deficit a puritate divinae iustitiae. Cum autem aliquis
immundus est qui tamen exterius aliquam iustitiae ostensionem habet, signa iustitiae quae de eo exterius
apparent ei non competunt, et ideo subdit et abominabuntur me vestimenta mea: per vestimenta enim exteriora
opera designantur quibus homo quasi contegitur, secundum illud Matth. VII 15 veniunt ad vos in vestimentis
ovium; tunc ergo vestimenta alicuius aliquem abominantur quando exteriora hominis quae iustitiam praetendunt
interioribus non concordant.
Quare autem quantumcumque sit purus non potest se defendere quin a Deo convincatur impurus, consequenter
ostendit ex duobus in quibus Deus homines excellit, videlicet ex puritate iustitiae et ex auctoritate maiestatis.
Quantum ergo ad primum dicit neque enim viro qui similis mei est respondebo, quasi dicat: si aliquis homo me
impurum vellet convincere, possem ei resistere, si mihi obiceret quae ipse sentiret in homine servari non posse
de perfecta iustitiae puritate; sed sic respondere non possum Deo in quo nullus defectus invenitur. Quantum ad
secundum dicit nec qui mecum in iudicio ex aequo possit audiri: cum enim duo homines ad invicem contendunt,
iudicem possunt habere qui utriusque dicta examinet; sed hoc inter Deum et hominem esse non potest duplici
ratione: una ratio est quia oportet quod in iudice sit altior sapientia quae sit quasi regula ad quam examinentur
38

