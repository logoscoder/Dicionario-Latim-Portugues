et postmodum virtutem suam in eum exercuit, secundum illud Col. II 15 expolians principatus et potestates,
traduxit confidenter.
An extrahere poteris Leviathan hamo etc.. Postquam Dominus descripsit proprietates diaboli sub similitudine
elephantis qui est maximum animalium terrestrium, describit ipsum sub similitudine Leviathan, idest ceti, quod
est maximum animalium marinorum et, sicut Plinius dicit, est magnitudinis quatuor iugerum; et Isidorus dicit
quod habent corpora aequalia montibus, ad quod refertur nomen Leviathan quod interpretatur additamentum
eorum; et ut Isidorus dicit, hoc animal dicitur balena a balyn, quod est emittere, quia altius ceteris animalibus
emittit aquas. Et potest dici quod sicut diabolus comparatur elephanti, qui vivit in terris, propter effectus
manifestos quos operatur in terrenis et corporalibus creaturis, ita comparatur ceto sive balenae in fluctibus maris
degenti propter effectus quos operatur in fluctuatione interiorum motuum.
Et quia superius victoriam hominis contra diabolum expresserat sub figura venationis elephantis, ne credatur
quod homo sua virtute diabolum possit superare, hoc incipit excludere sub figura Leviathan.
De quo primo ostendit quod non potest superari per modum quo capiuntur pisces, unde dicit an extrahere poteris,
scilicet de aquis, Leviathan hamo? quod quidem fieri non potest duplici ratione: primo quia tantae est
magnitudinis quod nulla hominis virtute aut instrumento sursum elevari possit, et ad hoc significandum dixit an
extrahere poteris? secundo quia tantae est fortitudinis quod hamo retineri non possit, et ad hoc significandum
subdit et fune ligabis linguam eius? pisces enim qui capiuntur hamo per funem cui hamus appenditur retinentur.
Per quod significatur quod nullus homo potest diabolum neque a malitia sua extrahere neque etiam eum ligare ut
in sua malitia non procedat.
Secundo ostendit quod non potest superari ab homine per modum quo quaedam animalia terrestria magna
superantur: retinetur enim bubalus ab homine per annulum ferreum qui naribus eius imponitur, per quem homo
ducit ipsum quo vult, et ad hoc excludendum subdit numquid pones circulum in naribus eius? subicit etiam homo
sibi equum aut asinum vel camelum imponendo frenum vel camum in ore eius, et ad hoc excludendum subdit aut
armilla perforabis maxillas eius? praedictorum enim animalium quasi perforantur maxillae armilla, idest ferro,
quod ponitur in ore ipsorum: sicut autem circulo naribus imposito ducitur bubalus, ita etiam freno vel camo
maxillis equi imposito regitur gressus equi ut hominem convenienter ferat. Per hoc ergo datur intelligi quod
nullus potest diabolum ducere quo vult nec eum dirigere ut suae voluntati deserviat.
Tertio ostendit quod Leviathan superari non potest per modum quo homo subicitur homini, quod quidem fit
dupliciter: uno modo per simplex verbum, puta cum aliquis intantum alteri humiliatur quod eum rogat, et hoc
tangit cum dicit numquid multiplicabit ad te preces? vel etiam cum addit blanditiarum verba, et ad hoc pertinet
quod subditur aut loquetur tibi mollia? idest blanda verba ad te placandum, secundum illud Prov. XV 1 responsio
mollis frangit iram. Alio modo accedente aliqua obligatione, quae fit vel per aliquod particulare pactum, ad quod
pertinet quod dicit numquid feriet tecum pactum? vel per servitutem perpetuam, ad quod pertinet quod dicit et
accipies eum servum sempiternum? et ista quatuor quandoque per ordinem se habent: nam quandoque aliquis
primo quidem propter timorem preces porrigit victori, secundo blanditur, tertio ad pactum suscipitur, quarto per
pactum servituti perpetuo subiugatur. Per quae omnia datur intelligi quod diabolus non timet hominem ut ei
quasi superiori aut fortiori preces ex timore aut blanditias aut pactum aut servitutem exhibeat; et si huiusmodi
simulet facit ad hominum deceptiones, ut potius eos sibi subiciat quam eis subiciatur.
Quarto ostendit quod non potest superari per modum quo aves ab homine superantur, circa quas considerandum
est quod aves primo quidem aliqua deceptione capiuntur per retia vel viscum vel aliquid huiusmodi, et hoc
excludens subdit numquid illudes ei sicut avi, ut scilicet decipiendo ipsum in tuam redigas potestatem? secundo
postquam iam captae fuerint ligantur ne avolare possint, et exhibentur pueris et ancillis ad ludum, et hoc
significatur cum subditur aut ligabis eum ancillis tuis? per quae datur intelligi quod homo non potest sua
industria decipiendo diabolum superare, nec eum aliis despiciendum exponere.
Sic igitur ostenso quod non potest subici per modum quo alia animalia subiciuntur, ostendit consequenter quod
homo non potest uti eo, etiam si subiceretur, per modum quo utitur aliis animalibus magnis quando sunt in
potestate hominis redacta.
Et primo hoc ostendit assumens modum quo homines utuntur animalibus terrestribus captis, puta cervis et apris
et aliis huiusmodi, quorum carnes dividuntur dupliciter: uno modo gratis distribuendo amicis, et hoc excludit
subdens concident illum amici? ut hoc interrogative legatur; alio modo vendendo diversis, et quantum ad hoc
subdit divident illum negotiatores? quasi dicat non: tanta est enim huiusmodi animalis magnitudo quod si
quandoque capiatur toti regioni sufficiat, unde nec particulariter dividitur inter amicos nec venditur in macello ad
modum aliorum animalium. Per quod designatur quod homo non potest auxilium Daemonis vel alteri gratis
communicare vel etiam vendere.
Secundo ostendit quod non potest homo uti Leviathan ad modum quo utitur piscibus captis, quorum maioribus
piscatores implent magnas sagenas, et quantum ad hoc dicit numquid implebis sagenas pelle eius? et forte
signanter dicit pelle ad exprimendum modum quo maximi ceti capiuntur, qui longissimis culmis quos habent
quando dormiunt in rupibus pendunt ad saxa, ut dicitur, et tunc piscator appropinquans quantum potest de pelle
solvit a lardo iuxta caudam: est enim animal valde pingue, ita quod propter pinguedinem talem incisuram non
sentit; et sic immissis funibus quos ligat ad saxa vel arbores, excitat cetum lapidibus fundae, qui volens recedere
123

