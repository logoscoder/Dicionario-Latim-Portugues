si fuerint iusti. Secundo quia eos promovet in maius, unde subdit et illi, scilicet in solio collocati, eriguntur, idest
ad maiora exaltantur, dum scilicet Deus eis et potentiam et divitias auget. Tertio per hoc quod, etiam si puniti
fuerint propter peccata, miseretur eorum si paenitere voluerint, unde subdit et si fuerint, scilicet reges, in catenis,
idest in carcere positi, et vinciantur, idest ligentur, funibus paupertatis, idest si in carcere positi paupertatem
patiantur, quae est quoddam vinculum quo homines ligantur ne opera sua possint implere et insuper multis
miseriis astringuntur: et tamen eis sic in miseria constitutis primo quidem Deus hoc beneficium confert quod eos
recognoscere facit pristina peccata pro quibus puniti sunt, unde subdit indicabit eis opera eorum, idest faciet ut
cognoscant ea quae fecerunt esse iniusta, unde subdit et scelera eorum, quasi dicat: faciet cognoscere quod opera
quae fecerunt erant scelerata; et quantum ad quid peccaverint ostendit subdens quia violenti fuerunt: hoc enim
est peccatum proprium potentum ut subditis violentias inferant, utentes sua potentia quasi lege iustitiae. Nec
solum facit eos peccata sua praeterita cognoscere sed etiam ostendit eis quod pro suis peccatis puniuntur, unde
subdit revelabit quoque aurem eorum, idest faciet ut intelligant quod eis Deus puniendo loquitur, quod scilicet
propter sua peccata puniuntur, unde subdit ut corripiat, quasi dicat: hoc faciet eos recognoscere quod Deus eos
punivit ad correptionem. Et ulterius persuadebit eis quod paeniteant, unde subdit et loquitur, scilicet interius vel
per exteriorem admonitorem, ut revertantur ab iniquitate, paenitendo scilicet a pristinis peccatis. Et huius
paenitentiae fructum ostendit subdens si audierint, scilicet corde proponentes, et observaverint, scilicet opere
implentes, reducentur ad statum pristinum et ita complebunt dies suos in bono, scilicet virtutis vel prosperitatis
terrenae, et annos suos in gloria, scilicet terrena; si autem non audierint, idest si non oboedierint interiori
inspirationi ut paeniteant, transibunt per gladium, idest de carcere educentur ad occisionem gladii, et
consumentur, idest destruentur, in stultitia, idest propter suam stultitiam. Ubi considerandum est quod eliud in
hoc videtur cum amicis Job convenire quod ponit adversitates praesentes esse poenas peccatorum et quod per
paenitentiam aliquis redit ad pristinam prosperitatem: hoc autem etsi aliquando contingat, non tamen semper
secundum opinionem Job.
Sed quia quandoque contingit quod aliqui adversitates patiuntur quorum peccata non apparent, ne per hoc
praedicta eius sententia elidatur, interpretatur eos simulatores esse quantum ad hoc quod praetendunt iustitiam
quam non habent, et callidos inquantum scilicet astutiis quibusdam utuntur ad hoc quod sub colore iustitiae
iniustitiam faciant, et ex hoc ipso gravius peccant, unde subdit simulatores et callidi provocant iram Dei, quia
scilicet hoc Deus magis detestatur; tales etiam non de facili paenitent etiam inter flagella quia se aestimant iustos
sicut ab aliis laudantur, unde subdit neque clamabunt, scilicet ad Deum misericordiam petentes, cum vincti
fuerint, scilicet catenis et funibus paupertatis: in quo dat intelligere quod aestimaverit Job simulatorem et
callidum fuisse, et ideo inter poenas peccatum suum recognoscat. Et quia tales non paenitent in poenis ideo ab
adversitate non liberantur, unde subdit morietur in tempestate anima eorum, quae scilicet usque ad mortem
diversas angustias patietur, et vita eorum, scilicet deficiet, inter effeminatos, quibus scilicet non est virtus ut se
de manu opprimentium liberent. Recte autem simulatores effeminatis comparat quia ex parvitate animi contingit
quod homines sint simulatores: est enim proprium magnanimi esse manifestum, ut dicitur in IV ethicorum. Et
quia dixerat quod Deus potentibus in tribulatione constitutis subvenit, ne videatur Deum dicere acceptorem
personarum ostendit quod idem etiam beneficium pauperibus confert, unde subdit eripiet pauperem de angustia
sua, scilicet eum ab adversitate liberando; et ordinem liberationis ostendit subdens et revelabit in tribulatione
aurem eius, idest faciet eum intelligere quod pro peccatis suis punitur et ad paenitentiam eum inducit, sicut et
supra de potentibus dixit.
Ea autem quae supra communiter dixerat applicat ad personam Job; et primo quidem, quia dixerat quod Deus in
tribulatione salutem affert et pauperibus et potentibus, concludit quod etiam Job huiusmodi salutem sperare
potest a Deo cum subdit igitur salvabit te de ore angusto latissime, idest de tribulatione quae est sicut quoddam
foramen angustum per quod homo in quandam latitudinem diversarum miseriarum intrat: unum enim malum fit
homini causa diversorum malorum, et huiusmodi malorum multiplicatio procedere potest usque ad infinitum ut
numquam sit pervenire ad statum quietis, et hoc est quod subdit et non habente fundamentum, scilicet in quo
homo possit quiescere, subter se, idest cum descenderit in profundum malorum, quod praecipue pertinere videtur
ad poenas quae sunt post mortem, quae in perpetuum durant sine quiete. Non solum autem promittit ei
liberationem a malis si peccatum recognoscere et paenitere voluerit, sed etiam abundantiam bonorum, unde
subdit requies autem mensae tuae erit plena pinguedine, quasi dicat: cum securitate et quiete comedere poteris
abundanter de bonis quae tibi divinitus restituentur.
Et quia ostenderat quod Deus potentes non abicit sed iniquos, Job autem videbatur a Deo abiectus per multiplices
adversitates, subdit causa tua quasi impii iudicata est, quasi dicat: non es punitus quia potens eras sed quasi
impius; et contra hoc recompensationem sibi promittit si paenituerit, cum subdit causam iudiciumque recipies,
idest causa et iudicium restituetur tibi ut possis aliorum causas discutere et de eis iudicare. Et quasi iam hoc
factum esset monet eum qualiter in statu illo se debeat habere: contingit autem quandoque quod iudices a iustitia
declinant propter iram, et quantum ad hoc dicit non te ergo superet ira ut aliquem opprimas iniuste, quando
scilicet causam iudiciumque recipies. Quandoque vero iudices a iustitia declinant propter cupiditatem munerum,
et quantum ad hoc subdit nec multitudo donorum inclinet te, in illo scilicet statu futurae auctoritatis.

105

