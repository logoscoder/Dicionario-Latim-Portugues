ut sit sensus quod ei qui a Domino corripitur post emendationem nulla nocebit adversitas. Et quia secundum eius
sententiam quanto aliquis magis fuerit depuratus a culpa tanto minus adversitatem patitur in hoc mundo, ideo
dicit in septima non tanget te malum, quasi ante emendationem homo ab adversitate non liberetur, cum autem
incipit liberari ab ea tangatur sed non opprimatur Deo liberante, post perfectam autem liberationem omnino non
tangatur. Quod quidem verum est quantum ad mentem, quae dum finem suum in rebus mundanis constituit
adversitatibus mundanis opprimitur; cum ab eis amorem suum revocans Deum amare coeperit tristatur quidem in
adversitatibus sed non opprimitur, quia spem suam non habet in mundo; cum autem totaliter mundum
contempserit tunc eum adversitates mundanae vix tangunt. Non est autem haec sententia vera quantum ad
corpus, sicut eliphaz eam intellexit, cum perfectissimi viri interdum gravissimas adversitates patiantur, secundum
illud Psalmi propter te mortificamur tota die, quod de apostolis inducitur.
Et quia septem tribulationes tetigerat, eas subsequenter enumerat. Sciendum est autem quod quandoque
adversitas est ex aliquo periculo particulari alicuius personae, quod quidem quandoque est contra vitam
corporalem eius, quae quandoque aufertur per subtractionem necessariorum, et quantum ad hoc dicit in fame
eruet te de morte, quasi dicat: patieris quidem famem utpote increpatus a Domino sed ex hoc non pervenies ad
mortem Deo te liberante; et haec est prima tribulatio. Quandoque vero aufertur per violentiam alicuius inferentis
nocumentum, et quantum ad hoc dicit et in bello de manu, idest potestate, gladii, quasi dicat: superveniet tibi
bellum sed in potestate gladii non deduceris; et haec est secunda tribulatio. Aufertur autem et vita corporalis per
mortem naturalem, sed hoc inter tribulationes non computatur cum natura hominis hoc requirat. Quandoque
autem personale periculum est contra famam hominis quae pertinet ad vitam civilem, et quantum ad hoc dicit a
flagello linguae absconderis: dicitur autem flagellum linguae detractio graviter infamantis, a quo tunc homo
absconditur quando facta sua de quibus posset infamari latent detrahentem; et haec est tertia tribulatio.
Quandoque autem est adversitas ex aliquo periculo generali, quod quidem imminet vel personis vel rebus:
personis quidem utpote quando alicui patriae exercitus hostium supervenit per quem timetur communiter vel
mors vel captivatio, et quantum ad hoc dicit et non timebis calamitatem cum venerit, quasi dicat: imminente
calamitate ab hostibus tuae patriae tu non timebis; et haec est quarta tribulatio. Rebus autem imminet commune
periculum vel per sterilitatem terrae, quod est tempore famis, vel per aliquam devastationem fructuum ab
hostibus, et quantum ad haec duo dicit in fame et vastitate ridebis, idest abundantiam habebis quae erit tibi
materia gaudii; et sic tangitur quinta et sexta tribulatio. Quandoque autem est adversitas ab impugnatione
brutorum animalium sive in communi sive in particulari, et quantum ad hoc dicit et bestiam terrae non
formidabis; et haec videtur esse septima tribulatio in qua non tangit malum.
Post immunitatem autem a malis ponit abundantiam in bonis, et primo quantum ad fertilitatem terrarum dicens
sed cum lapidibus regionum pactum tuum, idest etiam terrae lapidosae et steriles tibi afferent fructum, secundum
illud Deut. XXXII 13 ut suggeres mel de petra etc.; secundo quantum ad animalia bruta, et quantum ad hoc dicit
et bestiae terrae erunt tibi pacificae, idest non te offendent possent et haec duo aliter exponi, ut per lapides
intelligantur homines duri et rudes, per bestias homines crudeles; tertio quantum ad homines domesticos, cum
dicit et scies quod pacem habeat tabernaculum tuum, idest familia tua pacem habebit ad invicem; quarto
specialiter quantum ad uxorem, et quantum ad hoc dicit et visitans speciem tuam non peccabis, quasi dicat:
habebis uxorem honestam et pacificam cum qua conversari poteris sine peccato; quinto quantum ad filios, unde
dicit progenies tua quasi herba terrae, idest habebis multos filios et nepotes; sexto quantum ad pacificam et
quietam mortem, et quantum ad hoc dicit ingredieris in abundantia sepulcrum, quasi in bona prosperitate non
spoliatus rebus tuis, sicut infertur acervus tritici in tempore suo, quasi non praeventus intempestiva et subita
morte.
Ultimo autem approbat ea quae supra dixerat, dicens ecce hoc ut investigavimus ita est. Et quia aestimat Job ita
esse tristitia absorptum quod talia non multum cogitaret, eum reddit attentum dicens quod auditum, mente
pertracta.
|+6 Capitulus 6
Respondens autem Job dixit. Sicut ex superioribus patet, eliphaz in lamento Job tria notaverat: desperationem
quidem quia videbatur appetere se non esse, impatientiam sive immoderatam tristitiam propter suspiria et
gemitus quos se perpeti dicebat, praesumptionem quia se innocentem asseruerat. Et circa haec tria totus superior
eliphaz sermo versabatur, in quo ad ostendendum Job peccato fuisse subiectum et ideo adversa tolerasse,
proposuit inter cetera fragilitatem condicionis humanae ex qua nullus potest se praesumere immunem a peccato:
hinc ergo Job sumit suae responsionis initium.
Certum est enim quod ex fragilitate condicionis humanae nullus homo est immunis a peccato quantumcumque
iustus appareat, sed tamen in viris iustis non sunt peccata gravia et mortalia sed sunt in eis peccata levia et
venialia quae ex negligentia et subreptione proveniunt; si autem hoc esset verum quod eliphaz asserere nitebatur,
quod propriae poenae peccatorum essent adversitates vitae praesentis, sequeretur quod propter gravia peccata
graves adversitates homines paterentur et propter levia leves, et sic viri iusti numquam gravibus adversitatibus
subiacerent, quod patet esse falsum. Hanc ergo rationem Job contra disputationem eliphaz proponit, unde dicitur
respondens autem Job dixit: utinam appenderentur peccata mea quibus iram merui et calamitas quam patior in
23

