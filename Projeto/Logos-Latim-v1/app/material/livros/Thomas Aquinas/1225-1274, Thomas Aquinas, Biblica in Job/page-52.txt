non recedit quod adversitates hominum ex divino iudicio inferuntur, ad quod significandum dicit Scribis contra
me amaritudines, ac si amaritudines, idest adversitates hominum, ex Scriptura divinae sententiae procedant.
Quarto quia posset aliquis dicere quod, licet Job gravia peccata non commiserit, tamen aliqua peccata commisit
sine quibus praesens vita non agitur, et pro his sic punitus est, hoc etiam excludit dicens posuisti in nervo pedem
meum et observasti omnes semitas meas et vestigia pedum meorum considerasti, qui quasi putredo consumendus
sum et quasi vestimentum quod comeditur a tinea? ubi considerandum est quod illi qui ponuntur in carceris
nervo, sic ligantur quod a nervo divertere non possunt: sicut autem pes hominis constringitur nervo, ita processus
hominis constringitur lege divinae iustitiae a qua divertere non licet, et hoc est quod dicit posuisti in nervo
pedem meum. Ad divinam autem iustitiam pertinet ut facta hominum discutiat, non solum quid unusquisque
faciat sed etiam quo animo vel quo fine, et ideo dicit observasti omnes semitas meas, quantum ad facta, et
vestigia pedum meorum considerasti, quantum ad affectum facientis vel etiam quantum ad quascumque
circumstantias operis. Irrationabile autem videtur quod Deus tantam diligentiam de actibus hominum habeat, si
totaliter esse desinunt per corporis mortem: quae quidem quandoque est naturalis, quandoque autem violenta,
unde de utraque subiungit dicens qui quasi putredo consumendus sum, quantum ad mortem naturalem, et sicut
vestimentum quod comeditur a tinea, quantum ad mortem violentam, ac si dicat: si, ut amici mei suspicantur,
non est alia vita nisi praesens quam homo amittit vel per modum putredinis vel per modum succisionis,
irrationabile videretur quod Deus tanta districtione de actibus hominum curam haberet ut etiam pro minimis
peccatis et negligentiis hominem puniret.
Et quia hoc quod ultimo dictum est magnam viam praestat ad inquisitionem veritatis, circa hanc manifestandam
magis insistit, et quod de se singulariter dixerat generaliter ad totum genus humanum reducit. Ubi primo exponit
fragilitatem humanae condicionis: et quantum ad originem cum dicit homo natus de muliere, quasi de re fragili,
et quantum ad durationem cum dicit brevi vivens tempore, et quantum ad condicionem cum dicit repletur multis
miseriis, ubi quasi exponere videtur quod supra dixerat contra folium quod vento rapitur ostendis potentiam
tuam? secundo excludit ea de quibus homo gloriari posset, quorum primum est corporis pulcritudo qua pollet in
iuventute: sed ista gloria nulla est quia cito transit ad modum floris, unde dicit qui quasi flos egreditur et
conteritur, scilicet de facili; secundum est fama quae diu non durat, unde dicit et fugit velut umbra: umbrae enim
transeuntis nullum vestigium aut memoria manet; tertium est potestas et virtus qua aliquis se et sua conservare
conatur, et contra hoc dicit et numquam in eodem statu permanet.
Et possunt haec tria ad tria superiora referri: homo enim natus de muliere quasi flos egreditur et cito conteritur,
sic autem brevi vivit tempore ut velut umbra fugiat cuius non restat vestigium, sic autem multis repletur miseriis
ut si interdum prosperitate et gaudio potiatur numquam tamen in eodem statu permaneat.
Tertio admiratur diligentiam divinae providentiae circa hominem: mirabile enim videtur quod de re tam fragili et
despecta Deus tantam curam habet.
Quamvis autem omnia divinae providentiae subsint, specialiter tamen sollicitudo divina circa hominem apparet
in tribus: primo quidem quantum ad hoc quod ei leges et praecepta vivendi dedit, et hoc tangit cum dicit et
dignum ducis super huiuscemodi aperire oculos tuos, eo modo loquendi quo aliquis dicitur super aliquem oculos
suos aperire cum eum dirigit et vias eius considerat; secundo quantum ad hoc quod Deus hominem pro bonis
praemiat et pro malis punit, et hoc tangit cum dicit et adducere eum tecum in iudicium; tertio quantum ad hoc
quod Deus eum virtutibus ornat quibus contra foeditates peccati se mundum conservat, et hoc tangit cum dicit
quis potest facere mundum de immundo conceptum semine? semen quidem hominis immundum est non
secundum naturam sed secundum concupiscentiae infectionem; de hoc tamen immundo semine homo conceptus
interdum mundus invenitur per virtutes.
Sicuti autem de frigido facere calidum est eius quod per se calidum est, ita de immundo facere mundum est eius
qui per se mundus est, et ideo subdit nonne tu qui solus es, scilicet vere et per te ipsum mundus? puritas enim et
munditia in solo Deo perfecte invenitur, in quo nec potentialitas nec defectus aliquis esse potest, unde quicquid
quocumque modo mundum vel purum est, a Deo munditiam et puritatem habet.
|+14 Capitulus 14
Breves dies hominis sunt etc.. Admiratus fuerat Job de dignatione divina circa homines, cum tamen homo sit tam
fragilis et miserae condicionis considerato statu vitae praesentis, sed haec admiratio cessat si consideretur quod
post hanc vitam homini alia vita reservatur in qua in aeternum permaneat: et ideo ad hoc ostendendum ex nunc
conatur.
Praemittit ergo, quasi supponens quod ostendere intendit, et brevitatem praesentis vitae, cum dicit breves dies
hominis sunt; et quod ipsa mensura vitae humanae determinatur a Deo, cum dicit numerus mensium eius apud te
est, sicut apud nos numerum illorum esse dicimus quorum numerus a nobis stabilitur; et iterum immutabilitatem
divinae determinationis, cum dicit constituisti terminos eius qui praeteriri non poterunt: divina enim dispositio
non fallitur, unde hominem vel diutius vel minus vivere quam divina dispositio habet est impossibile, licet hunc
hominem nunc vel prius mori sit contingens si in se consideretur. Sunt autem et termini humanae vitae praestituti
ex aliquibus corporalibus causis, puta ex complexione vel ex aliquo huiusmodi, ultra quos vita hominis protendi

52

