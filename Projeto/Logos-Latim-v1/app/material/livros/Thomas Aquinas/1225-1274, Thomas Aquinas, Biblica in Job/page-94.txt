pupillorum oppressio, unde subdit et pondus eius, idest auctoritatem Dei protegentis pupillos, ferre non potui,
quin scilicet ei me inclinarem.
Si putavi aurum robur meum. Postquam Job excusavit se de iniustitia et de immisericordia, hic consequenter
excusat se de inordinato affectu ad divitias, quod quidem contingit dupliciter: uno modo per hoc quod homo
nimis de divitiis confidit, et hoc excludit dicens si putavi aurum robur meum, ut in divitiis principaliter virtutem
meam reputarem, et si obrizo, idest si auro purissimo, dixi: fiducia mea, scilicet tu es, contra id quod apostolus
dicit I ad Tim. Ult.: divitibus huius saeculi praecipe non sperare in incerto divitiarum; secundo deordinatur
hominis affectus circa divitias per hoc quod nimis de divitiis gaudet, et ideo quantum ad divitias iam habitas
subdit si laetatus sum, scilicet inordinate, super multis divitiis meis, quas sicut propria possederam; quantum
autem ad acquisitionem divitiarum dicit et quia plurima reperit manus mea: solent enim homines de his quae de
novo acquirunt magis gaudere.
Deinde excusat se a peccato superstitionis, quod est contra Deum; colebant autem antiquitus idolatrae stellas
caeli et praecipue luminaria propter maximam eorum claritatem, et hoc a se excludit dicens si vidi solem cum
fulgeret et lunam incedentem clare, propter quae scilicet ab idolatris coluntur, et laetatum est in abscondito cor
meum, quasi interiori cultu eis devotus existens; et quantum ad exteriorem cultum subdit et osculatus sum
manum meam ore meo, quasi in eorum reverentiam. Et quare hoc vitaverit ostendit subdens quae est iniquitas
maxima: si enim iniquum est ut id quod est uni homini debitum alteri exhibeatur, maxime videtur esse iniquum
ut cultus Deo debitus exhibeatur creaturae; et quia impossibile est quod homo simul Deo et creaturae exhibeat
latriam, ideo subdit et negatio contra Deum altissimum: etsi enim quibusdam creaturis nomen Dei per
participationem attribuatur soli tamen Deo altissimo latriae cultus debetur, qui negatur altissimus si etiam aliis
talis cultus exhibeatur.
His igitur praemissis quae pertinent ad communem iustitiam, subiungit quaedam quae pertinent ad perfectionem
virtutis, inter quae primo odium inimicorum excludit, quod maxime manifestatur quando aliquis gaudet, vel de
totali ruina eius, et hoc excludit dicens si gavisus sum ad ruinam eius qui me oderat, vel de aliquo malo ei
superveniente, quod excludit subdens et si exultavi quod invenisset eum malum, idest ex insperato ei
supervenisset. Et quare hoc vitaverit ostendit subdens non enim dedi ad peccandum guttur meum ut expectarem
maledicens animam eius: naturaliter enim homo desiderat ea de quibus gaudet et desiderium interius explicat
verbis; consequens igitur est ut si aliquis de malis alicuius gaudeat, quod ea desideret et per consequens quod
maledicendo ei malum imprecetur.
Deinde perfectionem suae virtutis ostendit quantum ad superabundantiam bonorum quae aliis exhibuit, et primo
quidem quantum ad domesticos suos dicit si non dixerunt viri tabernaculi mei: quis det de carnibus eius ut
saturemur? cum enim aliquod animal est delectabile ad usum comestionis, desiderant homines eius carnibus
saturari: per hoc ergo dat intelligere quod eius conversatio tam fuit suis domesticis grata quod eius carnali
praesentia cuperent saturari. Quantum autem ad extraneos subdit foris non mansit peregrinus, quin scilicet in
domo mea reciperetur, Ostium meum viatori patuit, ut scilicet ei non esset difficilis ingressus.
Ulterius procedit ad ostendendam suae virtutis perfectionem quantum ad exclusionem timoris indebiti.
Solent autem homines propter confusionis timorem interdum contra iustitiam suam culpam occultare, vel eam
negando, quod a se excludit dicens si abscondi quasi homo, idest sicut homines solent facere, peccatum meum,
illud scilicet indebite negando; vel excusando, vel etiam astutiis aliquibus palliando, unde subdit et celavi in sinu
meo, idest per aliquam occultam simulationem, iniquitatem meam, cum scilicet eam confiteri tenerer.
Consequenter autem excludit a se inordinatum timorem corporalium periculorum, qui quidem maxime solet
procedere ex multitudine contra hominem insurgente, secundum illud Eccli. XXVI 5 a tribus timuit cor meum:
zelaturam civitatis et collectionem populi etc., unde dicit si expavi ad multitudinem nimiam; additur autem ad
hunc timorem si homo despiciatur a propinquis a quibus iuvari debuerat, unde subdit et despectio propinquorum
terruit me. Solent autem homines impavidi in contrarium incedere per praesumptionem, et quandoque quidem
saltem verbis loquuntur contra fortiores, et hoc a se excludit dicens et non magis tacui, quandoque autem ulterius
procedunt ut praesumptuose multitudinem adversariorum invadant, sed hoc excludit dicens nec egressus sum
Ostium.
Et quia multa et magna de se dixerat, super his divinum testimonium invocat, unde subdit quis mihi tribuat
adiutorem, qui scilicet mecum interpellet ad Deum? et ad quid adiuvari velit ostendit subdens ut desiderium
meum audiat omnipotens; et quod sit suum desiderium exponit subdens et librum scribat, scilicet meae
accusationis vel commendationis super praemissis, ipse qui iudicat, scilicet omnes actus humanos, scilicet
interiores et exteriores. Et si quidem per huius libri testimonium, idest per certam veritatis manifestationem, ego
culpabilis appaream, volo portare poenam, unde subdit in humero meo portem illum; si vero manifestata veritate
commendabilis appaream, exinde praemii coronam accipiam, unde subdit et circumdem illum quasi coronam
mihi, per quod dat intelligere suum desiderium esse ut qui iniuste condemnabatur ab amicis iusto Dei iudicio
reservetur. Praedicto autem libro divini testimonii se non contradicturum promittit, unde subdit per singulos
gradus meos, idest processus operum meorum, pronuntiabo illum, idest confitebor veritatem divini testimonii;
nec recusabo subire sententiam secundum testimonium divinum, unde subdit et quasi principi offeram illum,
scilicet gratanter ferens ut secundum divinum testimonium cum eo agatur.
94

