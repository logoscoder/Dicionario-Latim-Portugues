alium pro culpa reprehendit, et hoc excludit dicens cum ex vobis nullus sit qui possit arguere me. Secundum est
cum aliquis contra aliquem verba dura profert ad eius utilitatem et non ad ipsum exacerbandum, et hoc est quod
subdit ad increpandum tantum, et non ad utilitatem, eloquia concinnatis, idest studiose componitis ut non
videantur leviter esse dicta. Tertium est cum aliquis verba quae profert contra aliquem efficacibus rationibus
munit, et hoc removet dicens et in ventum verba profertis, quasi dicat: verba vestra inania sunt nullum robur
rationis habentia. Quartum est cum aliquis aliquem reprehendit eo tempore et in illo statu in quo praesumi potest
quod non fiat inde deterior sed melior; sed si aliquis eo tempore aliquem reprehendere velit quo est consternatus
animo et ad iram dispositus, videtur non velle correctionem sed subversionem, et ideo dicit super pupillum
irruitis, et subvertere nitimini amicum vestrum: se ipsum pupillum nominat quia in tristitia positus omni auxilio
destitutus erat.
Et ne quis putaret quod hoc diceret timens concertationem cum eis, quasi de veritate suae sententiae et iustitia
suae causae non praesumeret, subiungit verum tamen quod coepistis explete, ut ex mutua disputatione veritas
elucescat; unde subdit praebete aurem, idest auscultate, et videte, idest considerate, an mentiar: hoc est enim
primum impedimentum veritatis inveniendae per disputationem, cum aliquis ea quae ab adversario dicuntur
audire non vult. Secundum impedimentum est cum ad audita clamose et contumeliose respondet, et ad hoc
removendum dicit respondete, obsecro, absque contentione: est enim contentio, ut Ambrosius dicit, impugnatio
veritatis cum confidentia clamoris. Tertium impedimentum est cum aliquis in disputatione non intendit ad
veritatem sed ad victoriam et gloriam, ut accidit in disputationibus litigiosis et sophisticis: et loquentes id quod
iustum est iudicate, ut scilicet concedatis ea quae vobis videntur vera, et negetis ea quae videntur falsa. Et, si hoc
feceritis, non invenietis in lingua mea iniquitatem, scilicet aliquid contra iustitiam quae debetur proximo, nec in
faucibus meis stultitia personabit, idest aliquid contra sapientiam qua recte sentitur de Deo: intendebat enim et
circa divina et circa humana defendere et probare veritatem.
|+7 Capitulus 7
Militia est vita hominis super terram etc.. Eliphaz in superioribus, volens beatum Job a desperatione removere, ei
quandam terrenam beatitudinem repromiserat si increpationem Domini non reprobaret; unde beatus Job,
postquam tristitiae suae rationabiles causas ostendit, vult ulterius ostendere praedictam consolationem eliphaz ex
repromissione terrenae felicitatis esse incongruam. Et primo hoc ostendit ex condicione praesentis vitae,
postmodum vero id ostendet ex sua propria condicione.
Circa condicionem vero praesentis vitae diversa fuit hominum sententia: quidam enim posuerunt in hac vita
ultimam felicitatem esse, et hanc sententiam videntur sequi dicta eliphaz. Ibi enim est ultimus finis hominis ubi
expectat finalem retributionem pro bonis aut malis: unde si in hac vita homo remuneratur a Deo pro bene actis et
punitur pro malis, ut eliphaz astruere nitebatur, consequens videtur quod in hac vita sit ultimus hominis finis.
Hanc autem sententiam intendit Job reprobare et vult ostendere quod praesens vita hominis non habet in se
ultimum finem, sed comparatur ad ipsum sicut motus ad quietem et via ad terminum; et ideo comparat eam illis
statibus hominum qui tendunt ad aliquem finem, scilicet statui militum qui militando ad victoriam tendunt, et
hoc est quod dicit militia est vita hominis super terram, ac si dicat: vita praesens qua super terram vivimus non
est sicut status victoriae sed sicut status militiae; comparat etiam eam statui mercennariorum, et hoc est quod
subdit et sicut dies mercennarii dies eius, scilicet hominis super terram viventis. Comparat autem praesentem
vitam his duobus statibus propter duo quae imminent homini in praesenti vita, ut scilicet resistat impedimentis et
nocivis et propter hoc comparatur militiae, et ut operetur utilia ad finem et propter hoc comparatur mercennario.
Ex utroque autem exemplo datur intelligi praesens vita divinae providentiae subdi: nam et milites sub duce
militant et mercennarii a patrono mercedem expectant.
Satis etiam in his duobus exemplis apparet falsitas sententiae quam eliphaz defendebat. Manifestum est enim
quod dux exercitus strenuis militibus non parcit a periculis aut laboribus, sed secundum quod militiae ratio exigit
interdum eos et maioribus laboribus et maioribus periculis exponit, sed post victoriam adeptam magis strenuos
plus honorat; sic et paterfamilias melioribus mercennariis maiores labores committit, sed in tempore mercedis eis
maiora munera largitur; unde nec divina providentia hoc habet ut bonos magis ab adversitatibus et vitae
praesentis laboribus eximat, sed quod in fine eos magis remuneret.
Quia igitur ex his verbis eliphaz sententia tota subruitur, ad eorum confirmationem Job intendit et ea efficaci
ratione demonstrat. Manifestum est enim quod quaelibet res adepto ultimo fine quiescit, unde necesse est quod
quando voluntas humana ultimum finem consecuta fuerit, in illo quiescat et ulterius ad alia desideranda non
moveatur; huius autem contrarium in praesenti vita experimur, nam semper homo quasi non contentus
praesentibus futura desiderat: unde manifestum est in hac vita ultimum finem non esse, sed hanc vitam ordinari
ad alium finem sicut ordinatur militia ad victoriam et dies mercennarii ad mercedem. Sciendum est autem quod
in praesenti vita praesentia non sufficiunt sed desiderium tendit in futura propter duo: scilicet propter afflictiones
praesentis vitae, et propter hoc inducit exemplum servi desiderantis umbram dicens sicut servus, ab aestu
afflictus, desiderat umbram, qua refrigeretur; et propter defectum perfecti boni et finalis quod hic non habetur, et
ideo ponit exemplum de mercennario dicens et sicut mercennarius praestolatur finem operis sui - perfectum enim
bonum est hominis finis -, sic et ego habui menses vacuos, idest reputavi menses praeteritos mihi vacuos
26

