calcet super eum quasi rex interitus, quia scilicet mors quasi regis plena potestate eum in pulverem conterit. Eo
autem egresso de domo eius, remanent mortui domestici cum quibus in vita societatem habuit, et quantum ad
hoc subdit habitent in tabernaculo eius socii illius qui non est, idest mortui qui iam esse desiit in rebus humanis.
Domestici autem, patrono mortuo, luctum agunt et aliqua signa tristitiae demonstrant vel quantum ad nigras et
sordidas vestes vel etiam quantum ad aliquos fetidos odores, et quantum ad hoc dicit aspergatur in tabernaculo
illius sulphur, per quod intelliguntur omnia quae possunt esse signa tristitiae, sicut et boni odores assumuntur in
signum laetitiae.
Homine autem mortuo, frequenter omnia quae fuerunt eius depereunt, quod consequenter ostendens primo
incipit a terraenascentibus, quorum quaedam eo mortuo remanent adhuc seminata, et quantum ad haec dicit
deorsum radices eius siccentur, ut scilicet si quid seminavit vel plantavit destruatur ut fructum non ferat;
quaedam vero iam sunt perducta ad fructum, et quantum ad haec subdit sursum autem atteratur messis eius; et
potest hoc referri ad quaecumque negotia inchoata vel iam pene perfecta. Deinde procedit ad famam quae de
homine remanet post mortem, ex qua quidam desiderant se in memoriis hominum victuros et gloriam habere
etiam post mortem, unde quantum ad deletionem peccatoris de memoriis hominum subdit memoria illius pereat
de terra; quantum autem ad cessationem celebris famae ipsius subdit et non celebretur nomen eius in plateis,
quod signanter dicit quia non est celebritas nominis nisi apud multitudinem, quae in plateis solet inveniri. Et sic
cessante memoria et nominis celebritate, claritas gloriae eius commutabitur in tenebras perpetuae oblivionis, et
hoc est quod subdit expellet eum de luce in tenebras, idest de gloria mundana in oblivionem. Cessante autem
fama eius et corpore consumpto per mortem, iam nihil ipsius remanebit in mundo, quia baldath et socii eius
opinabantur quod anima non remaneret post mortem: et de orbe transferet eum, ut scilicet nihil eius in mundo
remaneat. Sed quia parentes etiam in filiis vivunt, ideo ad hoc excludendum subdit non erit semen eius, quia filii
ipsius morientur, neque progenies in populo suo, quia nec nepotes aut pronepotes remanebunt, nec etiam aliqui
ad ipsum pertinentes, unde subdit nec ullae reliquiae in regionibus eius, idest nec consanguinei nec domestici per
quos de ipso memoria habeatur.
Quis autem effectus ex hoc sequatur in cordibus aliorum, ostendit cum subdit in die eius, quae scilicet est dies
perditionis ipsius, stupebunt novissimi, idest minores de populo, prae nimia admiratione, non valentes
considerare quomodo tanta gloria peccatoris subito in nihilum sit redacta; et quantum ad maiores subdit et
primos invadet horror, timentes scilicet ne eis eveniat simile. Et videtur hoc induxisse ad respondendum ei quod
Job supra XIV 21 dixerat sive nobiles fuerint filii eius sive ignobiles, non intelliget, attamen caro eius dum vivit
dolebit, ex quo videbatur Job comminationes amicorum vel promissiones de eventibus futuris contingentibus
post mortem confutasse; sed hic baldath respondet quod huiusmodi infortunia quae post mortem accidunt, etsi
mortuus non cognoscat, infliguntur tamen a Deo - huiusmodi poenae - propter correptionem aliorum.
Et quia praemiserat quasdam poenas peccatoris ad viam praesentis vitae pertinentes, quasdam vero ad finem
viae, scilicet ad mortem vel ad ea quae post mortem eveniunt, ideo quasi epilogando subdit haec ergo sunt
tabernacula iniqui, idest processus eius in via praesentis vitae: tabernaculis enim viatores utuntur; quantum
autem ad ultimum finem qui est quasi terminus motus, subdit et iste locus eius qui ignorat Deum, vel per
infidelitatem vel per inoboedientiam.
|+19 Capitulus 19
Respondens autem Job dixit: usquequo affligitis animam meam etc.. Baldath in praemissis verbis ad duo
intendisse videtur: primo quidem ad confutandum Job de insipientia et superbia et furore, per quod eum affligere
intendebat similiter aliis amicis suis, et ideo dicit usquequo affligitis animam meam? secundo ad confirmandum
suam sententiam quod adversitates praesentis vitae pro peccatis proveniunt, quod quidem prolixe prosecutus
fuerat enumerando diversas adversitates absque alia probatione inducta, et quantum ad hoc subdit et atteritis me
sermonibus, idest verbis fatigatis, non probationibus convincitis? est autem tolerabile si semel aliquis contra
amicum suum loquatur, sed si homo multiplicet huiusmodi verba videtur esse malitiae confirmatae, unde subdit
en decies confudistis me, et ipsi loquendo et me cum quadam indignatione audiendo: ante hanc autem
responsionem quinquies Job invenitur locutus si incipiamus ab hoc quod dixit pereat dies in qua natus sum, et
quinquies ei respondisse amici sui inveniuntur; saltem autem prae confusione etsi non propter amicitiam
debuissent ab afflicti afflictione cessare, unde subdit et non erubescitis opprimentes me, scilicet tam opprobriis
quam prolixitate verborum me gravantes.
Inter cetera autem opprobria videtur eum baldath de ignorantia notasse, cum dixit intellige prius et sic loquamur,
quae quidem ignorantia toleranda ab amicis esset, et propter eam excusandus, non autem erat ei improperanda
maxime tempore adversitatis, et ideo subdit nempe si ignoravi, mecum erit ignorantia mea, quasi dicat: nihil vos
sed me solum gravat, unde ad vos non pertinebat inter adversa mihi ignorantiam improperare, et ideo subdit at
vos contra me erigimini, scilicet excellentiam vestram ostentantes, et arguitis me opprobriis meis, idest quae ad
me solum pertinent et alios non gravant.
Quibus praemissis ad confutationem amicorum pertinentibus, accedit ad principale propositum prosequendum,
intendens ostendere falsum esse quod dicebant quod praesentes adversitates semper propter peccata praeterita
proveniunt. Ex qua suppositione statim a principio ad inconveniens ducit dicens saltem nunc intelligite quia
64

