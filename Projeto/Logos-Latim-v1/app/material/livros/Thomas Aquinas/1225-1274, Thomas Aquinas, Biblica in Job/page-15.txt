necesse est homini maiora se quaerere cum ignoret quid conducat sibi in vita sua? aut quis potest indicare quid
post eum futurum sub sole sit? quomodo autem sit via hominis abscondita exponit subdens et circumdedit eum
Deus tenebris, quod quidem multipliciter manifestum est: quantum ad ea quae sunt ante et post, secundum illud
Eccl. VIII 6 multa hominis afflictio quia ignorat praeterita et ventura nullo scire potest nuntio; et quantum ad ea
quae sunt iuxta, scilicet ad homines, secundum illud Cor. II 11 quis scit quae sunt hominis nisi spiritus hominis
qui in ipso est? et quantum ad ea quae sunt supra, secundum illud Tim. Ult. Lucem habitat inaccessibilem,
scilicet Deus, quem nullus hominum vidit sed nec videre potest, et in Psalmo dicitur quod posuit tenebras
latibulum suum; et quantum ad ea quae sunt infra, dicitur enim Eccl. I 8 cunctae res difficiles, non potest homo
eas explicare sermone. Dicitur autem Deus hominem tenebris circumdedisse, quia Deus ei talem intellectum
tribuit quod praedicta cognoscere non possit.
Ostenso igitur quod vita hominum difficilis est propter miseriam et amaritudinem hominum, haec quae
communiter dixerat sibi adaptat, exprimens suam amaritudinem cum dicit antequam comedam suspiro; sicut
enim risus gaudii signum est, ita suspirium amaritudinis animae: ostendit igitur ex modo suspirii suae
amaritudinis modum. Suspirium igitur eius et tempestive incipiebat, dicit enim antequam comedam suspiro, et
continuum erat et magnum, unde subdit et quasi inundantis aquae sic rugitus meus; sicut enim suspirium
moderatae tristitiae signum est ita rugitus vehementis et quae vix tolerari potest. Hic autem rugitus aquae rugitui
comparatur: aqua enim de facili movetur et murmuris sonum facit, sic et homo in magna afflictione constitutus
ex levi memoria suae miseriae provocatur ad rugitum. Addit autem inundantis aquae ut ostendat suae
amaritudinis continuitatem: aqua enim inundans continue movetur et sonum facit.
Sed quia animae amaritudo ex miseria nascitur, post amaritudinem animae de sua miseria subiungit dicens quia
timor quem timebam evenit mihi. Et notandum est quod miseria hominis ad amaritudinem provocans in duobus
consistere videtur: in damnis rerum vel personae et in dehonorationibus.
Quantum ergo ad primum dicit timor quem timebam evenit mihi, idest ea quae timebam mihi provenerunt, ubi
magnitudo damnorum et poenarum exprimitur: quanto enim aliquis prudentior est, tanto in statu prosperitatis
magis recogitat quae in adversitatis tempore sibi accidere possunt, secundum illud Eccli. XI 27 in die bonorum
ne immemor sis malorum; magnam igitur miseriam Job prudentissimus patiebatur dum sibi quae timuerat
evenerunt. Quantum autem ad secundum, scilicet ad dehonorationes, dicit et quod verebar accidit: est enim
verecundia secundum Philosophum timor inhonorationis; per hoc igitur ostendit quod ex magna gloria in multa
opprobria et dehonorationes acciderat.
Solet autem aliquis miseriam et amaritudinem pati sed ex propria culpa, sed hoc removet Job dicens nonne
dissimulavi? et sciendum est quod aliquis offendit unde poenam meretur a Deo dupliciter: uno modo quando ex
iniuriis sibi illatis ultra modum provocatur ad vindictam, secundum quod dicitur in Psalmo si reddidi
retribuentibus mihi mala, decidam merito ab inimicis meis inanis, hoc autem a se removet dicens nonne
dissimulavi? scilicet iniurias mihi factas; alio modo dum ipse alium primitus offendit vel verbis, et hoc removet
dicens nonne silui? quasi dicat: nulli contumeliosa aut iniuriosa verba protuli; vel factis, et hoc removet a se
dicens nonne quievi? impii enim quasi mare fervens quod quiescere non potest Is. LVII 20. Et quamvis innocens
sim tamen venit super me indignatio, idest poena a Deo - ira enim in Deo non accipitur pro commotione animi
sed pro punitione -, in quo recognoscit adversitates huius mundi non absque divino nutu provenire.
Si quis igitur colligere velit quae in hac deploratione Job dicta sunt, sciendum est tria in ea contineri: primo enim
ostendit sibi suam vitam esse taediosam, secundo magnitudinem miseriae quam patiebatur, ibi antequam
comedam etc., tertio ostendit suam innocentiam cum dicit nonne dissimulavi etc..
|+4 Capitulus 4
Respondens autem eliphaz themanites etc.. Amici Job qui ad consolandum venerant, cum prius propter doloris
magnitudinem tacuissent, post locutionem Job audaciam sumpserunt loquendi. Et primo loquitur eliphaz
themanites qui verba a Job proposita non eo animo accepit quo erant dicta: nam odium praesentis vitae quod
dixerat se pati desperationi imputabat, magnitudinem amaritudinis impatientiae, innocentiae confessionem
praesumptioni.
Primo igitur arguit eius impatientiam, et incipit loqui ad eum quasi ad hominem impatientiae vitio subiacentem
qui ex verbis sibi prolatis indignatur, unde dicit si coeperimus loqui tibi forsitan moleste accipies, ubi satis
impatientis et irati consuetudinem exprimit, qui non suffert audire verba usque ad finem sed statim in ipso
verborum exordio provocatur.
Addit autem forsitan ne de temerario iudicio condemnetur, quamvis etiam in praesumptionibus seu suspicionibus
in meliorem partem dicta vel facta interpretanda sunt. Sed dum ipse Job de impatientia arguit, se ipsum
impatientiae et fatuitatis reum ostendit dicens sed conceptum sermonem tenere quis poterit? secundum illud
Eccli. XIX 12 sagitta infixa femori canis, sic verbum in corde stulti; quamvis et iusti ex zelo divino interdum ea
quae concipiunt ad honorem Dei dicenda tacere non possunt, secundum illud Ier. XX 9 dixi: non recordabor eius,
scilicet sermonis Domini, neque loquar ultra in nomine illius; et factus est in corde meo quasi ignis exaestuans
claususque in ossibus meis, et defeci ferre non sustinens.

15

