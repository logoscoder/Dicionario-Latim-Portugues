unde subdit loquatur lingua mea in faucibus meis, quasi dicat: non sequar verba aliorum, sed proprios conceptus
enuntiabo. Et quia Job in praecedentibus contra amicos suos dixerat quod eum verbis affligebant et
confundebant, ideo hoc a se excludit subdens simplici corde meo sermones mei, scilicet sunt, quasi dicat: non
loquor ad calumniandum vel ad ridendum sed simplici animo ad veritatem manifestandam. Et quia tribus
praedictis viris Job imposuerat quod essent fabricatores mendacii et cultores perversorum dogmatum, hoc a se
excludit dicens et sententiam labia mea puram loquentur, idest absque admixtione alicuius falsitatis vel erroris.
Unde autem fiduciam veritatis manifestandae acceperit, ostendit subdens spiritus Dei fecit me, et ideo non est
mirum si suam facturam movet et perficit, et hoc est quod subdit et spiraculum omnipotentis vivificavit me,
scilicet ad opera vitae movit et perfecit inter quae praecipuum est intelligentia veritatis. Et ne videatur hoc
induxisse quasi praeiudicium, afferre intendens Job ne contra divinitus loquentem responderet, subdit si potes,
responde mihi, quantum scilicet ad ea quae contra te dicam, et adversus faciem meam consiste, ut scilicet tu
etiam contra me obicias si quid dixero quod tibi non placet. Et ne Job dedignaretur cum eo disputare propter
suam famosam sapientiam et illius iuventutem, ad hoc excludendum subdit ecce et me sicut et te fecit Deus, et
ita ex parte factoris uterque nostrum eandem spem veritatis inquirendae potest habere; ex parte vero materiae
utrique adiacet idem impedimentum, unde subdit et de eodem luto ego quoque formatus sum, ex cuius scilicet
grossitie lumen intelligentiae obtenebratur. Videbat autem eliud sibi posse responderi hoc ad miraculum
pertinere si iuveni tanta sapientia et facundia praeberetur ut contra sapientissimum senem sufficeret disputare, et
ideo quasi innuens hoc miraculose se esse assecutum, subdit verum tamen miraculum meum non te terreat, ut
scilicet respondere non audeas miraculose scientiam adepto, et eloquentia mea non sit tibi gravis, ut scilicet ex ea
obstupescas.
His igitur praemissis quasi prooemialiter, subiungit ea in quibus Job reprehendere intendit, unde subdit dixisti
ergo in auribus meis, quasi dicat: excusare te non potes quin dixeris, et vocem verborum audivi, scilicet per
sollicitudinem attentionis.
Primo autem in verbis Job notaverat quod se immunem esse dixerat a peccato, unde dicit mundus sum ego,
scilicet ab immunditiis carnis, et absque delicto, scilicet peccato omissionis, immaculatus, scilicet gravibus
peccatis quae sunt contra Deum, puta idolatria vel aliquid huiusmodi, et non est iniquitas in me, ut scilicet iniuste
proximos laeserim. Secundo notat in verbis eius quod Deo iniquitatem iudicii imposuerit. Iniquitas autem iudicii
solet ex odio iudicantis procedere, et quantum ad hoc commemorat Job dixisse quia querelas in me reperit ideo
arbitratus est me inimicum sibi. Supra quidem XIII 24 Job dixerat interrogative cur faciem tuam abscondis et
arbitraris me inimicum tuum? hoc autem quod dicitur querelas in me reperit non invenitur dixisse, unde haec est
additio eliud prave interpretantis verba Job. Iudicis enim odium iustum esse videtur si, certificatus de malitia
alicuius, odio eum habeat ad puniendum; sed si ex levibus querelis iudex provocetur ad odium alicuius, erit
odium iniustum; et taliter interpretabatur quod Job dixerat se a Deo inimicum reputatum esse. Secundo ad
iniquitatem iudicis pertinere videtur si alicui facultatem iustae defensionis auferat, et quantum ad hoc subdit
posuit in nervo pedes meos, idest compedivit quasi impediendo me a meis operibus. Tertio pertinet ad
iniquitatem iudicii ut quaelibet levia ad condemnationem congreget alicuius, et quantum ad hoc subdit custodivit
omnes semitas meas, quasi in singulis operibus eum observans. Haec autem Job non dixerat ad ostendendum
iniquitatem divini iudicii, sed quasi figuraliter loquens ut supra XVI expositum est, unde et ibi praemittitur
aenigmata percipite auribus vestris. Et quia hoc secundum excludit primum, subdit hoc est ergo in quo non es
iustificatus, quasi dicat: non potes te iustum dicere, quia hoc ipsum ad iniustitiam tuam pertinet quod Deo
iniustitiam imponis.
Respondebo tibi quod maior sit Deus homine. Proposuerat supra eliud ea de quibus contra Job disputare
intendebat. Verum quia Job, antequam praemissa verba diceret, praemiserat supra XIII 3 disputare cum Deo
cupio, videtur autem inconveniens cum qui anhelat ad disputandum cum superiori revocare ad hoc quod cum
inferiori disputet, antequam super praemissis cum Job disputationem eliud incipiat, de hoc ipso eum redarguit
quod cum Deo disputare cupiebat. Et primo quidem quia hoc ipsum magnae praesumptionis videtur quod aliquis
maiorem se provocet ad disputandum; unde dicit respondebo tibi, idest tuo desiderio quo disputare cum Deo
cupis, quod maior sit Deus homine, unde praesumptuosum est quod homo cupiat disputare cum Deo.
Et in hoc quidem iuste Job argueret si cum Deo disputare voluisset ad contradicendum quasi de pari; Job autem
cum Deo disputare volebat quasi ad addiscendum sicut discipulus cum Magistro, unde supra XXIII 4 dixit os
meum replebo increpationibus ut sciam verba quae mihi respondeat; quod tamen eliud interpretabatur quasi hoc
Job contentiose contra Deum dixerit, conquerendo quod ei non responderet, unde subdit adversus eum contendis
quod non ad omnia verba responderit tibi; quod quidem ex praedictis verbis Job colligere voluit, et ex hoc quod
etiam supra XIX 7 dixerat ecce clamabo vim patiens et nemo exaudiet, vociferabor et non est qui iudicet; quae
quidem verba et si qua similia superius dicta sunt, non per modum contentionis dicebantur, sed quia desiderabat
rationes divinae sapientiae cognoscere.
Ad repellendum autem praedicta verba Job quae interpretabatur eliud ac si contentiose dicta, ostendit
consequenter eliud non esse necessarium quod Deus homini ad singula verba respondeat, sed unicuique
sufficienter loquitur ad eius instructionem, unde subdit semel loquitur Deus, scilicet homini sufficienter ad eius
instructionem; unde deinceps non oportet quod ad singulas hominis interrogationes respondeat, unde subdit et
97

