Voluit igitur Job principia huius peccati excludere ut eo non involveretur, unde dicit pepigi foedus, idest in corde
meo firmavi sicut pacta firmantur, cum oculis meis, ex quorum scilicet aspectu provenit concupiscentia
mulierum, ita ab inspiciendis mulieribus abstinere ut nec cogitarem quidem de virgine, idest ut nec primum
gradum interiorem attingerem, scilicet cogitationem: videbat enim esse difficile si in primum incideret, scilicet in
cogitationem, quin in alia laberetur, scilicet in delectationem et consensum.
Deinde ostendit quare tam sollicite hoc peccatum vitaverit, et primo quidem rationem assignat ex hoc quod per
peccatum luxuriae homo maxime videtur a Deo discedere: accedit enim homo ad Deum per spirituales actus, qui
maxime impediuntur per delectationem veneream, unde subdit quam enim partem haberet Deus desuper in me?
quasi dicat: intantum in me Deus partem habet inquantum ad superiora mea mens rapitur; si vero per luxuriam
mens mea ad carnalem delectationem eiciatur, nullam partem in me Deus desuper habebit. Contingit autem
quandoque quod etiam luxuriosi ad horam aliquid de Deo spiritualiter cogitant, sed mox per delectationis
concupiscentiam ad ima revocantur, unde pars Dei in eis firma esse non potest quasi hereditas, unde subdit et
hereditatem, idest firmam possessionem, in me scilicet ad inferiora prolapso, habere non poterit omnipotens de
excelsis, idest qui in excelsis habitat; unde oportet quod hereditas eius sit in his qui sublimia petunt, scilicet
spiritualia, non autem in his qui ad carnalia descendunt. Secundo ostendit causam quare luxuriae peccatum
vitaverit ex damno quod homini infert, quod est duplex: unum quidem corporale, dum scilicet homo propter
peccatum luxuriae incurrit periculum personae et rerum, unde subdit numquid non perditio est iniquo? quasi
dicat: iniquus qui hoc peccato involvitur in perditionem vadit; aliud vero damnum est impedimentum a bonis
operibus, unde subdit et alienatio operantibus iniquitatem? quia enim vehemens delectatio magis animum ad se
trahit, inde est quod homines luxuriae dediti a bonis operibus discedunt, et etiam a bonis praedicationibus. Tertio
assignat causam quam considerat ex parte divinae providentiae quae omnia facta hominum prospicit, et sic
nullus potest a poena esse immunis, unde subdit nonne ipse considerat vias meas, idest processum meorum
operum ad remunerandum? nec solum totalem processum ipse cognoscit sed et singulas partes illius processus,
unde subdit et cunctos gressus meos dinumerat? idest omnia etiam modica quae in actibus meis reprehensibilia
videntur suo iudicio examinat, et ita non transirem pro eis impunitus.
Secundo mundat se a vitio dolositatis, utens in hoc et in omnibus subsequentibus quodam iuramento quod fit per
execrationem, dum scilicet homo si non est verum quod dicitur obligat se ad poenam, unde dicit si ambulavi,
idest si processi, in vanitate, idest in aliqua falsitate: dicuntur enim vana illa quae soliditatem non habent,
soliditas autem maxima est per veritatem. Quomodo autem ambuletur in vanitate ostendit subdens et festinavit in
dolo pes meus, idest affectus meus et quaecumque alia virtus animae est motionis principium; signanter autem
dicit festinavit in dolo, quia scilicet homo per aliquas vias dolosas intendit velociter obtinere quod per viam
veritatis cum magna difficultate obtineretur.
Quod autem aliquis absque dolo ambulet considerari potest ex inspectione rectitudinis iustitiae a qua dolosus
declinat, unde subdit appendat me in statera iusta, scilicet Deus, ut ex eius iustitia discernatur an ego in dolo
processerim. Cum autem dolus praecipue in intentione cordis consistat, ille solus potest de dolo iudicare cui patet
cordis intentio, scilicet Deus, unde subdit et sciat Deus simplicitatem meam, quae scilicet duplicitati dolositatis
opponitur; dicit autem sciat Deus, non quasi de novo cognosciturus sed quasi de novo alios scire facturus, vel
quia in ratione suae iustitiae hoc ab aeterno cognovit.
Et quia universaliter a se dolum excluserat, descendit ad quaedam specialia peccata quibus aliquis dolose rebus
alienis insidiatur, quod quidem contingit et in furto et in adulterio. In furto enim aliquis dolose insidiatur rebus
possessis a proximo, et hoc excludit a se dicens si declinavit gressus meus de via, scilicet iustitiae contemnendo
ipsam; ex quo sequitur quod homo res proximi insidioso oculo videat ad rapiendum, unde subdit si secutus est
oculus meus cor meum, idest desiderium meum, quasi dicat: si ad hoc habendum oculus meus intendit quod cor
desideravit; tertio autem contingit quod homo, contempta iustitia et intentione directa ad acquirendum quod cor
concupiscit, adhibet homo manum ad rapiendum aliena, unde sequitur et manibus meis adhaesit macula, scilicet
per ablationem rei alienae.
Iustum est autem ut si quis bona aliena rapit, etiam bona eius ab aliis diripiantur, unde subdit seram et alius
comedat, quasi dicat: si bona aliena rapui, bona mea ab aliis rapiantur, quod est execrationis iuramentum.
Solent autem homines aliena rapere ut filiis suis divitias congregent, secundum illud nah.
II 12 leo cepit sufficienter catulis suis, et ideo iustum est ut homini qui aliena rapit non solum sua diripiantur sed
etiam filii moriantur, unde subdit et progenies mea eradicetur, cui scilicet videretur rapina fuisse conservata.
In adulterio vero homo uxori proximi dolose insidiatur, in quibus insidiis quaedam cordis deceptio praecedit,
dum scilicet ratio per concupiscentiam obtenebratur, unde subdit si deceptum est cor meum super mulierem,
scilicet alienam concupiscendam; ex quo autem cor a concupiscentia mulieris vincitur, consequens est ut
mulierem concupitam quibuscumque dolis habere conetur, unde subdit et si ad Ostium vicini mei insidiatus sum,
ut scilicet eius uxore abuterer.
Iuste autem puniri videtur qui alienam uxorem adulterio polluit quod etiam eius uxor ab aliis polluatur, unde
subdit scortum alterius sit uxor mea, ut scilicet aliis se venalem exhibeat: ex quo sequitur quod alii ea abutantur,
unde subdit et super illam incurventur alii, scilicet adulterium committendo.

92

