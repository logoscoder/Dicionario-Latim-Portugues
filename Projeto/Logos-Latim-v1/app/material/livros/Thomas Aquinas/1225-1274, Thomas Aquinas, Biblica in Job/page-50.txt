Et hoc manifeste patet per apostolum Cor., ubi dicit invenimur autem et falsi testes Dei, quoniam testimonium
diximus adversus Deum quod suscitaverit Christum, quem non suscitavit si mortui non resurgunt; dicere ergo
quod Deus mortuum suscitavit, si verum non sit, contra Deum est quamvis videatur divinae virtutis ostensivum,
quia est contra Dei veritatem. Sic igitur qui ad Deum defendendum mendacium assumunt non solum praemium
non accipiunt quasi ei placentes, sed etiam poenam merentur quasi contra Deum agentes, et ideo subdit ipse vos
arguet quoniam in abscondito faciem eius accipitis; et dicit in abscondito quia licet viderentur exterius causam
Dei agere quasi Dei iustitiam cognoscentes, tamen in conscientiis eorum hoc erat quod nesciebant qua iustitia
Job punitus esset, et sic quantum ad cordis eorum absconditum faciem Dei accipiebant dum eius iustitiam falso
defendere nitebantur.
Quomodo autem eos arguet, ostendit subdens statim ut se commoverit, turbabit vos, quasi dicat: vos quia modo
adversitatem non patimini tranquilla mente de Dei iustitia disputatis, sed si super vos veniat tribulatio - quam
commotionem Dei nominat eo modo loquendi quo punitio in Scriptura ira Dei nominatur - mens vestra
conturbabitur, et praecipue cum in veritate solidata non sit. Et quia non alia bona vel mala reputabant nisi haec
temporalia, dum a peccatis cavebant ne mala eis supervenirent, propter solum timorem praesentium malorum
Deo servire velle videbantur, et ideo subdit et terror eius irruet super vos, quasi dicat: illud propter quod tantum
Deum timetis vobis superveniet, scilicet adversitas praesens, secundum illud quod dicitur prov. X 24 quod timet
impius veniet super eum. Et quia ipsi vane Job promiserant quod etiam post mortem in memoria hominum
remaneret, ipse contrarium eis promittit quasi eos irridens, dicens memoria vestra comparabitur cineri: sicut
enim cinis post consumptionem lignorum ad modicum durat, ita fama hominis post mortem cito pertransit, unde
expectare famam post mortem vanum videtur. Promiserant etiam ei immunitatem et reverentiam quandam
habendam ad eius sepulcrum post mortem, sed hoc etiam pro nihilo ducens contrarium eis promittit dicens et
redigentur in lutum cervices vestrae, per cervices eorum potentiam et dignitatem designans, quas dicit esse
redigendas in lutum, idest in rem contemptibilem et infirmam.
Tacete paulisper ut loquar etc.. Postquam Job correxerat amicorum processum qui mendaciis divinam iustitiam
defendere nitebantur, nunc procedit ad eorum falsa dogmata destruenda sub figura divinae disputationis, et primo
petit audientiam quasi grandia dicturus, dicens tacete paulisper ut loquar quaecumque mihi mens suggesserit; hoc
addit ne forte dicerent: tu inania loqueris et ideo non es audiendus, sed paulisper audire quicquid aliquis loquatur
non est durum; vel hoc addit ad designandum quod non componendo mendacia vel adinveniendo dolos locuturus
sit sed illud quod habet in mente.
Duo autem imposuerant Job eius amici, scilicet impatientiam et iactantiam, quorum utrumque a se excludit ne
videatur in sequenti disputatione vel ex ira vel ex superbia locuturus. Considerandum est autem quod impatientia
contingit ex tristitiae superabundantia non moderatae per rationem, superabundans autem tristitia desperationem
inducit; ex desperatione autem contingit quod homo salutem et corporis et animae parvipendit: ut ergo a se
impatientiam excludat, dicit quare lacero carnes meas dentibus meis? quasi dicat: nulla est ratio quare de
corporis salute desperem per impatientiam ad modum eorum qui, desperantes de corporali vita, fame oppressi
carnes suas comedunt; et iterum quare animam meam porto in manibus meis? idest nulla est ratio quare salutem
animae meae parvipendam: illud enim quod in manibus portatur de facili amittitur, unde videtur quod eius
amissio non multum timeatur: quae enim aliquis amittere timet diligenter abscondit. Et rationem quare nec per
impatientiam carnem lacerare debeat nec animam in manibus portare, subdit dicens etiam si occiderit me in ipso
sperabo, quasi dicat: non credatis quod propter mala temporalia quae patior de Deo sperare cessaverim; si enim
spes mea esset de Deo propter bona temporalia tantum, cogerer desperare - sicut supra dixit desperavi -, sed quia
spes mea de Deo est propter bona spiritualia quae manent post mortem, etiam si me usque ad occisionem
afflixerit spes quam de ipso habeo non cessabit. Sed quia inordinata spes in praesumptionem degenerat, propter
hoc subdit verum tamen vias meas in conspectu eius arguam, quasi dicat: non sic spero in ipso quasi ab ipso
liberandus etiam si in peccatis perseveravero, sed quia me liberabit si peccata mea reprehendero, et hoc est quod
subditur et ipse erit salvator meus, si scilicet peccata mea mihi displicuerint. Quare autem salvet eos qui in
conspectu eius vias suas arguunt, ostendit subdens non enim veniet in conspectu eius omnis hypocrita, idest
simulator qui cum sit iniquus se tamen iustum profitetur et vias suas non arguit coram Deo: unde non veniet in
conspectu eius ut Deum videat in quo ultima salus hominis consistit, sicut infra magis exponet, veniet tamen in
conspectu eius quasi ab eo iudicandus. Sic igitur non solum impatientiam a se exclusit sed etiam
praesumptionem innocentiae, dum profitetur quod vias suas arguit coram Deo, ut sic omnis amicorum calumnia
cesset.
Deinde ingressurus disputationem, primo reddit auditores attentos dupliciter: uno quidem modo per
occultationem dicendorum - cum enim ea quae dicenda sunt difficilia profitemur, auditores attentiores redduntur
-, unde dicit audite sermonem meum et aenigmata percipite auribus vestris: aenigma dicitur sermo obscurus qui
aliud praetendit in superficie et aliud interius significat; alio vero modo ex certitudine veritatis eorum quae
dicenda sunt, unde subdit si fuero iudicatus, scio quod iustus inveniar, quod quidem non dicit de iustitia vitae,
cum supra dixerit vias meas in conspectu eius arguam, sed de veritate doctrinae de qua quasi in iudicio
contendebatur; ille autem in iudicio invenitur iustus pro quo sententia fertur: unde cum aliquis disputando verum
dicere demonstratur, quasi in iudicio iustus invenitur.
50

