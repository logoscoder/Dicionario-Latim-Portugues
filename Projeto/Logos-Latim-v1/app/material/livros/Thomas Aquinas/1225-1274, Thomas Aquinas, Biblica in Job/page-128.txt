cedere divini iudicii, Job humiliter se convictum reputans respondet: primo quidem confitendo divinam
excellentiam quantum ad potentiam, unde dicit respondens autem Job Domino dixit: scio quia omnia potes, et
etiam quantum ad scientiam, unde subdit et nulla te latet cogitatio.
Per quorum primum confitebatur quod Deus poterat adversitatem removere a diabolo inductam, quem Dominus
sub figura vehemot et Leviathan descripserat; per secundum autem recognoscit se interius fuisse aliqua
cogitatione superba pulsatum, quod Deum non latuisse recognoscit, et ideo consequenter invehitur contra eos qui
divinam providentiam negant dicens quis est iste qui celat consilium absque scientia? idest quis est tam
praesumptuosus et stultus qui dicit humanum consilium posse celari a Deo absque hoc quod Deus illud
cognoscat? ex consideratione autem divinae excellentiae procedit ad considerationem propriae culpae cum subdit
ideo insipienter locutus sum, scilicet debitam reverentiam non exhibens divinae excellentiae in meis verbis, et
quae ultra modum excedunt scientiam meam, scilicet discutiendo divina iudicia. Et quia insipienter locutus sum,
de cetero loquar sapienter, unde subdit audi et ego loquar, meam scilicet culpam confitendo; et quia locutus sum
quae excedunt scientiam meam, de cetero de ea non audeo loqui sed solum de his te interrogare, unde subdit
interrogabo te, scilicet petendo, orando, pulsando, et responde mihi, scilicet interius instruendo. Quare autem sic
mutatus sit ostendit subdens auditu auris audivi te, scilicet olim cum insipienter loquerer, nunc autem oculus
meus videt te, idest plenius te cognosco quam prius, sicut id quod videtur oculis certius cognoscitur quam quod
aure auditur: profecerat enim tum ex percussione tum ex revelatione divina. Quanto autem aliquis magis Dei
iustitiam considerat tanto plenius culpam suam recognoscit, unde subdit idcirco ipse me reprehendo, propriam
scilicet culpam considerando. Et quia non sufficit culpam confiteri nisi sequatur satisfactio, ideo subdit et ago
paenitentiam in favilla et cinere, in signum scilicet fragilitatis naturae corporeae: convenit enim humilis
satisfactio ad expiandam superbiam cogitationis.
Quia ergo superius Dominus redarguerat eliud et etiam Job, nunc tertio redarguit amicos eius, inter quos
praecipuus erat eliphaz - quod patet ex hoc quod primo loqui inceperat -, unde dicitur postquam autem locutus
est Dominus verba haec ad Job, dixit ad eliphaz themanitem: iratus est furor meus in te et in duos amicos tuos,
scilicet baldath et sophar.
Ubi considerandum est quod eliud ex imperitia peccaverat, Job autem ex levitate, et sic neuter eorum graviter
peccaverat: unde nec Dominus dicitur iratus fuisse contra eos, sed contra tres amicos Job graviter dicitur fuisse
iratus quia graviter peccaverant perversa dogmata asserendo, ut supra habitum est, unde subdit quoniam non
locuti estis coram me rectum, idest fidelia dogmata, sicut servus meus Job, qui scilicet a veritate fidei non
recessit.
Pro gravibus autem peccatis expiandis antiqui consueverunt sacrificia offerre, unde subdit sumite igitur vobis
septem tauros et septem arietes, quia scilicet ipsi erant duces populorum; septenarius autem est numerus
universitatis, unde septenarius sacrificiorum competit ad gravium delictorum expiationem. Sed quia infideles per
fideles Deo reconciliari debent, subdit et ite ad servum meum Job, ut scilicet eo mediante mihi reconciliemini, et
offerte pro vobis holocaustum, ut scilicet vos satisfaciatis qui peccastis.
Sed vestra satisfactio indiget fidelis viri patrocinio, unde subdit Job autem, servus meus, orabit pro vobis, qui
scilicet dignus est exaudiri propter suam fidem, unde subdit faciem eius, scilicet deprecantis, suscipiam, scilicet
exaudiendo eius orationem, ut non imputetur vobis stultitia, scilicet infidelis dogmatis; et hoc exponit subdens
neque enim locuti estis coram me rectum sicut servus meus Job.
Accepta autem spe veniae, impleverunt quod eis fuerat mandatum, unde sequitur abierunt ergo eliphaz
themanites et baldath suites et sophar Naamathites, et fecerunt sicut locutus fuerat Dominus ad eos.
Et ita per oboedientiam et humilitatem suam digni facti sunt ut pro eis oratio Job exaudiretur, unde sequitur et
suscepit Dominus faciem Job, rogantis scilicet pro amicis suis. Nec solum humilitas amicorum efficaciam
praestitit eius orationi sed etiam humilitas propria, unde subditur Dominus quoque conversus est, scilicet a furore
in clementiam, ad paenitentiam Job, cum oraret pro amicis suis: dignum enim erat ut qui pro suo levi peccato
humiliter paenitebat etiam aliis graviter peccantibus veniam impetraret.
Plus autem prodest unicuique sua paenitentia quam aliis, unde si oratio et paenitentia Job meruit amotionem
indignationis divinae ab amicis, multo decentius fuit ut etiam ipse ab adversitate liberaretur.
Et quamvis Job spem suam non referret ad prosperitatem temporalem recuperandam sed ad consequendam
futuram felicitatem, Dominus tamen ex abundanti etiam prosperitatem temporalem ei restituit, secundum illud
Matth. VI 33 primum quaerite regnum Dei et iustitiam eius, et haec omnia adicientur vobis. Et hoc quidem
tempori congruum erat propter statum veteris testamenti in quo temporalia bona promittebantur, ut sic per
prosperitatem quam recuperaverat aliis daretur exemplum ut converterentur ad Deum; erat etiam congruum
personae ipsius Job, cuius apud aliquos opinio laesa erat propter multiplices adversitates quae supervenerant ei,
et ideo ut ei famam restitueret, ad statum maioris prosperitatis eum reduxit, unde sequitur et addidit quoque
Dominus omnia quaecumque fuerant Job duplicia. Inter adversitates autem Job quasi praecipua erat quod fuerat
ab amicis suis desertus, et ideo huius adversitatis primo remedium ponitur cum dicitur venerunt autem ad eum
omnes fratres sui et universae sorores suae et cuncti qui noverant eum prius, in quo designatur recordatio
pristinae amicitiae, et comederunt cum eo panes in domo eius, in quo designatur reditus ad antiquam
familiaritatem, et moverunt super eum caput, scilicet compatiendo afflictioni ipsius. Et quia non solum oportet
128

