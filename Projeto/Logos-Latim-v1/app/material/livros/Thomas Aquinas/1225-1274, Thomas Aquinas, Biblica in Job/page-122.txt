extendi non possunt: et per hoc significatur obstinatio diaboli qui a proposito suae malitiae retrahi non potest, et
crudelitas eius per quam ab exteriori hominum nocumento non cessat.
Haec autem quae figuraliter dicta sunt exponit Dominus subdens ipse, scilicet Satan de quo praedicta
metaphorice dicta sunt, est principium viarum Dei, idest operum eius. Et si quidem hoc referatur ad opera
creationis, hoc ea ratione dicitur quia Satan inter primas creaturas est conditus, vel etiam quia secundum
quosdam fuit excellentior inter ceteras creaturas; sed convenientius proposito videtur ut per vias Dei intelligamus
opera providentiae eius.
Considerandum est autem quod Deo unum solum opus est proprium suae bonitati conveniens, scilicet benefacere
et miserere; quod autem puniat et adversitates inducat, hoc contingit propter malitiam creaturae rationalis, quae
primo est in diabolo inventa et per eius suggestionem est ad homines derivata, et ideo signanter dicit quod ipse
est principium viarum Dei, idest quod Deus diversis viis utatur, scilicet benefaciendo et puniendo. Et ne credatur
sic esse principium viarum Dei quod per se ipsum sit potens ad nocendum, hoc excludit subdens qui fecit eum,
scilicet Deus, applicabit gladium eius, idest noxiam operationem ipsius; voluntas autem nocendi est diabolo a se
ipso, propter quod dicitur gladius eius, sed effectum nocendi non habet nisi ex voluntate vel permissione divina.
Et quia dixerat quod fenum sicut bos comedit, ostendit unde fenum accipiat ad edendum, unde subdit huic
montes herbas ferunt, per quod intelligitur quod sublimes in hoc saeculo et superbi afferunt diabolo suae
delectationis seu refectionis materiam. Et quomodo hoc sit, ostendit subdens omnes bestiae agri ludent ibi: sicut
enim ad litteram in montibus silvestria animalia congregantur ad securitatem et otium, ita sub quadam sublimium
virorum protectione homines bestialiter saevientes securi requiescunt, quod significatur Dan. IV 9 ubi dicitur
quod subter arborem, per quam significatur regia dignitas, habitabant animalia et bestiae.
Deinde describit mansionem ipsius. Ubi considerandum est quod, sicut Aristotiles dicit in V animalium,
elephantes in solitudinibus manent et maxime circa fluvios; et quia circa fluvios solent esse arundineta et salices
et loca umbrosa, ideo ad designandam elephantis mansionem dicit sub umbra dormit in secreto calami in locis
humentibus. Et quia hoc animal non qualemcumque umbram quaerit sed condensam, subdit protegunt umbrae
umbram eius, ut scilicet inferior umbra per superiorem umbram contra aestum defendatur; et causam facientem
umbram designat subdens circumdant eum salices torrentis, nam salices densiorem umbram faciunt et
frigidiorem quam arundines. Inhabitat autem ad litteram hoc animal umbrosa loca, quia est animal
melancholicum et siccae complexionis et habitat in terris calidis, unde contra calorem et siccitatem aestus quaerit
refrigerium humiditatis et umbrae.
Per quod designatur quod gladius diaboli non solum effectum habet in montibus, idest in superbis, qui ei et ipsi
herbas ferunt et bestias agri ludentes sustinent, sed etiam in hominibus qui in otio quasi in umbra vivunt, quam
sibi multiplici studio continuare procurant ut sic umbrae protegant umbras, et qui in deliciis quasi in locis
humentibus nutriuntur.
Propter eandem autem causam propter quam hoc animal humentia et umbrosa loca quaerit, etiam multum de
aqua potat, unde Aristotiles dicit in VII de animalibus quod iam quidam elephas bibit aquae metretas
macedonicas quatuordecim pro semel et iterum sero alias octo; et ideo ad describendum magnitudinem potus
eius subdit absorbebit fluvium et non mirabitur, quia scilicet consuevit multum bibere, et iterum postquam
multum bibit expectat alium multum potum, unde subdit habet fiduciam quod influat iordanis in os eius, qui
scilicet est fluvius notus in terra illa ubi haec dicebantur.
Et haec quidem hyperbolice dicuntur secundum quod referuntur ad elephantem; secundum autem quod
referuntur ad diabolum, in cuius figura haec dicuntur, significatur eius praesumptio qua se confidit de facili sibi
incorporare per consensum omnes homines instabiles, etiam si habeant aliquam Dei cognitionem; ad quod
significandum inducitur specialiter de iordane, qui est fluvius in terra in qua vera Dei cognitio habebatur: in his
enim tribus generibus hominum maxime gladius diaboli habet effectum, scilicet in superbis, voluptuosis et
instabilibus seu curis saeculi deditis, qui possunt per fluvium designari.
Aliqui tamen sunt qui a diabolo non superantur sed potius contra ipsum victoriam obtinent, quod quidem
principaliter competit Christo, de quo dicitur Apoc. V 5 ecce vicit leo de tribu Iuda; consequenter autem convenit
aliis per gratiam Christi, secundum illud I ad Cor. XV 57 Deo autem gratias, qui dedit nobis victoriam per
Dominum nostrum Iesum Christum. Et hanc quidem victoriam describit Dominus sub similitudine venationis
elephantis, dicens in oculis eius quasi hamo capiet eum, scilicet venator, per quem Christus et sui significantur.
Dicitur esse unus modus venationis elephantum quod fit fovea subterranea in via elephantis, in quam incidit
ignoranter, ad quam veniens unus venator percutit et pungit ipsum; alter autem venatorum veniens percutit
primum venatorem et amovet eum ne percutiat elephantem et dat ei comedere hordeum, quod cum ter vel quater
fecerit diligit se liberantem et ei deinceps oboediens mansuescit, et sic capiuntur per cibum eis oblatum sicut
pisces hamo. Est autem et alius modus venationis elephantum, ut Aristotiles dicit in VIII de animalibus, ubi dicit
quod homines venatores domesticos elephantes equitant et persequuntur elephantes silvestres et pungunt eos cum
quibusdam instrumentis; et ad hoc potest pertinere quod subditur et in sudibus perforabit nares eius, in quibus
scilicet habent carnem magis sensibilem, et ideo magis ibi punguntur a venatoribus. Per hoc autem mystice
designatur quod Christus diabolum superavit, ostendens ei naturam infirmam ut sic quasi hamo ab eo caperetur,

122

