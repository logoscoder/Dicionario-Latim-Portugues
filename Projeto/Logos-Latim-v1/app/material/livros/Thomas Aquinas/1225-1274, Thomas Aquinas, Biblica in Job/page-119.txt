Respondens autem Dominus Job de turbine etc..
In praecedentibus Dominus per commemorationem mirabilium quae apparent in eius effectibus demonstravit
suam sapientiam et virtutem, ut ex hoc manifestum sit quod nullus homo nec sapientia nec potestate potest cum
Deo contendere; nunc autem ulterius procedit ad arguendum Job de hoc quod suam iustitiam commemoraverat,
quod aliquibus sonare videbatur in derogationem divini iudicii. Praemittitur etiam modus divinae locutionis cum
dicitur respondens autem Dominus Job de turbine dixit, et excitatio attentionis cum subditur accinge sicut vir
lumbos tuos, et petitio responsionis cum subditur interrogabo te et indica mihi: quae quia supra exposita sunt, hic
iterare non oportet expositionem eorum.
Est autem considerandum quod Job suam iustitiam commemorando non intendebat imponere iniquitatem divino
iudicio, sicut tres amici eius et eliud perverse intelligebant, sed intendebat ostendere quod non erat punitus in
ultionem peccatorum sicut ei imponebant, sed ad probationem sicut supra XXIII 10 dixerat probabit me quasi
aurum quod per ignem transit; verum tamen hoc ipsum reprehensibile videbatur, quod sic suam iustitiam
commendabat quod aliis videbatur hoc redundare in derogationem divinae iustitiae, unde subdit numquid irritum
facies iudicium meum? quasi dicat: numquid hoc tibi videtur ut commendando tuam iustitiam facias ab
hominibus reputari irritum, idest falsum, esse meum iudicium? falsitas autem iudicii est condemnatio iudicantis
qui iniquum iudicium profert vel ex ignorantia vel ex malitia, unde subdit et condemnabis me ut iustificeris?
quasi dicat: numquid intantum vis te ostendere iustum quod ego apud alios condemnabilis videar? est autem
notandum quod si fuerint duo aequales, si oporteat alteri culpam imponi, non est reprehensibile si alter eorum a
culpa imposita se expurget quamvis alter culpabilis in aliorum opinione remaneat, quia homo plus se quam alium
naturaliter diligit; sed ubi est tanta distantia quanta est Dei et hominis, potius homo debet pati culpam iniuste in
se referri quam quod iniuste referatur in Deum: et ideo Dominus ad arguendum Job proponit excellentiam Dei
super homines, quae quidem excellentia ex eius effectibus manifestatur. Sed quia nunc agitur de comparatione
iustitiae quae proprie non attenditur respectu irrationabilium rerum, ideo ad ostendendum divinam excellentiam
accipit effectus quos Deus operatur in rationabilibus creaturis, qui quidem effectus secundum duo considerari
possunt: uno modo secundum virtutis suae operationem, et quantum ad hoc dicit si habes brachium sicut Deus:
per brachium enim potentia divinae virtutis exprimitur, quo quidem brachio utitur et ad sustentationem bonorum,
secundum illud Is. XL 11 in brachio suo congregabit agnos, et ad punitionem malorum, secundum illud Luc. I 51
fecit potentiam in brachio suo, dispersit superbos mente cordis sui. Alio modo operatur Deus in rationabilibus
creaturis per suae sapientiae doctrinam, quam propter eius excellentiam tonitruum nominat, et quantum ad hoc
subdit et si voce simili tonas: hoc autem tonitruo utitur Deus ad instructionem bonorum, secundum illud supra
XXVI 14 cum vix parvam stillam sermonum eius audierimus, quis poterit tonitruum magnitudinis eius intueri? et
ad terribilem increpationem malorum, secundum illud Psalmi vox tonitrui tui in rota, et postea sequitur commota
est et contremuit terra.
Ex huiusmodi autem effectibus excellentiam divinam demonstrat quantum ad tria: primo quidem quantum ad
decorem cum dicit circumda tibi decorem, quasi dicat: si tam potens es in effectibus sicut Deus, attribuas tibi
eius decorem, unde signanter dicit circumda tibi: Deus enim non habet circumdatum decorem quasi
superadditum eius essentiae sed ipsa essentia eius est decor, per quem intelligitur ipsa claritas sive veritas, et
puritas sive simplicitas, et perfectio essentiae eius; sed homo non potest habere decorem nisi circumdatum, quasi
participando ipsum a Deo ut superadditum suae essentiae.
Secundo tangit divinam altitudinem cum subdit et in sublime erigere: attenditur autem divina sublimitas non loco
quia Deus loco non comprehenditur, sed perfectione et virtute quia quicquid de eo dicitur convenit ei in summo;
huiusmodi autem sublimitas Deo essentialiter convenit, unde ad eam non erigitur sed in ea immobiliter manet;
homo autem secundum suam naturam est infimae condicionis, unde ad illam sublimitatem divinam pervenire
non posset nisi se supra se sublevando, et ideo signanter dicit in sublime erigere. Tertio tangit eius gloriam cum
subdit et esto gloriosus: gloria quidem importat notitiam de bonitate alicuius, unde Ambrosius dicit quod gloria
est clara cum laude notitia; bonitas autem Dei infinita est, cuius notitia perfecta non est nisi apud Deum, et ideo
gloria in solo Deo est inquantum se ipsum cognoscit, ad quam gloriam homo pervenire non potest nisi
participando cognitionem divinam, secundum illud Ier. IX 24 in hoc glorietur qui gloriatur, scire et nosse me, et
ideo signanter dicit esto gloriosus, quia homo essentialiter hanc gloriam non habet.
His igitur positis quae pertinent ad excellentiam divinae potestatis et naturae, procedit ulterius ad
commemorandum divinos effectus in rationabilibus creaturis et quantum ad bonos et quantum ad malos; sed
sciendum est quod effectus quos Deus operatur in sublimationem iustorum magis attribuuntur misericordiae,
quos autem operatur in punitionem malorum proprie attribuuntur iustitiae: et ideo quia nunc agitur de iustitia,
primo breviter tangit effectum divinae operationis quantum ad bonos cum dicit et speciosis induere vestibus.
Omnes enim boni tam Angeli quam homines speciosi sunt ex participatione divinae sapientiae et iustitiae, et
sicut homo ornatur ex specioso vestimento, ita omnis decor sanctorum Angelorum et hominum redundat in
ornatum Dei inquantum ex hoc Dei bonitas commendatur, per modum quo dicitur Is. XLIX 18 his omnibus velut
ornamento vestieris. Est autem considerandum quod hoc ad misericordiam Dei pertinet quod sanctos suos faciat
speciosos, sed quod eorum decore utatur ad suam gloriam ad iustitiam pertinet de qua nunc loquitur, et ideo non
dicit speciosas fac vestes sed speciosis induere vestibus.
119

