Deinde diffusius ostendit effectus divinae iustitiae quos exercet in malos, et primo hoc prosequitur quantum ad
homines. Sciendum est autem quod omnis malitia hominum a superbia initium habet, secundum illud Eccli. X 15
initium omnis peccati superbia; inter cuncta etiam vitia Deus maxime superbiam detestatur, unde dicitur Iac. IV
6 quod Deus superbis resistit, et hoc ideo quia superbi quasi Deo rebellant dum ei humiliter subdi non volunt, et
ex hoc in omnia peccata incidunt divinis praeceptis contemptis - unde et terreni principes maxime detestantur
rebelles -, et ideo Dominus specialiter commemorat effectum suae potentiae quem contra superbos exercet. Est
autem duplex genus superborum: quidam enim ex bonis quae habent se super alios efferunt, sicut ille qui dicebat
Luc. XVIII 11 non sum sicut ceteri hominum, et hi proprie superbi dicuntur, ut ipsum nomen sonat; est autem
propria superborum poena discordia, quia dum quilibet alii superesse nititur et subici recusat, ad invicem
concordare non possunt, unde dicitur Prov. XIII 10 inter superbos semper iurgia sunt, et ad hoc designandum
dicit disperge superbos in furore tuo, quasi dicat: exerce officium Dei quod est dispergere superbos ut in unum
convenire non possint; per furorem autem Dei intelligitur gravis vindicta.
Aliud autem genus superborum est qui sibi arrogant id quod supra ipsos est, et hi proprie arrogantes dicuntur,
unde dicitur Ier. XLVIII 29 arrogantiam et altitudinem cordis illius ego scio, ait Dominus, et quod non sit iuxta
eam virtus eius; horum autem poena propria est deiectio: cum enim volunt se erigere supra posse, consequens est
quod periculose corruant, secundum illud Psalmi deiecisti eos dum allevarentur, unde subdit et respiciens
omnem arrogantem humilia, idest deicias ex prospectu tuae providentiae.
Communis autem utrorumque prima poena est confusio, quia cum non possint consequi altitudinem quam
praetendebant, confunduntur apparente defectu eorum, unde subdit respice cunctos superbos et confunde eos,
unde et supra XX 6 dictum est si ascenderit usque in caelum superbia eius, quasi sterquilinium in fine perdetur.
Secunda autem poena eorum est eorum destructio, quam designat subdens et contere impios in loco suo.
Superbos impios nominat quia, sicut Eccli. X 14 dicitur, initium superbiae hominis est apostatare a Deo, quod
repugnat divino cultui qui pertinet ad pietatem; conveniens autem poena est superborum quod conterantur: quod
enim conteritur, quadam violentia fortioris corporis in minimas partes resolvitur; iustum est autem ut superbi qui
se inordinate magnos existimant, fortiori virtute, scilicet divina, ad minimum deducantur. Signanter etiam addit
in loco suo, ut ostendatur quod id in quo confidunt eos liberare non potest: unumquodque enim in suo loco
conservatur, unde multitudo divitiarum vel status dignitatis, vel si quid aliud huiusmodi est in quo homo
confidat, locus eius dici potest; quibus non obstantibus superbus a Deo conteritur, ut quasi in loco suo contritus
videatur. Tertia poena est quod postquam sunt ad minimum redacti claritas famae eorum cessat: iustum est enim
ut qui gloriae pompam quaerebant ab hominum memoriis deleantur, secundum illud Prov. Nomen impiorum
putrescet, unde sequitur abscondes eos in pulvere, idest facies eos obscuros propter statum vilitatis ad quem
deducentur.
Quod autem addit simul potest ad duo referri, videlicet ad hoc quod omnes superbi simul talem finem patiuntur,
et ad hoc quod non successive superbi depereunt sed simul, idest subito, deiciuntur.
Quarta autem poena eorum est ut non solum ipsi ab aliis non cognoscantur sed etiam bona de quibus
superbierunt agnoscere non sinantur, unde subdit et facies eorum, per quas scilicet virtutes eorum cognoscitivae
significantur eo quod visus hominis in facie ponitur, demerge in foveam, idest in profundum inferni; et loquitur
de damnatione mortis secundae per similitudinem mortis primae, per quam homines in corporalem pulverem
reducuntur in foveam demersi.
Haec autem Dominus praemiserat quasi propria sua opera; eius autem proprium est ut non egeat alieno auxilio,
quod homini convenire non potest sicut nec potest praedicta opera exercere, unde subdit et ego confitebor quod
salvare te possit dextera tua, quasi dicat: si praedicta opera facere potes quae sunt Dei solius, potes tibi
rationabiliter attribuere quod divino auxilio non egeas ad salutem; sed sicut illud non potes, ita nec hoc; unde
non debes de tua iustitia gloriari.
Ecce vehemot quem feci tecum etc.. Supra Dominus narraverat effectus virtutis suae quos in malis hominibus
operatur, nunc autem accedit ad describendum malitiam diaboli. Manifestum est autem ex praemissis quod apud
Job et amicos eius eadem erat opinio de Daemonibus quam nunc ecclesia catholica tenet, ut scilicet ex angelica
dignitate per peccatum corruerint, unde supra IV 18 dictum est ecce qui serviunt ei non sunt stabiles. Et sicut
homo per peccatum decidit a dignitate rationis et contra rationem agens irrationabilibus comparatur, ita etiam
diabolus per peccatum avertens se a supremis et intelligibilibus bonis, dum principatum super inferiora et terrena
appetiit, animalibus brutis comparatur, in quorum effigie frequenter Daemones apparent hominibus, Deo id
providente ut tales figuras corporum sinantur assumere per quas eorum condicio designetur.
Est autem considerandum quod sicut Angeli in sua dignitate remanentes excellentiam quandam habent supra
hominum dignitatem, unde et in fulgentiori quadam claritate apparent hominibus, ita etiam Daemones
excellentiam quandam et principatum in malitia supra homines habent, et ideo sub figura quorundam
excellentium et quasi monstruosorum animalium describuntur. Inter omnia autem animalia terrestria excellit
elephas magnitudine et virtute, inter animalia vero aquatica excellit cetus: et ideo Dominus describit diabolum
sub figura elephantis et ceti, ut hoc nomen vehemot, quod significat animal, referatur ad elephantem qui inter
cetera animalia terrestria, quae communius animalia dicuntur, quendam principatum tenet propter corporis

120

