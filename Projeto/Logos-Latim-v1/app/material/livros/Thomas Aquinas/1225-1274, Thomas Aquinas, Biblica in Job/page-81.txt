Respondens autem Job dixit: cuius adiutor es etc.. Baldath in verbis praemissis Job convincere voluit ex
consideratione divinae potestatis omnibus tremendae, respectu cuius nullus homo potest iustitiam aut
innocentiam praetendere ut se asserat absque peccato punitum; unde Job triplicem responsionem subiungit,
quarum prima specialiter est contra baldath qui Job terrere conatus fuerat ex consideratione divinae potestatis.
Solent autem homines non ratione contra aliquem condemnatum utentes, sed iudicis potentiam et sapientiam
allegantes, hoc facere in iudicis favorem; adhibetur autem favor alicui personae dupliciter: uno modo propter
defectum potentiae illius cui favetur, alio modo propter defectum sapientiae; quantum ergo ad primum dicit
cuius adiutor es? numquid imbecillis? quasi dicat: haec quae locutus es non secundum viam rationis sed quasi in
Dei favorem, numquid ad hoc dixisti ut Deo ferres auxilium quasi infirmo? adiuvare autem videtur aliquem qui
eius operationem defendit, unde subdit et sustentas brachium eius qui non est fortis? quasi dicat: numquid vis tu
his verbis defendere Dei operationem qua punitus sum ab eo, ac si ipse non esset fortis ad se defendendum?
deinde quantum ad favorem qui alicui adhibetur propter defectum sapientiae, considerandum est quod hic favor
est duplex: unus quidem ex hoc quod consilium datur alicui circa res agendas, et quantum ad hoc dicit cui dedisti
consilium? videtur aliquis alicui consilium dare quando eius causam sine ratione defendit; non autem consilio
indiget Deus, qui est in sapientia perfectus, unde subdit forsitan illi qui non habet sapientiam? quasi dicat:
numquid dubitas Deum sapientiam non habere ut tam stulte pro eo loquaris? qui autem sapienti consilium dat
videtur hoc facere ad sapientiam ostendendam, unde subdit et prudentiam tuam ostendisti plurimam? quasi dicat:
numquid per hoc voluisti tuae prudentiae abundantiam ostentare? alius autem modus favoris contra defectum
sapientiae est ut quis instruat ignorantem circa scibilia, et quantum ad hoc subdit quem docere voluisti? visus es
enim Deum docere dum eius potentiam contra me allegasti, sed ipse doceri non indiget qui est totius humanae
scientiae causa, unde subdit nonne eum qui fecit spiramentum, idest qui creavit humanam animam per quam
homo et intelligit et spirat? una enim et eadem anima est quae per intellectum scientiam percipit et per alias vires
corpus vivificat.
Deinde ne videatur in aliquo potentiae Dei derogare, commendat ipsam multo diffusius quam baldath enumerans
multos effectus divinae potentiae, et incipit ab his quae potenter fecit in genere humano circa diluvium. Legitur
enim Gen. VI 4 quod gigantes erant super terram in diebus illis, et postea subditur cumque vidisset Deus terram
esse corruptam, omnis quippe caro corruperat viam suam super terram, dixit ad Noe: finis universae carnis venit
coram me, et postea subdit ecce ego adducam aquas diluvii super terram et interficiam omnem carnem. Hunc
ergo effectum divinae potentiae ostendit subdens ecce gigantes, scilicet antiqui, gemunt, scilicet in poenis
inferni, sub aquis, idest qui fuerunt submersi aquis diluvii; et quia non soli ipsi perierunt sed multi alii cum eis et
tunc et postea, subiungit et qui habitant cum eis, scilicet similiter gemunt, scilicet a virtute potestatis ipsius.
Et ne aliquis crederet quod divina providentia se extenderet solum ad iudicandos homines in hac vita, non autem
post mortem sicut amici Job sentire videbantur, ad hoc excludendum subdit nudus est infernus coram illo, quasi
dicat: ea quae in inferno aguntur conspicua sunt oculis eius et secundum eius iudicium aguntur; unde ad huius
expositionem subdit et nullum est operimentum perditioni, idest his qui sunt perditi in inferno, ut possint ab
oculis Dei occultari sicut occultantur a nobis.
Deinde enumerat effectus divinae providentiae in rebus naturalibus, et incipit ab extremis, scilicet a caelo et a
terra, in quorum utroque aliquid apparet ex divina potentia institutum quod humanas vires excedit. Secundum
autem id quod sensibiliter apparet, videtur caelum extensum esse super terram sicut quoddam tabernaculum,
terram autem esse sub caelo sicut tabernaculi pavimentum; quicumque autem tabernaculum erigit, aliquid
supponit quo tabernaculum sustentatur, sed hoc in caelo non apparet: non enim videtur aliquid caelum sustentans
nisi virtus divina, unde dicit qui extendit Aquilonem super vacuum. Per Aquilonem intelligit superius
hemisphaerium quoad nos: nobis enim aquilonaris polus supra horizontem elevatur, Australis vero sub horizonte
deprimitur, unde dicit Aquilonem extendi super vacuum, quia sub superiori hemisphaerio caeli nihil nobis
apparet nisi spatium aere plenum, quod vulgares homines reputant vacuum: loquitur enim secundum
aestimationem vulgarium hominum, prout est moris in sacra Scriptura.
Similiter etiam qui pavimentum iacit super aliquid ipsum firmat; terra autem quae est quasi caeli fundamentum
non apparet super aliquid firmata quod eam possit sustentare, sed sola Dei potentia sustinetur, unde subdit et
appendit terram super nihilum.
Haec autem non ita dicuntur quasi caelum sit ponderosum ut indigeat sustentamento ne cadat, aut terra possit
descendere nisi usque ad centrum, sed ipsas naturales virtutes quibus corpora in suis locis naturaliter continentur
ex divina potestate processisse significat: sicut enim motus violentus est a potestate humana, ita inclinatio
naturalis est ex virtute divina quae est naturae principium.
Deinde enumerat effectus divinae potentiae in spatio medio quod est inter caelum et terram, et primo in aere, in
quo hoc admirabile videtur quod aqua in aere suspenditur vaporabiliter elevata, et non tota simul cadit sed
guttatim ut apparet in pluviis, unde dicit qui ligat aquas in nubibus suis, idest eius virtute causatis, ut non
erumpant, scilicet aquae pluviarum, pariter deorsum sed guttatim secundum quod expedit ad temperiem terrae,
quasi divina virtute illud quod remanet in nubibus esse ligatum ut non a principio cadat: fit enim divina virtute ut
vapores non simul condensentur ut oporteat eos simul in aquam conversos pariter cadere.

81

