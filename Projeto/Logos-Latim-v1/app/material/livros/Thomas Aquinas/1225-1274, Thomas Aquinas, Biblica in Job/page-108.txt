hominum signat ut noverint singuli opera sua; diversis enim hominum operibus diversae dispositiones aeris
congruunt: aliud enim est opus noctis et aliud diei, rursumque aliud opus exercet homo tempore serenitatis et
aliud tempore pluvioso; quod autem opus cuilibet tempori congruat discernit homo secundum rationem sibi
divinitus datam, et hoc est signum quod Deus posuit in manu, idest in operativa virtute, omnium hominum ut
sciant congrue distribuere sua opera diversis temporibus. Et ista providentia usque ad animalia bruta protenditur
quae quodam naturali instinctu diversis temporibus diversa operantur, unde subdit ingredietur bestia latibulum
suum, scilicet tempore pluvioso, et in antro suo morabitur, scilicet tempore congruo.
Deinde ostendit effectus diversorum ventorum; circa quod considerandum est quod meridionales venti pluvias et
tempestates producunt, venti autem septentrionales causant frigus in aere; meridionales autem venti oriuntur
nobis ex parte quae est versus polum Antarcticum, qui occultatur a nobis utpote depressus sub nostro horizonte
secundum quantitatem qua polus Arcticus super horizontem elevatur, et ideo dicit ab interioribus egredietur
tempestas, quasi dicat: tempestas apud nos causatur per ventum procedentem a parte caeli quae semper
deprimitur sub nostro horizonte, qui quidem ventus dicitur Auster. Et quantum ad Aquilonem subdit et ab
Arcturo frigus: Arctos enim in Graeco dicitur pars septentrionalis, unde Arcturus vocatur constellatio ursae quae
semper elevatur super horizontem, et ex illa parte procedit Aquilo qui causat frigus propter remotionem solis ab
illa plaga caeli.
Et ut hoc attribuatur divinae sapientiae, subdit flante Deo concrescit gelu, quasi dicat: ventus Aquilo qui causat
gelu oritur Deo flante, idest ipsum flatum causante; et rursum, scilicet Deo flante, idest producente ventum
Australem, latissimae, idest abundantissimae, fluunt aquae, scilicet pluviarum quae causantur ex Austro.
Et ut huiusmodi etiam effectus ad utilitatem hominum referri ostendat, subdit frumentum desiderant nubes, quasi
dicat: nubes ordinantur ad frumentum sicut ad quendam finem propter quem sunt utiles; quaelibet autem res
desiderat suum finem, et pro tanto dicit quod nubes desiderant frumentum quia videlicet ex nubibus utilitas
frumento provenit, vel ratione pluviae ex nube descendentis quae irrigando terram fecundat eam ad
productionem frumenti, vel etiam quantum ad hoc quod utile est frumento quod aliquando nubibus obumbretur
ne desiccetur continuis solis ardoribus. Subiungit aliam utilitatem nubium cum dicit et nubes spargunt lumen
suum, quod potest referri vel ad lumen coruscationum, secundum id quod supra in praecedenti capitulo
praedixerat si voluerit extendere nubes et fulgurare lumine suo; vel magis potest referri ad lumen quod
resplendet in aere ex radiis solis reverberatis ad nubes et quodammodo contemperatis per ipsas: unde claritas
solis apparet in aere ante ortum solis et etiam post occasum propter reverberationem radiorum solis ad nubes
quae sunt in loco sublimiori, ad quas citius accedunt radii solares et tardius eas deserunt.
Posita autem utilitate nubium describit earum motum dicens quae lustrant cuncta per circuitum: non enim nubes
super unam tantum partem terrae resident ex qua vapores sunt elevati, sed ventorum impulsu ad diversas partes
transferuntur; solent autem venti ut plurimum gyrum quendam facere sequentes motum solis, unde in mane flant
venti Orientales et postea meridionales et tandem versus vespere Occidentales: unde et ex consequenti nubes
circuitu quodam moventur. Et ut ostendat hoc ex providentia divina procedere, subdit quocumque eas voluntas
gubernantis, scilicet Dei, duxerit, quia scilicet non semper ad omnes partes terrae nubes perveniunt sed
quandoque ad hanc quandoque ad illam secundum Dei dispositionem. Procedunt autem ex nubibus diversi
effectus, puta pluviae, nives, grandines, tonitrua et similia; et sicut ex divina dispositione dependet ad quam
partem terrae nubes perveniant, ita etiam ex ea dependet quis effectus ex nubibus consequatur, unde subdit ad
omne quod praeceperit illis super faciem orbis terrae, quasi dicat: ex praecepto divino dependet quis effectus
sequatur ex nubibus super terram. Et quia dixerat quocumque eas voluntas gubernantis duxerit, hoc exponit
subdens sive in una tribu, quia scilicet contingit quandoque quod in uno territorio nubes apparent et in alio non
apparent, secundum illud Amos IV 7 plui super unam civitatem et super alteram civitatem non plui; et hoc
dupliciter contingit, quia quandoque nubes apparent in eadem regione ex qua vapores generantur, quod contingit
quando ex impulsu venti ad loca remota vapores non transferuntur, et quantum ad hoc dicit sive in terra sua,
scilicet nubium unde sunt exortae; quandoque vero transferuntur ad aliam regionem, et quantum ad hoc subdit
sive in quocumque loco misericordiae suae eas iusserit inveniri: ex magna enim Dei misericordia procedit quod
nubes et pluvias alicui regioni provideat temporibus opportunis, et praecipue in terris calidis ubi sunt pluviae
rariores.
Ausculta enim, Job etc.. Postquam eliud multa mirabilia operum divinorum narraverat, hic invehitur contra Job
qui Deum de iniustitia arguere videbatur cum tamen eius opera comprehendere non posset, et ideo dicit ausculta
enim, Job, quae scilicet a me dicuntur de magnitudine divinorum operum, sta, scilicet per mentis rectitudinem, et
considera, scilicet per te ipsum, mirabilia Dei, quae scilicet in eius operibus manifestantur. Inter quae mirabilia a
pluviis incipit, quas quidem sensibiliter homines percipiunt, sed tamen earum primam originem secundum quod
a Deo sunt institutae scientia comprehendere non potest, unde subdit numquid scis quando praecepit Deus
pluviis, quae scilicet ex divina ordinatione super terram cadunt? et post earum casum aer, qui prius erat
tenebrosus ex densitate nubium, eis rarescentibus redditur clarus, unde subdit ut ostenderent, scilicet pluviae
cadentes, lucem nubium eius? idest lucem solis per nubes rarefactas splendentem quae per nubes condensatas
occultabatur.

108

