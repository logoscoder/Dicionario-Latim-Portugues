Deus divitias et substantiam et honorem, et nihil deest animae eius ex omnibus quae desiderat, nec tribuit ei
Deus potestatem ut comedat ex eo. Ab his igitur malis immunis erat domus beati Job: erat enim ibi concordia et
iocunda et aequa frugalitas, quod significatur cum dicitur et ibant filii eius et faciebant convivia per domos
unusquisque in die sua. Haec autem caritas et concordia non solum inter fratres erat sed usque ad sorores
extendebatur, quae frequenter despiciuntur a fratribus propter superbiam quam opulentia plurimum gignit, unde
subditur et mittentes vocabant tres sorores suas ut comederent et biberent cum eis vinum. Simul etiam designatur
in hoc securitas quae de castitate filiarum habebatur; alias enim non circumducendae erant sed includendae,
secundum illud sapientis Eccli. XXVI 13 in filia non avertente se firma custodiam, ne inventa occasione abutatur
se.
Sicut autem in domo Job frugalitas et concordia vigebat, sic in ipso job vigebat sancta sollicitudo puritatis quam
frequenter divitiae obruunt vel etiam minuunt, secundum illud Deut.. Incrassatus est dilectus et recalcitravit, et
postea sequitur dereliquit Deum factorem etc.. Et quidem de sua puritate intantum sollicitus erat quod ab his
quae inquinare poterant totaliter procul erat: dictum est enim supra quod erat timens Deum et recedens a malo.
Sed etiam circa filiorum puritatem maxime sollicitus erat; permittebat siquidem eos convivia agere eorum
indulgens aetati: quaedam enim in iuvenibus tolerantur quae in personis gravibus reprehensibilia sunt. Et quia in
conviviis vix aut numquam homines vitare possunt quin vel per ineptam laetitiam vel per inordinatam
loquacitatem aut etiam immoderatum cibi usum offendant, filiis quos a conviviis non arcebat purificationis
exhibebat remedium, unde dicitur cumque in orbem transissent dies convivii, mittebat ad eos Job et sanctificabat
illos.
Dicuntur autem in orbem dies transire convivii quia cum septem filii essent et unusquisque in die sua convivium
faceret, per omnes dies septimanae seriatim huiusmodi consummabant convivia; postmodum quasi circulariter
sive orbiculariter, sicut in diebus septimanae ita in conviviis ad principium rediebatur.
Notandum autem quod licet Job filiis indulgeret ut convivia agerent, tamen ipse suam gravitatem conservans
eorum conviviis se non immiscebat: unde dicitur quod mittebat ad eos, non quod ipse ad eos iret. Modus autem
sanctificationis quo per internuntium sanctificabat potest intelligi dupliciter: vel quia salubribus monitis eos
instrui faciebat ut si quid in conviviis deliquerant emendarent, vel etiam expiationis aliquem ritum habebant quo
huiusmodi delicta expiabantur, sicut et sacrificia etiam ante legem data fuerunt, et primitiarum et decimarum
oblatio.
In conviviis autem homines interdum non solum impuritatem incurrunt modis praedictis, sed etiam gravioribus
peccatis immerguntur usque ad Dei contemptum, propter lasciviam ratione absorpta et a reverentia divina
abstracta, sicut in exodo dicitur sedit populus manducare et bibere et surrexerunt ludere, idest fornicari vel idolis
immolare. Job igitur non solum contra levia delicta filiis sanctificando subveniebat, sed etiam contra graviora
remedium studebat apponere quo eis Deus placaretur, unde sequitur consurgensque diluculo offerebat holocausta
per singulos. In quibus verbis ostenditur perfectio devotionis ipsius, et quantum ad tempus quia diluculo
consurgebat, secundum illud Psalmi mane astabo tibi etc.; et quantum ad modum oblationis quia holocausta
offerebat quae totaliter comburebantur ad honorem Dei, nulla parte relicta in usum offerentis vel eius pro quo
offerebatur sicut erat in hostiis pacificis et pro peccato: dicitur enim holocaustum quasi totum incensum; et
quantum ad numerum quia per singulos filios holocausta offerebat: singula enim peccata convenientibus
satisfactionibus sunt expianda.
Causam autem oblationis holocaustorum subiungit dicens dicebat enim, scilicet Job in corde suo, non quidem de
peccatis filiorum certus sed dubitans, ne forte peccaverint filii mei, scilicet opere vel verbo, et benedixerint Deo
in cordibus suis. Quod quidem dupliciter intelligi potest. Uno modo ut totum intelligatur coniunctim: quamvis
enim benedicere Deum sit bonum, tamen benedicere Deum de hoc quod homo peccavit significat voluntatem in
peccatis quiescentem, et quantum ad hoc vituperatur, sicut in zacharia dicitur contra quosdam: pasce pecora
occisionis, quae qui possederant occidebant et non dolebant et vendebant ea dicentes: benedictus Dominus.
Divites facti sumus. Alio modo ut intelligatur divisim, et sic per hoc quod dicitur benedixerint, intelligitur
maledixerint: crimen enim blasphemiae tam horribile est ut pia ora ipsum nominare proprio nomine reformident,
sed ipsum per contrarium significant.
Et convenienter pro peccato blasphemiae holocausta offeruntur, quia ea quae in Deum committuntur honoratione
divina sunt expurganda.
Solet autem contingere quod divinus cultus a quibusdam devote perficiatur si rarus sit, cum autem frequens fuerit
in fastidium venit, quod est peccatum accidiae, cum aliquis scilicet tristatur de spirituali labore. Cui quidem vitio
Job subiectus non erat, nam subditur sic faciebat Job cunctis diebus, quasi perseverantem in divino cultu
devotionem conservans.
Quadam autem die cum venissent etc.. Post prosperitatem beati Job enumeratam ponitur adversitas ipsius, et
primo inducitur causa ipsius. Et ne quis putaret adversitates iustorum absque divina providentia procedere et per
hoc aestimaret res humanas providentiae subiectas non esse, praemittitur quomodo Deus de rebus humanis
curam habet et eas dispensat. Hoc autem symbolice et sub aenigmate proponitur secundum consuetudinem
sacrae Scripturae, quae res spirituales sub figuris rerum corporalium describit, sicut patet Is. VI 1 vidi Dominum
sedentem super solium excelsum et elevatum, et in principio ezechielis et in pluribus aliis locis. Et quamvis
3

