Quocumque autem modo homo per peccatum ruat, si peccatum suum recognoscat et paeniteat misericordiam
consequetur; sed quia nullus est qui omnia peccata possit cognoscere, secundum illud delicta quis intelligit?
sequitur quod plurimi hominum peccata non cognoscentes eis remedia non adhibent per quae liberentur et hoc
est quod subdit et quia nullus intelligit, scilicet lapsus peccatorum, in aeternum peribunt, scilicet plurimi quasi a
peccato numquam liberati. Sed quia aliqui sunt qui contra peccata remedia adhibent licet ea non plene intelligant,
sicut David qui dicebat ab occultis meis munda me, Domine, subiungit qui autem reliqui fuerint, scilicet de
numero eorum qui in aeternum pereunt, auferentur ex eis, idest segregabuntur ex eorum consortio; morientur
quidem quia quamvis homo a peccato paeniteat a mortis tamen necessitate non liberatur, sed sapientia in eis non
moritur, et hoc est quod dicit et non in sapientia.
Vel hoc quod dicit morientur et non in sapientia non respondet ad immediate dictum sed ad id quod supra dixerat
in aeternum peribunt, ut sit sensus quod morientur sine sapientia. Vel hoc quod dicit qui reliqui fuerint potest
intelligi de filiis qui relinquuntur ex parentibus pereuntibus, qui propter peccata parentum quae imitantur et ipsi
auferuntur sine sapientia morientes. Vult ergo ex omnibus istis eliphaz habere quod cum condicio hominis sit
tam fragilis de facili cadit in peccatum, quod dum homo non cognoscit in perditionem vadit ipse et filii eius; et
sic Job licet se peccatorem non recognosceret, credendum erat quod propter peccata aliqua ipse et filii eius
perierint.
Sic igitur postquam revelationem sibi factam exposuerat, quia posset Job hanc revelationem non credere ideo
subiungit voca ergo si est qui tibi respondeat, quasi dicat: si mihi hoc esse revelatum non credis, tu ipse invoca
Deum si forte ipse tibi ad hanc dubitationem respondere voluerit; et si per merita propria hoc a Deo obtinere non
putas, ad aliquem sanctorum convertere, ut eo mediante huius rei veritatem a Deo cognoscere possis. Et
notandum est quod dicit ad aliquem sanctorum, quia non licet per immundos spiritus quocumque modo vel arte
occulta perquirere sed solum per Deum vel per sanctos Dei, secundum illud Is. VIII 19 cum dixerint ad vos:
quaerite a Pythonibus et a divinis qui strident in incantationibus suis, numquid non populus a Deo suo requirit
visionem pro vivis aut mortuis?
|+5 Capitulus 5
Virum stultum interficit iracundia. Quia in revelatione quam sibi factam esse commemoraverat eliphaz inter
cetera hoc continetur quod homines qui terrenum habent fundamentum consumuntur velut a tinea, vult hoc
ostendere per hominum diversas condiciones: non enim est aliqua condicio hominum cui non adsit pronitas ad
aliquod peccatum.
Sunt autem duae hominum condiciones: quidam enim sunt magni et elati animi qui facile provocantur ad iram,
quod ideo est quia ira est appetitus vindictae ex praecedenti offensa proveniens; quanto autem aliquis est magis
elati animi tanto ex leviori causa se putat offensum, et ideo facilius provocatur ad iram, et hoc est quod dicit
virum stultum interficit iracundia. Vocat autem eum qui est superbi et elati animi stultum, quia per superbiam
homo praecipue metas rationis excedit et humilitas viam sapientiae parat, secundum illud Prov. XI 2 ubi
humilitas ibi sapientia; cum hoc etiam stultitia iracundiae competit: iracundus enim, ut docet Philosophus, utitur
quidem ratione dum pro offensa intentat vindictam, sed perverse dum in vindicta modum rationis non servat:
perversitas autem rationis stultitia est. Quidam vero sunt pusillanimes et hi proni sunt ad invidiam, unde subdit et
parvulum occidit invidia, et hoc rationabiliter dicitur: invidia enim nihil aliud est quam tristitia de prosperitate
alicuius inquantum prosperitas illius aestimatur propriae prosperitatis impeditiva; hoc autem ad parvitatem animi
pertinet quod aliquis non se aestimet posse prosperari inter alios prosperantes. Sic igitur manifestum videtur
quod homo, cuiuscumque condicionis existat, pronus est ad aliquod peccatum: facile enim esset his similia de
aliis peccatis inducere.
Sic igitur per omnia supra dicta eliphaz probare intendit quod adversitates in hoc mundo non adveniunt alicui
nisi pro peccato. Contra quod videntur esse duae obiectiones, quarum una est ex hoc quod multi iusti videntur
adversitatibus subdi, sed hanc obiectionem dissolvere visus est per hoc quod homines ostendit esse faciles ad
peccandum; secunda obiectio est quod aliqui iniqui in hoc mundo prosperantur, cui consequenter satisfacere
intendit per hoc quod prosperitas eorum in malum ipsorum redundat, unde dicit ego vidi stultum, idest hominem
in divitiis superbientem, firma radice, idest firmatum in prosperitate huius mundi, ut videbatur, sed eius
prosperitatem non approbavi, quin immo maledixi pulchritudini eius statim. Ubi considerandum est quod
loquitur de homine sub metaphora arboris, cuius cum radix fuerit firma, pulchritudinem habet in ramis et
fructibus; comparat igitur prosperitatem hominis in divitiis firmati pulchritudini arboris, quam maledicit, idest
malam esse pronuntiat et nocivam, secundum illud Eccl. V 12 est et alia infirmitas pessima quam vidi sub sole:
divitiae conservatae in malum Domini sui; addidit autem statim ut ostendat se de hac sententia nullatenus
dubitare.
Quae autem mala ex prosperitate stulti proveniant ostendit primo quantum ad filios. Frequenter enim contingit
quod quando aliquis dives et potens filios sine disciplina nutrit, quod proprium est stulti, filii eius in multa
pericula incidunt: et quandoque quidem propter odia quae contra se concitant absque iudicio perimuntur, vel
etiam dum ipsi sibi non cavent inordinate delectabilibus utentes vitam amittunt, et quantum ad hoc dicit longe
fient filii eius a salute; quandoque vero dum calumnias et iniurias aliis inferunt coram iudicibus conveniuntur et
20

