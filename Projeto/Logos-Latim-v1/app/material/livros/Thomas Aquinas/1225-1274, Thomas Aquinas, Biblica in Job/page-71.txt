dicit vacca peperit, idem significans nomine bovis et vaccae, et utitur utroque vel propter ornatum sermonis vel
propter necessitatem metri; quartum autem est educatio prolis, et quantum ad hoc subdit et non est privata fetu
suo, morte scilicet praeoccupante.
Consequenter autem subdit de prosperitate quantum ad filios, circa quod primo ponit prolis multitudinem cum
dicit egrediuntur, scilicet in plateis ambulantes, non praeventi morte, quasi greges parvuli eorum, scilicet in
multitudine et mutua concordia; secundo ponit eorum incolumitatem cum subdit et infantes eorum exultant
lusibus, quasi non gemunt infirmitatibus; tertio ponit eorum disciplinam qua apud antiquos liberi instruebantur in
musicis, unde dicit tenent tympanum et citharam, et gaudent ad sonitum organi, quasi instructi ad hoc quod et
ipsi convenienter musica utantur et alios audiendo prudenter iudicent.
Sed ne aliquis dicat quod haec eorum prosperitas modicum durat ad instar puncti, contra hoc subdit ducunt in
bonis dies suos, quasi dicat: omnes dies vitae suae in prosperitate peragunt. Necesse est autem ex communi
condicione quod finaliter sentiant mortem, sed tamen hanc patiuntur absque praecedenti angustia, unde subdit et
in puncto ad inferna descendunt, idest in mortem: omnes enim antiqui ante redemptoris adventum, de quo supra
locutus fuerat, ad inferna descendebant; sed quidam adversitatibus pressi in vita, non subito sed per multas
amaritudines ad inferna descendebant, sicut Iacob dixit Gen. XXXVII 35 descendam ad filium meum lugens in
infernum; sed illi qui prosperitate vigent usque ad mortem quasi in puncto usque ad inferna descendunt.
Posset autem responderi quod impii inter multa mala quae faciunt, meruerunt a Deo prosperitatem terrenam vel
eum amando vel cognoscendo vel ei qualibuscumque operibus serviendo vel saltem bona temporalia ab ipso
petendo, sed hoc excludit subdens qui dixerunt Deo, scilicet ex corde proposito quasi ex certa malitia peccantes:
recede a nobis, quod pertinet ad defectum amoris, scientiam viarum tuarum nolumus, quod pertinet ad defectum
cognitionis per ignorantiam affectatam: viae autem Dei dicuntur praecepta et iudicia eius quibus ab ipso
disponimur; quis est omnipotens ut serviamus ei? quod pertinet ad defectum bonorum operum provenientem ex
Dei contemptu, et quid nobis prodest si adoraverimus eum? quod pertinet ad contemptum petitionis propter
defectum spei.
Sic ergo evidentissime confutavit eorum sententiam, ostendens quod prosperitas temporalis non semper est
praemium virtutis nec adversitas temporalis est poena peccati, quia impii frequenter prosperantur in hac vita nihil
boni merentes a Deo, et cum hoc nullas graves adversitates patiuntur.
Posset autem aliquis obicere: si malis prospera eveniunt et adversitatibus carent, ergo nulla est ratio a malitia
declinandi, unde Eccl. IX 3 dicitur eadem cunctis eveniunt, unde et corda filiorum hominum implentur malitia;
sed huic obiectioni respondet dicens verum tamen quia non sunt in manu eorum bona sua, consilium eorum
longe sit a me. Circa quod sciendum est quod in manu hominis, idest in potestate ipsius, sunt quaedam bona,
scilicet voluntaria virtutum opera quorum est Dominus per liberum arbitrium gratia Dei iuvatum, et ideo
huiusmodi bona semper possunt retinere virtuosi quandiu volunt, et propter hoc consilium sectandi huiusmodi
bona est acceptandum; sed bona temporalis prosperitatis non sunt in potestate habentium ut possint ea acquirere
vel retinere cum volunt, et ideo abiciendum est eorum consilium quo Deum et iustitiam contemnunt ut prospere
vivant, quia per hoc non possunt assequi quod intendunt sed quandoque adversitatibus premuntur.
Est autem considerandum ulterius quod adversitas impii gravior est quam iusti, quia cum iustus adversitatem
patitur temporalem remanet ei fulcimentum virtutis et consolatio in Deo, unde non totaliter dissipatur; sed malis,
amissis temporalibus bonis quae sola sibi quaesierunt, nullum remanet fulcimentum: unde subditur quotiens
lucerna, idest prosperitas, impiorum extinguitur, idest finitur, et supervenit eis, scilicet divino iudicio, inundatio,
idest gravis tempestas adversitatis, et quotiens Deus dividit, idest sub certa mensura distribuit, dolores, idest
afflictiones aliquas, furoris sui, idest ex eius furore provenientes, erunt, impii scilicet, sicut paleae ante faciem
venti, quae scilicet propter levitatem resistere non possunt vento, et sicut favilla, quae scilicet remanet ligno
combusto, quam turbo dispergit, quia scilicet non habet humorem ut simul se teneat: ita etiam impii, veniente
adversitate, resistere non possunt quia carent fulcimento divinae spei, et per diversas cogitationes disperguntur
carentes humore virtutis.
Et post hoc subdit de adversitate quantum ad filios cum dicit Deus servabit filiis illius dolorem patris, quia
scilicet poena patris pertingit usque ad filios imitatores paternae malitiae. Nec differetur hoc usque post mortem
patris sed vivente et cognoscente patre hoc erit, unde subdit et cum reddiderit, scilicet Deus poenam filiis, tunc
sciet, scilicet pater, unde subdit videbunt oculi eius interfectionem suam, idest filiorum suorum, vel
quamcumque adversitatem, et in hoc ipso de furore omnipotentis bibet, quia hoc ipsum pertinet ad poenam patris
quod filii eo vivente puniuntur, non autem si punirentur post eius mortem, unde subdit quid enim ad eum pertinet
de domo sua post se? idest non affligeretur a futuris infortuniis posterorum, maxime cum peccator post mortem
hoc ignoret, sicut supra XIV 21 dictum est sive nobiles fuerint filii eius sive ignobiles, non intelliget; aut etiam
quid pertinet ad eum si numerus mensium eius dimidietur: non potest de hoc dolere in vita quia hoc ignorabat
futurum.
Numquid Deum docebit quispiam etc.. Quia supra Job proposuerat quod impiis in hac vita quandoque prospera
quandoque adversa adveniunt, quod facit apud homines dubitationem, ideo ad huius dubitationis solutionem
accedens praemittit quod hoc non provenit ex defectu divinae scientiae, quasi eum lateat malitia illorum quibus
prospere cedit, et ideo dicit numquid Deum docebit quispiam scientiam? quasi dicat: non indiget ut ab aliquo
71

