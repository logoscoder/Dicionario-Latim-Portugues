mihi quod perveniant usque ad ossium perforationem. Causam autem doloris ex vulneribus putrefactis fuisse
ostendit, unde subdit et qui me comedunt, scilicet vermes ex putredine vulnerum generati, non dormiunt, quia
scilicet nullam requiem ei dabant; et ut eorum multitudinem ostendat, subdit in multitudine eorum consumitur
vestimentum meum, quasi dicat: tanta est vermium multitudo quod non solum carnem comedunt sed etiam
vestimenta corrodunt; et ut ostendat eos non in una tantum parte corporis esse sed quasi per totum corpus usque
ad caput diffundi, subdit et quasi caputio tunicae succinxerunt me, quasi dicat: prae multitudine non continentur
sub velamine ligaturae et vestimenti sed prorumpunt in apertum et circumdant collum. Ex huiusmodi autem
poena ostendit se abominabilem hominibus factum, unde subdit comparatus sum luto, ut scilicet mihi prae
multitudine putredinis et vermium nullus appropinquare velit sicut nec luto, et assimulatus sum favillae et cineri,
idest omnino deiectus et contemptui habitus.
Solent autem qui ab hominibus despiciuntur auxilium habere a Deo, sed ipse a Deo relinquebatur in temporali
adversitate, unde subdit clamabo ad te, scilicet continue petens liberari ab hac adversitate, et non exaudies me,
scilicet tam cito; sto, idest persevero in orando, et non respicis me, scilicet ab adversitate liberando; et ita si
considerarem tantum temporalem statum reputarem te crudelem et durum hostem, unde subdit mutatus es mihi in
crudelem, secundum scilicet quod videtur ex exterioribus flagellis dum nec deprecanti parcis, et in duritia manus
tuae adversaris mihi, scilicet graviter me affligendo. Et secundum quod ex exterioribus apparet, videtur quod in
malum meum mihi pristinam prosperitatem concesseris, unde subdit elevasti me, scilicet tempore prosperitatis,
et quasi super ventum ponens, idest in altissimo statu, instabili tamen ad modum venti, elisisti me valide, idest
graviter me laesisti quasi de alto in terram proiciens. Et ne videretur haec ex desperatione dixisse, subdit scio
quia morti trades me, quasi dicat: non patior haec quasi inexcogitata, scio enim quod adhuc ad ulteriorem
defectum deducar, scilicet usque ad mortem; hoc autem dicit se scire propter condicionem mortalis vitae, unde
subdit ubi constituta est domus omni viventi, quia videlicet ad mortem omnes homines tendunt sicut homo ad
suam domum; nec tamen per mortem homo totaliter consumitur, quia remanet anima immortalis, unde subdit
verum tamen non ad consumptionem eorum, scilicet hominum viventium, emittis manum tuam, ut scilicet per
tuam potentiam eos in nihilum redigas, et si corruerint, scilicet per mortem, ipse salvabis, animas scilicet
beatificando, et hoc de tua benignitate spero quantumcumque in temporalibus adversis mihi crudelis et durus
videaris.
His igitur praemissis de pristina prosperitate et subsecuta adversitate, quasi sub quodam compendio praemissa
recolligit dicens flebam quondam, scilicet prosperitatis tempore, super eo qui afflictus erat, secundum illud
apostoli Rom. XII 15 flere cum flentibus; et etiam compatiebar defectum patientibus, quod ostendit subdens et
compatiebatur anima mea pauperi, scilicet non solum in affectu sed etiam in effectu, ut supra dixit; et pro his
misericordiae operibus expectavi bona, scilicet prospera huius mundi secundum opinionem amicorum suorum, et
venerunt mihi mala, idest adversa, per quod patet eorum sententiam esse falsam; praestolabar lucem, idest
consolationem vel consilium quo a malis eriperer, et irruperunt tenebrae, scilicet amaritudinum et dubitationum.
Exponit autem consequenter mala supervenientia, et incipit ab interioribus malis cum dicit interiora mea
efferbuerunt absque ulla requie, quod potest referri ad infirmitatem interiorum viscerum procedentem ex
inordinati caloris fervore, vel etiam ad afflictionem cordis procedentem ex fervore doloris; et ut huiusmodi
inquietudinem nimis tempestivam ostenderet, subdit praevenerunt me dies afflictionis: omnes enim homines
senectutis tempore affliguntur propter invalitudinem, sed ipse in iuventute fuerat praeventus afflictionibus.
Deinde quantum ad exteriora subdit maerens incedebam, idest cum inter homines ambulavi post miseriam
tristitiam praetendebam, sed licet tristitia sit causa irae haec tamen in me non fuit, unde subdit sine furore
consurgens in turba clamavi, exponens scilicet meas miserias, quae scilicet partim erant ex defectu amicorum de
quibus subdit frater fui draconum, idest illi qui me debebant ut fratrem diligere mordebant me ut dracones, et
socius strutionum, qui scilicet solent oblivisci etiam proprii fetus: ita et ipsi obliti sunt mei ut mihi non
subvenirent. Partim autem erat eius adversitas ex infirmitate corporali, unde primo quantum ad exteriora dicit
cutis mea denigrata est super me, scilicet propter interiorem corruptionem humorum; deinde quantum ad
interiora subdit et ossa mea aruerunt prae caumate, idest tanta vis inordinati caloris in me irruit quod quasi
medullae ossium aruerunt.
Partim autem consistebat eius adversitas in exterioribus tristitiae signis, unde subdit in quae commutata erant
signa gaudii, quae quidem sunt vel musica instrumenta, et quantum ad hoc dicit versa est in luctum cithara mea,
quasi dicat: succedit mihi luctus citharae qua ad iocunditatem utebar; vel sunt humanae vocis cantica, unde
subdit et organum meum, quo scilicet utebar ad gaudium, in vocem flentium, scilicet versum est.
|+31 Capitulus 31
Pepigi foedus etc.. Postquam Job narraverat pristinam prosperitatem et subsequentem adversitatem, hic
consequenter innocentiam suam ostendit ne credatur propter peccata in adversitates incidisse.
Incipit autem innocentiam suam ostendere per immunitatem a peccato luxuriae quod plures involvit; quod
quidem peccatum in lubrico positum est, ut nisi aliquis principia vitet vix a posterioribus possit pedem retrahere;
primum autem in hoc peccato est aspectus oculorum quo mulier pulchra aspicitur et praecipue virgo, secundum
autem est cogitatio, tertium delectatio, quartum consensus, quintum opus.
91

