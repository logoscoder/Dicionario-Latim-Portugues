responderet quando in eo nihil inveniretur quod iuste a Deo reprehendi posset, quod nulli hominum in hac vita
contingit, secundum illud Prov. XX 9 quis potest dicere: mundum est cor meum, purus sum a peccato? signanter
autem dicit si repente interroget, quia si homini spatium respondendi detur potest per poenitentiam delicta
diluere. Contingit autem quandoque quod aliquis in examinando aliorum excessus remissus invenitur, timens ne
et sui excessus versa vice ab aliis examinentur, sed hoc Deo formidandum non est ut in sua examinatione
mollescat, quia non habet superiorem qui de eius factis iudicare possit, et ideo subditur vel quis dicere ei potest:
cur ita facis? quasi eum castigando.
Tertio autem ostenditur divinae sapientiae profunditas in punitione delictorum, quia quocumque se vertat homo,
nulla astutia, nulla potentia Dei vindictam declinare potest, secundum illud Psalmi quo ibo a spiritu tuo et quo a
facie tua fugiam? et hoc est quod dicit Deus cuius irae resistere nemo potest: ira enim secundum quod Deo
attribuitur in Scripturis non importat commotionem animi sed vindictam. Huius autem probationem
consequenter inducit: et sub quo curvantur qui portant orbem. Intelligendi sunt autem portare orbem caelestes
spiritus quorum ministerio tota corporalis creatura divinitus procuratur, ut Augustinus dicit III de trinitate. Hi
autem caelestes spiritus sub Deo curvantur quia ei per omnia oboediunt, secundum illud Psalmi benedicite
Domino omnes Angeli eius, ministri eius, qui facitis voluntatem eius; sic igitur Angelis Deo oboedientibus,
manifestum est quod totus cursus rerum corporalium qui per Angelos administratur divinae subiacet voluntati, et
sic ex nulla creatura homo potest habere auxilium ad effugiendum Dei vindictam, secundum illud Psalmi si
ascendero in caelum tu illic es, si descendero ad infernum ades; quin immo, ut dicitur Sap. V 21, pugnabit cum
illo orbis terrarum contra insensatos.
Possent etiam intelligi portare orbem reges et principes mundi qui sub Deo curvantur, secundum illud Prov. VIII
15 per me reges regnant, vel quia nec ipsi reges irae divinae resistere possunt, ut ex hoc a maiori idem de aliis
concludi possit.
Sic igitur ostensa multipliciter immensitate divinae potentiae et profunditate divinae sapientiae, concludit
propositum, quod scilicet suae intentionis non est cum Deo contendere, et hoc est quod dicit quantus ergo ego
sum, idest quam potens, quam sapiens, qui respondeam ei, scilicet Deo interroganti potentissimo et
sapientissimo, et loquar verbis meis cum eo, examinando facta eius et dicendo cur ita facis? ac si diceret: non
sufficiens sum ut contendam cum Deo; contentio enim in respondendo et obiciendo consistit. Contingit autem
quandoque quod aliquis, etsi non sit multum potens aut sapiens, tamen propter securitatem suae conscientiae non
formidat contendere cum quovis iudice; sed hanc etiam causam contendendi cum Deo a se excludit dicens qui
etiam si habuero quippiam iustum non respondebo, scilicet Deo examinanti quasi meam iustitiam defendendo,
sed meum iudicem deprecabor, quasi non petens iudicium sed misericordiam. Signanter autem dicit si habuero
quippiam iustum, ad designandum incertitudinem humanae iustitiae per hoc quod dicit si habuero, secundum
illud apostoli I ad Cor. IV 4 nihil mihi conscius sum, sed non in hoc iustificatus sum; et ad ostendendum quod
iustitia hominis parva est et imperfecta ad divinum examen relata, propter quod dicit quippiam, secundum illud
Is. Lxiv 6 omnes iustitiae nostrae quasi pannus menstruatae sic sunt coram illo.
Quid autem ex sua deprecatione consequatur, ostendit cum subdit et cum invocantem exaudierit me, non credo
quod audierit vocem meam. Contingit enim quandoque quod Deus hominem exaudit non ad votum sed ad
profectum: sicut enim medicus non exaudit ad votum infirmum postulantem amoveri medicinam amaram, si
medicus eam non removeat eo quod scit eam esse salutiferam, exaudit tamen ad profectum quia per hoc
sanitatem inducit quam maxime infirmus desiderat, ita Deus homini in tribulationibus constituto tribulationes
non subtrahit, quamvis deprecanti, quia scit eas expedire ad finalem salutem; et sic licet Deus vere exaudiat,
tamen homo in miseriis constitutus se exaudiri non credit.
Et quare non credat ostendit subdens in turbine enim conteret me; et more suo quod metaphorice dictum est
exponit subdens et multiplicabit vulnera mea etiam sine causa: hoc enim est conterere quod multiplicare vulnera,
idest tribulationes, et hoc est in turbine, idest in horribili obscuritate, quod dicit sine causa, scilicet manifesta et
ab homine afflicto perceptibili; si enim homo afflictus perciperet causam quare Deus eum affligit et quod
afflictiones sunt ei utiles ad salutem, manifestum est quod crederet se exauditum, sed quia hoc non intelligit
credit se non exauditum. Et ideo non solum exterius affligitur sed etiam interius, sicut infirmus qui nesciret se
per medicinam amaram sanitatem consecuturum non solum affligeretur in gustu sed etiam in animo, et ideo
subdit non concedet requiescere spiritum meum: requiescit enim spiritus licet carne afflicta propter spem finis,
secundum quod Dominus docet Matth. V 11 beati eritis cum maledixerint vobis homines, et postea subdit
gaudete, quoniam merces vestra copiosa est in caelis; et sic dum affligor exterius et interius non requiesco,
implet me amaritudinibus, scilicet intus et extra.
Et est considerandum quod ab illo loco et cum invocantem exaudierit etc. Evidenter exposuit quod supra occulte
dixerat si venerit ad me non videbo: hoc enim fere ubique in dictis Job observandum est quod obscure dicta per
aliqua consequentia exponuntur.
Et quia supra breviter et summarie dixerat quantus ego sum qui respondeam ei? hoc consequenter diffusius
explicat, ubi etiam assignat causam quare non respondet sed iudicem deprecatur.
Quod enim aliquis audacter iudici respondeat potest ex duobus contingere: primo quidem si iudex sit debilis qui
subditum coercere non possit, sed hoc excludit dicens si fortitudo quaeritur, scilicet in Deo ad subditos
36

