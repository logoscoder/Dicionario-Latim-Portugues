vel quia a Deo immediate innumerabilia nobis producta sunt, quod praecipue apparet in primo caelo in quo sunt
plurimae stellae. Sic igitur eliphaz ostendit productionem rerum esse a Deo et non ex necessitate naturae.
Consequenter ostendit et rerum factarum cursum divina providentia gubernari. Et primo in rebus naturalibus, ex
hoc quod res naturales contemperatae esse videntur ad hominum et aliorum animalium usum, licet naturalis
elementorum ordo aliud requirere videatur: si quis enim in elementis gravitatem et levitatem consideret,
manifestum est naturaliter terram aquae subiacere, aeri vero aquam, aerem autem igni. Invenitur autem aliqua
pars terrae discooperta ab aquis immediate aeri subiacere: aliter enim animalia respirantia in terra vivere non
possent; et rursus ne terra ab aquis discooperta sua siccitate infructuosa et inhabitabilis redderetur, dupliciter
humectatur a Deo: primo quidem per pluviam qua superficies terrae infunditur, et quantum ad hoc dicit qui dat
pluviam super faciem terrae; alio modo quantum ad fontes, rivos et flumina, quibus terra irrigatur, quorum
principium sub terra est sicut pluviae in alto, et quantum ad hoc dicit et irrigat aquis universa.
Deinde ostendit operationem providentiae etiam in rebus humanis. Et quidem si res humanae currerent secundum
quod earum dispositio videtur exigere, nullum vel parvum in eis divinae providentiae vestigium appareret; sed
rebus humanis alio modo currentibus, stulti qui superiores causas non considerant hoc casui et fortunae
attribuunt, ex quorum persona loquitur Salomon Eccl. IX 11 dicens vidi sub sole nec velocium esse cursum nec
fortium bellum nec sapientium panem nec doctorum divitias nec artificum gratiam, sed tempus casumque in
omnibus; eliphaz autem in altiorem causam hoc refert, scilicet in providentiam Dei. Et primo quantum ad
oppressos qui et de infimo elevantur in altum, et quantum ad hoc dicit qui ponit humiles, idest deiectos, in
sublimi, et de dolore transferuntur ad gaudium, et quantum ad hoc dicit et maerentes erigit sospitate. Secundo
quantum ad opprimentes, quorum duplex est genus. Quidam enim manifeste alios opprimunt per potentiam, et
quantum ad hos dicitur qui dissipat cogitationes malignorum ne possint implere manus eorum quod coeperant,
quia scilicet in ipsa operis prosecutione impediuntur a Deo ne iniquam cogitationem possint perducere ad
effectum; quidam vero per astutiam decipiunt, et quantum ad hos dicitur qui apprehendit sapientes in astutia
eorum, inquantum scilicet ea quae astute cogitant in contrarium propositi eorum cedunt, et consilium pravorum
dissipat, dum scilicet ea quae ab eis sapienter consiliata videntur, aliquibus impedimentis superinductis, ad
effectum perducere non possunt; quandoque vero non solum astute consiliata impediuntur in opere, sed etiam
eorum mens obscuratur ne in consiliando possint discernere meliora, unde subdit per diem incurrent tenebras,
quia scilicet in re manifesta omnino quid faciant nesciunt, et quasi in nocte sic palpabunt in meridie, idest in his
quae nullo modo sunt dubia sic dubitabunt sicut in rebus obscuris.
Et ut haec ex divina providentia provenire videantur, subiungit utilitatem ex praemissis provenientem.
Dum enim malignorum astutia impeditur, pauperes ab eorum deceptionibus liberantur, et hoc est quod subdit
porro salvum faciet egenum a gladio oris eorum: qui enim sunt astuti in malo blandis verbis et fictis alios
seducere solent, quae quidem verba in nocendo gladio comparantur, secundum illud Psalmi lingua eorum gladius
acutus.
Cum vero operationes malorum potentium impediuntur a Deo, manifestum est etiam quod pauperes salvantur,
unde sequitur et de manu violenti pauperem.
Et ex hoc duo sequuntur, quorum unum est quod homines, qui ex se ipsis impotentes sunt, de divina potentia
confidunt, tamquam Deo de rebus humanis curante, unde subdit et erit egeno spes; aliud est quod homines
potentes et iniqui se ipsos retrahunt ne ex toto malignentur, unde sequitur iniquitas autem contrahet os suum, ne
scilicet se ex toto effundat in perniciem aliorum.
Beatus homo qui corripitur a Domino etc.. Sicut supra dictum est, eliphaz in superioribus beatum Job et
impatientiae arguerat et praesumptionis super hoc quod se asseruerat innocentem, nunc autem desperationem ab
eo nititur auferre ex qua verba illa provenire credidit quibus Job vitam suam fuerat detestatus. Sciendum est
igitur quod ex supra dictis quibus divinam providentiam tam circa res naturales quam circa res humanas
asseruerat, hoc accipit tamquam notum quod omnes adversitates hominibus divino iudicio inducantur, sed
quibusdam quidem ad ultimam condemnationem qui sunt incorrigibiles, quibusdam autem ad correptionem qui
per adversitates emendantur, quos asserit esse beatos dicens beatus homo qui corripitur a Domino: si enim
correptio ab homine salubris est, qui tamen perfecte scire non potest mensuram et modum secundum quem possit
esse salubris correptio nec est omnipotens ad mala removenda et bona tribuenda, multo magis reputari debet
salubris et felix Dei omnipotentis et omnia scientis correptio. Ex qua sententia ad propositum concludit dicens
increpationem ergo Domini ne reprobes, quasi dicat: licet hanc adversitatem patiaris a Deo propter tua peccata,
tamen debes aestimare quod hoc sit quasi quaedam Domini increpatio ad te corrigendum, unde non debes hanc
adversitatem intantum reprobare quod propter hoc vitam tuam habeas odiosam.
Et praedictorum causam subiungit dicens quia ipse vulnerat, graviori adversitate, et medetur, auferendo mala et
restituendo bona; percutit, leviori adversitate, et manus eius, idest operationes ipsius, sanabunt, idest liberabunt.
Non ergo eliphaz eum qui corripitur a Domino beatum asseruit propter futuram vitam, quam non credebat, sed
propter praesentem in qua post correptionem homo a Deo obtinebat immunitatem a malis et abundantiam
bonorum.
Unde consequenter de immunitate a malis subiungit dicens in sex tribulationibus liberabit te, et in septima non
tanget te malum: quia enim septenario dierum omne tempus agitur solet septenario numero universitas designari,
22

