Domini sicut torrens sulphuris succendens eam. In his autem poenis nullum auxilium sibi aderit, unde subdit
affligetur relictus in tabernaculo suo, idest ex hoc quod relinquetur sine auxilio in loco poenarum sibi deputato.
Positis ergo poenis quas in se ipso patietur, subiungit poenas quae pertinent ad ipsum secundum quod post
mortem remanet in hac vita, et primo quidem quantum ad hoc quod remanet in memoriis hominum, dicens
revelabunt caeli iniquitatem eius, idest caelesti virtute fiet quod iniquitas eius reveletur post mortem quae latebat
in vita, et terra consurget adversus eum, quia manifestata eius iniquitate, homines terreni etiam contra mortuum
turbabuntur qui forte vivum reverebantur. Deinde ponit poenam eius quantum ad hoc quod remanet in filiis, cum
dicit apertum erit germen domus illius, idest filii eius expositi erunt tribulationibus; et hoc germen detrahetur,
scilicet de hac vita, in die furoris Domini, idest in die vindictae divinae; quamvis possit et hoc ad finale iudicium
referri, in quo sancti revelabunt iniquitatem peccatoris et totus mundus pugnabit contra insensatos et germina,
idest opera peccati, manifestabuntur et tandem impius detrahetur in infernum.
Deinde epilogando subdit haec est pars hominis impii a Deo, idest quam sibi acquisivit impiis operibus, et
hereditas verborum eius a Domino, quam scilicet sibi acquisivit pravis verbis. Et considerandum quod inter
praemissa praesentibus poenis futuras commiscuit.

|*IN_JOB
|+21 Capitulus 21
Respondens autem Job dixit: audite, quaeso etc..
Quia sophar in praemissis verbis quantum ad aliquid iam sententiae Job consenserat ut poneret peccata puniri
post mortem, quamvis adhuc in hoc suam sententiam retineret quod etiam in vita ista peccata temporaliter
puniuntur, erectus fuit Job in spem convertendi eos totaliter ad veram sententiam, et ideo primo humiliter inducit
eos ad attentionem, cum dicit audite, quaeso, sermones meos. Et quia hactenus cum quadam irrisione eius verba
audierant, subdit et agite paenitentiam, scilicet de hoc quod verba mea irrisistis vel quod veritati contradixistis; et
quia iam omnes bis locuti estis, sustinete me ut et ego loquar, respondendo scilicet ad ea quae ultimo proposita
sunt. Et ne antequam audirent iudicium condemnationis proferant, subdit et post mea, si videbitur, verba ridete,
quasi dicat: si iudicatis meam hanc sententiam derisibilem esse; prius tamen meam responsionem audiatis, quae
si vobis non satisfaciat postea poteritis iustius irridere.
Et ne videantur eius verba despicienda fore, ostendit quod de magnis locuturus est, scilicet de divinis iudiciis non
de humanis, unde subdit numquid contra hominem disputatio mea est ut merito non debeam contristari? quasi
dicat: si ad hoc tenderet meae disputationis intentio ut inquirerem an aliquis homo iuste vel iniuste me afflixerit,
qualitercumque hoc accidisset, merito tristitia carerem; sed disputatio mea tendit ad inquirendum quomodo hoc
iusto Dei iudicio acciderit. Et quia de magna re est ista disputatio, est audienda attente, unde dicit attendite me;
est etiam audienda non leviter et cum irrisione sed magis graviter et cum stupore, unde subdit et obstupescite; est
etiam audienda silenter et sine mussitatione, unde subdit et superponite digitum ori vestro. Et ne videatur hoc
iactanter dicere quasi ad deferendum honorem suae auctoritati, ostendit se etiam in altitudine huius quaestionis
stupere, unde subdit et ego quando recordatus fuero perstupesco, ne scilicet in tanta quaestione in aliquo a
veritate deficiam aut irreverenter de divinis iudiciis loquar; timor autem iste non sistit in mente sed pervenit
usque ad carnem, unde subdit et concutit carnem meam tremor: ex vehementi enim animi passione etiam caro
immutatur.
Quibus praemissis sufficientibus ad attentionem excitandam, procedit ad quaestionem; et quia sophar dixerat
quod prosperitates malorum, si quae sunt, brevi finiuntur et in malum eis vertuntur, ideo haec statim Job
improbat dicens quare ergo impii vivunt, scilicet diu? quasi dicat: si impius sic, velut avis avolans et velut visio
nocturna, cito transit, unde est quod multi impii habent vitae diuturnitatem? item si gaudium hypocritae est ad
instar puncti et eius ascensus cito deicitur, quare sublevati sunt, idest in honoribus promoti? item si divitias quas
devoravit evomit, quare sunt confortati divitiis, idest quare eorum divitiae sunt eis confirmatae? contra hoc etiam
quod dixerat filii eius atterentur egestate, dicit semen eorum permanet coram eis, idest filii, eis videntibus,
perseverant; et idem subiungit de aliis personis coniunctis dicens propinquorum turba et nepotum in conspectu
eorum; per quod duplicem prosperitatem designat, quia nec eorum propinqui subtrahuntur per mortem, quod
significat in hoc quod dicit permanet, nec elongantur per exilium vel aliquid huiusmodi, quod designat per hoc
quod dicit coram eis et in conspectu eorum.
Deinde prosequitur per partes praemissam prosperitatem impiorum, primo quidem quantum ad ipsos,
praemittens immunitatem a malo cum dicit domus eorum, idest familiae eorum cum necessariis rebus, securae
sunt, scilicet ab insultu hostium, et pacatae, idest carentes interna dissensione; et etiam immunes sunt a divino
flagello, et quantum ad hoc subdit et non est virga Dei super illos, quia scilicet pro peccatis suis non corriguntur
in hac vita. Et subiungit de multiplicatione bonorum, quia scilicet bona eorum non sunt sterilia nec fructu suo
privantur, et hoc manifestat in specie boum qui apud antiquos acceptissimi erant propter agriculturam.
Unde dicit bos eorum, idest vacca, concepit, per quod tollitur sterilitas, est autem conceptio primum in
fructificatione animalium; secundum est formatio fetus concepti in ventre et perductio ad perfectum, quod
impeditur per aborsum, et quantum ad hoc dicit et non abortivit; tertium autem est partus, et quantum ad hoc
70

