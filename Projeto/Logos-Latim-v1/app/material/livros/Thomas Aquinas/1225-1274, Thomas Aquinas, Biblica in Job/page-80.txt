totaliter, quando ad summum pervenerint; et adhibet similitudinem subdens et sicut summitates spicarum
conterentur: non enim conteruntur fruges quandiu sunt in herba et crescunt sed quando iam ad perfectam
maturitatem pervenerint, et similiter impii non statim puniuntur a Deo sed quando ad summum pervenerint
secundum mensuram a Deo praevisam. Hoc autem induxit ad ostendendum quod hoc, quod impii temporaliter
non puniuntur sed prosperam vitam agunt, non contingit ex defectu divinae providentiae, sed ex hoc quod differt
Deus poenam in congruum tempus; et sic patet falsum esse quod eliphaz ei calumniose imposuerat de negatione
providentiae divinae, unde subdit quod si non est ita, sicut praedixi de punitione malorum, sicut vos opinamini
credentes semper hominem in hac vita puniri pro peccatis, quis me potest arguere esse mentitum, quasi scilicet
divinam providentiam negem, et ponere ante Deum verba mea, idest verba mea in accusationem vertere coram
Deo ac si sint contra eius providentiam dicta?
|+25 Capitulus 25
Respondens autem baldath suites dixit: potestas et terror etc.. Job in sua responsione duas calumnias quas ei
eliphaz iniecerat in praecedenti sua responsione iam repulit, ostendens se neque pro peccatis punitum neque
divinae providentiae negatorem.
Ostenderat autem valde expresse quod divinae providentiae non repugnabat si impii in hoc mundo prosperantur,
quia reservatur eorum poena in aliud tempus, et ideo contra hoc ulterius insistere non potuerunt; sed alterum,
scilicet quod non fuerit pro peccatis punitus, non tam evidenter ostenderat quin potius debilitatem suae
ostensionis significavit cum dixit nemo advertere potest cogitationes eius, et ideo contra hoc ulterius baldath
resistere nititur, redarguens Job quod se asserebat non pro peccatis suis punitum.
Et quasi immemor verborum Job quibus dixerat non sibi sufficere si contra eum ex Dei fortitudine contendatur, a
divina potestate disputationis suae sumit exordium, et proponit magnitudinem divinae potestatis dupliciter:
primo quidem quantum ad hoc quod potentiam exercet in superiores creaturas in summa pace eas conservans,
unde dicit potestas et terror, idest ex qua timeri debet, apud eum est, scilicet Deum, qui facit concordiam in
sublimibus suis. In inferioribus enim creaturis discordia multiplex invenitur tam in creaturis rationalibus, ut patet
per contrarios motus humanarum voluntatum, quam in creaturis corporalibus, ut ex earum contrarietate apparet
per quam generationi et corruptioni subduntur; sed in superioribus corporibus nulla contrarietas reperitur, unde et
incorruptibilia sunt: similiter etiam et superiores intellectuales substantiae in summa concordia vivunt, unde
absque miseria sunt.
Haec autem summa concordia superiorum creaturarum ex potestate divina procedit, quae superiores creaturas in
perfectiori suae unitatis participatione constituit quasi sibi propinquiores, et ideo signanter dicit in sublimibus
suis, idest sibi magis conformibus.
Secundo commendat divinam potestatem ex his quae operatur in inferioribus creaturis, in quibus operatur per
ministerium superiorum creaturarum, quarum multitudo homini est ignota, unde subdit numquid est numerus
militum eius? milites quidem Dei vocat omnes caelestes virtutes quae divinum nutum sequuntur sicut milites
oboediunt imperio ducis; harum autem caelestium virtutum numerus ignotus est homini, et simile est quod
habetur Is. XL 26 qui educit in numero militiam eorum. Et ne aliquis crederet quod caelestes virtutes non se
haberent sicut milites parentes alieno imperio sed sicut duces et principes ex suo arbitrio cuncta agentes, sicut
aestimaverunt multorum deorum cultores, subiungit et super quem non surgit lumen eius? quasi dicat: omnes
caelestes virtutes per illuminationem divinam diriguntur sicut homines per hoc quod super eos surgit lux solis.
Proposita ergo potestate divina, accedit ad propositum dicens numquid iustificari potest homo comparatus Deo?
quasi dicat: ex quo Deus tam magnus est et in iustitia praecellens ut etiam in sublimibus concordiam faciat, quae
est iustitiae effectus secundum illud Is. XXXIII opus iustitiae pax, omnis iustitia hominis divinae iustitiae
comparata quasi nihil reputatur. Nec solum homo Deo comparatus non potest iustus videri, sed quod plus est ei
comparatus apparet iniustus, sicut in comparatione ad res pulcherrimas res quae parum pulchritudinis habent
videntur immundae, unde subdit aut apparet mundus natus de muliere? quod signanter dicit quia ex hoc ipso
quod homo de muliere per concupiscentiam carnis nascitur maculam contrahit.
Hoc autem quod dixerat consequenter per simile confirmat cum subdit ecce etiam luna non splendet et stellae
non sunt mundae in conspectu eius; ubi considerandum est quod de sole mentionem non facit quia non apparet
sensibiliter quod ad praesentiam maioris luminis lumen eius obtenebretur, sed luna et stellae etiam ad
praesentiam corporalis solis obfuscantur, unde multo magis earum claritas quasi obscuritas quaedam est
immensitati divini luminis comparata. Et ex hoc concludit propositum subdens quanto magis homo putredo et
filius hominis vermis, scilicet non potest reputari splendens splendore iustitiae si divinae iustitiae comparetur,
neque mundus per innocentiam si comparetur puritati divinae; signanter autem hominem putredini comparat
quasi ex materia existentem putrefactioni vicina, et filium hominis vermi quia vermis ex putredine generatur.
Hoc autem inducit ad ostendendum quod homo non potest quantamcumque iustitiam et innocentiam suam
proponere, quasi nihil reputatam in comparatione ad Deum, cum agitur de divino iudicio.
|+26 Capitulus 26

80

