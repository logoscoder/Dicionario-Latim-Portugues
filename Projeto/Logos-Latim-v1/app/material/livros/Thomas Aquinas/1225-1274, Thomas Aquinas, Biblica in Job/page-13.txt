turbo possideat, quasi diceret: congruum fuisset noctem illam tenebroso turbine possideri ut vitae meae
congrueret, quae tanto adversitatis turbine involvitur.
Deinde removet ab ea illa quae pertinere videntur ad bonum noctis, et primo quantum ad opinionem hominum.
Cum enim homines tempora distinguant secundum ea quae aguntur in tempore, in nocte autem pauca vel nulla
fiant memoria digna, nox non notatur per se ipsam in hominum memoriis sed ex die coniuncta. Hoc igitur bonum
a nocte praedicta removet dicens non computetur in diebus anni nec numeretur in mensibus, quasi dicat: nox illa
non est memoria digna cum nihil insigne in ea acciderit sed magis aliquid dolorosum. Inter noctes autem quae in
memoriis hominum aguntur, quaedam non solum memorabiles sunt sed etiam celebres et festivae in quibus
homines ad aliqua festa agenda congregantur, et hoc removet dicens sit nox illa solitaria.
Huiusmodi autem hominum congregatio in aliqua nocte fit in laude et celebritate illius noctis propter aliquod
celebre factum quod in illa nocte recolitur, sicut apud fideles agitur in nocte dominicae resurrectionis, et ideo
subdit nec laude digna: est enim aliqua nox digna laude propter aliquod magnum factum in illa nocte contingens.
Ex hoc ergo nihil aliud intendit quam significare quod sua conceptio non fuit aliquid magnum nec ad bonum
ordinata sed potius ad malum adversitatis quam sentiebat, unde subdit maledicant ei qui maledicunt diei, qui
parati sunt suscitare Leviathan.
Quod quidem secundum litteram dupliciter potest exponi: uno modo secundum quod per Leviathan intelligitur
aliquis magnus piscis, prout videtur congruere his quae in fine huius libri de eo dicuntur an extrahere, inquit,
poteris Leviathan hamo? et secundum hoc intelligendum est quod illi qui huiusmodi magnos pisces piscantur de
nocte eos invadunt in tenebris, et ideo quando dies incipit apparere maledicunt diei quia per hoc eorum opus et
intentio impeditur. Alio modo potest intelligi ut per Leviathan significetur draco antiquus, scilicet diabolus,
secundum illud Is. XXVII 1 in die illa visitabit Dominus in gladio suo duro et gravi et forti super Leviathan,
serpentem tortuosum. Illi ergo parati sunt suscitare Leviathan qui student ad suggestiones diaboli implendas
operibus iniquitatis vacando, qui diei maledicunt quia, ut dicitur ioh. IV, omnis qui male agit odit lucem, et infra
XXIV 15 dicitur oculus adulteri observat caliginem, et postea si subito apparuerit aurora arbitratur umbram
mortis. Secundum hoc igitur, sicut per hoc quod dixerat nec laude digna vult praedictam noctem esse odiosam
bonis, ita per hoc quod subdit maledicant ei etc.
Vult eam esse odiosam malis: nam adversitatem et boni et mali abhorrent.
Deinde excludit a praedicta nocte quae videtur ad bonum noctis pertinere secundum naturam, quorum unum est
quod nox decoratur aspectu stellarum, et hoc removet dicens obtenebrentur stellae caligine eius; aliud est quod
decoratur ex spe diei, et hoc removet dicens expectet lucem et non videat, quasi dicat: quamvis naturale sit ut in
nocte lux diei expectetur, illa tamen nox habeat tenebras infinitas quae numquam diurnae lucis successione
terminentur.
Noctis quidem tenebrae plena luce diei totaliter excluduntur, aurorae vero crepusculo diminuuntur; imprecatur
autem praedictae nocti non solum ut eius tenebrae non excludantur per diem sed quod nec minuantur per
auroram, unde dicit nec ortum surgentis aurorae.
Sed quia id quod dixerat impossibile videbatur, ut scilicet nocti non succederet dies nec aurora, ostendit ex quo
sensu id dictum sit subdens quia non conclusit Ostia ventris qui portavit me. Vita enim hominis in ventre matris
abscondita est, unde tenebris noctis comparatur; cum autem per nativitatem in manifestum prodit, tunc clarae
diei similitudinem habet; ideo ergo dixit quod nox illa neque diem neque auroram succedentem haberet, ut
ostenderet se desiderare quod suus conceptus numquam venisset ad partum neque ad pueritiam, quae per
auroram intelligitur, neque ad iuventutem, quae per plenam lucem diei designatur. Dicit autem quia non
conclusit Ostia etc., non quod ipsa nox concludat ventrem, idest impediat partum, sed quia in nocte hoc agitur:
ex ipsa enim conceptione potest praestari impedimentum ne conceptus ad partum perveniat.
Et quia hoc etiam videbatur irrationabile quod aliquis vitam abhorreret cum omnibus desiderabile sit esse et
vivere, ostendit ex qua ratione id dixerit cum subdit nec abstulit mala ab oculis meis, quasi dicat: non ipsam
vitam propter se abhorreo sed propter mala quae patior; etsi enim vita secundum se desiderabilis sit, non tamen
vita miseriis subiecta.
Ubi considerandum est quod omnia quae supra figurative locutus est hac finali clausula exposuisse videtur, quod
etiam in aliis eius dictis advertendum est.
Quare non in vulva mortuus sum? postquam diei nativitatis et nocti conceptionis suae maledixerat ut ostenderet
initia suae vitae se abhorrere, nunc ostendit se abhorrere suam conservationem in vita, ut ex his manifestius
ostendat quod vita eius est ei onerosa. Est autem duplex status vitae: unus occultus quo concepti vivunt in utero,
alius manifestus quo vivunt homines post nativitatem ex utero.
Quantum ergo ad primum statum dicit quare non in vulva mortuus sum? quantum ad secundum egressus ex utero
non statim perii? et de hoc secundo primo prosequitur. Sciendum est autem quod exterior vita dupliciter tollitur:
quandoque quidem ex aliquo nocumento supervenienti, vel intrinseco sicut est morbus, vel extrinseco sicut
gladius aut aliquid huiusmodi, et ad hoc potest referri quod dixit egressus ex utero non statim perii? quandoque
vero ex subtractione necessarii subsidii, quod quidem est vel extrinsecum ut sunt vehicula, fomenta et alia
huiusmodi adiumenta, et quantum ad hoc dicit quare exceptus genibus? vel intrinsecum sicut est cibus, et
quantum ad hoc dicit aut lactatus uberibus? his enim adminiculis indiget vita nati in sui primordio.
13

