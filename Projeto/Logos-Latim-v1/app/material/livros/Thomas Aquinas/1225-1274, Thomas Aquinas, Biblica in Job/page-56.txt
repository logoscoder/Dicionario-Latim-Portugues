Ostendit tamen multipliciter disputationem praedictam non fuisse convenientem: primo quidem per
comparationem eius ad omnes creaturas; si enim aliqua creatura cum Deo contendere posset, hoc praecipue
competeret primae et excellentissimae creaturae: quod non conveniebat Job, unde dicit numquid primus homo tu
natus es et ante omnes colles formatus, ut ex hoc scilicet competat tibi pro toto humano genere vel pro tota
creatura disputare cum Deo? secundo per comparationem ad Deum: ille enim potest cum aliquo de factis eius
disputare convenienter qui cognoscit rationem qua ille cum quo disputat operatur, quam quidem cognoscere
potest dupliciter: uno modo ut ab eo addiscens, alio modo ut per superiorem sapientiam de factis alterius
iudicans; sed neutrum competit Job in comparatione hominis ad Deum, et hoc est quod dicit numquid consilium
Dei audisti, quantum ad primum, et inferior te erit eius sapientia, quantum ad secundum, ut sic cum Deo
disputare possis? tertio per comparationem ad alios homines, quibus non magis sciens apparet ut ex fiducia
maioris scientiae cum Deo disputare praesumat, unde dicit quid nosti, scilicet per fidem vel revelationem, quod
ignoremus? quid intelligis, naturali cognitione, quod nesciamus? sed quia posset se Job iactare de scientia
accepta ab aliis, subdit et senes, scilicet dignitate scientiae et vitae, et antiqui tempore sunt in nobis multo
vetustiores quam patres tui, idest quam Magistri tui a quibus scientiam accepisti vel, ad litteram, quam tui
progenitores; per maiorem autem vetustatem maiorem sapientiam vult intelligi, quia per experimentum longi
temporis aliquis sapientior redditur. Quarto ex parte ipsius Job ostendit disputationem eius cum Deo fuisse
inconvenientem, et primo quidem quia fuit ei nociva, explicans quod supra dixerat loqueris quod tibi non
expedit, unde dicit numquid grande est ut consoletur te Deus? quasi dicat: facile est Deo ut te ad statum
prosperitatis reducat, quia ipse vulnerat et medetur, ut supra dixerat, sed verba tua prava hoc prohibent, quibus
iram Dei magis contra te provocas. Secundo ostendit quod fuit vana et superba, quasi exponens quod supra
dixerat numquid sapiens respondebit quasi in ventum loquens? unde subdit quid te elevat cor tuum, scilicet per
superbiam, ut intantum de tua sapientia praesumas? et signum superbiae ostendit subdens et quasi magna
cogitans, attonitos habes oculos? cum enim aliquis aliqua magna et mirabilia considerat, in stuporem adducitur et
exinde contingit quod oculos attonitos habet. Tertio ostendit quod disputatio eius fuit praesumptuosa et impia,
exponens quod supra dixerat arguis eum verbis qui non est aequalis tui, unde subdit quid tumet contra Deum
spiritus tuus, ut proferas de ore tuo huiuscemodi sermones, quibus scilicet Deum ad disputationem provocas?
quid est homo ut immaculatus sit etc.. Postquam eliphaz reprehenderat Job de hoc quod Deum ad disputandum
provocaverat, quod videbatur ad praesumptionem sapientiae pertinere, nunc reprehendit eum de praesumptione
iustitiae quia dixerat si fuero iudicatus, scio quod iustus inveniar. Quod quidem eliphaz impugnat, primo quidem
ex fragilitate condicionis humanae per quam homo, et difficulter vitat peccatum, unde dicit quid est homo ut
immaculatus sit? et etiam difficulter operatur bonum, unde subdit et ut iustus appareat natus de muliere? quia, ut
dicitur Prov., in abundanti iustitia virtus maxima est, quae non videtur competere ei qui ex infirma re originem
habet. Secundo impugnat idem ex comparatione sublimiorum creaturarum, unde subdit ecce inter sanctos eius,
idest Angelos, nemo est immutabilis, scilicet per naturam propriam sed solum dono divinae gratiae, quin possit
in peccatum deflecti; et caeli, qui tenent supremum locum puritatis inter corpora, non sunt mundi, in conspectu
eius, idest per comparationem ad ipsum, quia sunt materiales et corporei et mutabiles. Tertio impugnat idem ex
propria condicione ipsius Job, quasi a maiori concludens: quanto magis abominabilis, per peccatum, et inutilis,
per defectum iustitiae, homo qui bibit quasi aquam iniquitatem, idest qui pro nihilo et absque aliqua observatione
iniquitatem committit; qui enim bibit vinum cum aliqua observatione bibit ne inebrietur, quod in potu aquae non
observatur: in hoc ergo ipsum Job notat quod de facili ad iniquitatem declinaret, sicut aliquis de facili et in
promptu habet quod aquam bibat.
Ostendam tibi, audi me etc.. Postquam eliphaz reprehenderat Job quod Deum ad disputationem provocaverat et
quod de sua iustitia praesumebat, nunc reprehendit eum de verbis quae disputando dixerat, et praecipue de illis
arbitraris me inimicum tuum; contra folium quod vento rapitur ostendit potentiam tuam, et posuisti in nervo etc..
Et primo excitat attentionem dicens ostendam tibi, scilicet illud quod a Deo quaerebas, audi me attente; unde
autem ostendere possit, manifestat subdens quod vidi, scilicet ex proprio intellectu inveniens, narrabo tibi; et
iterum non erubescam dicere quod ab aliis audivi, eos in auctoritatem inducens, quia sapientes confitentur et non
abscondunt patres suos, a quibus scilicet sapientiam perceperunt: hoc enim insipientium et superborum est ut
quae ab aliis acceperunt sibi ascribant.
Et quare non sint abscondendi, ex eorum dignitate ostendit cum subdit quibus solis data est terra; et potest hoc
indifferenter et sub eodem sensu referri vel ad sapientes vel ad patres sapientum, quos vult intelligi etiam
sapientes: sapientibus enim solis terra data esse dicitur quia bonorum terrenorum ipsi sunt Domini, utentes eis ad
suum bonum, insipientes autem utuntur eis ad suum damnum, secundum illud Sap. XIV 11 creaturae factae sunt
in muscipulam pedibus insipientium. Et iterum ad eorundem dignitatem ostendendam subdit et non transibit
alienus per eos, quia videlicet hi qui sunt a sapientia alieni consortio sapientum annumerari non possunt; vel quia
sapientes ab extraneis non suppeditantur: per illos enim alienus transire dicitur qui ab aliquo alieno vincuntur et
subiciuntur.
Postquam ergo auditorem attentum reddiderat, iam contra verba Job disputantis respondere conatur, ex quibus
duo intellexit: primo quidem quod Job in angustia et timore vivebat, quasi Deo eum persequente et insidias ei
ponente, quia dixerat arbitraris me inimicum tuum et observasti omnes semitas meas; secundo quia de sua
56

