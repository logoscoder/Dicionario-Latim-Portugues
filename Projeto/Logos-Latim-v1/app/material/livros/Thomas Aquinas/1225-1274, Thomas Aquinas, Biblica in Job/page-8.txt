antiquorum Philosophorum diversa opinio fuit. Nam stoici dixerunt bona exteriora nulla bona hominis esse, et
quod pro eorum amissione nulla tristitia animo sapientis poterat inesse; Peripateticorum vero sententia fuit quod
bona exteriora sunt quidem aliqua hominis bona, non quidem principalia sed quasi instrumentaliter ordinata ad
principale hominis bonum, quod est bonum mentis: et propter hoc sapientem in amissionibus exteriorum
bonorum moderate tristari concedebant, ita scilicet quod per tristitiam ratio non absorberetur ut a rectitudine
declinaret. Et haec sententia verior est et ecclesiasticae doctrinae concordat, ut patet per Augustinum in libro de
civitate Dei.
Hanc igitur sententiam Job secutus, tristitiam quidem in adversitate monstravit, tamen sic moderatam ut rationi
subiecta esset, et ideo dicitur quod tunc surrexit Job et scidit tunicam suam, quod apud homines solet esse
tristitiae indicium. Notandum vero est quod dicit tunc, scilicet post mortem filiorum auditam, ut de eis magis
quam de amissione rerum doluisse videatur. De amicis enim mortuis non dolere duri et insensibilis cordis esse
videtur, sed virtuosi est hunc dolorem non immoderatum habere, secundum illud apostoli Thess. IV 13 nolumus
vos ignorare de dormientibus, ut non contristemini sicut et ceteri qui spem non habent: et hoc in beato Job fuit,
unde et status mentis eius per actum exteriorem apparuit. Quia enim ratio erecta stetit, congruenter dicitur quod
Job surrexit, quamvis homines dolentes magis soleant prosterni; quia vero tristitiam patiebatur sed non
penetrantem usque ad intima rationis perturbanda, in exterioribus tristitiae signum ostendit quantum ad duo,
scilicet quantum ad ea quae sunt extra naturam corporis, unde dicitur et scidit tunicam suam, et quantum ad ea
quae de natura corporis procedunt, unde dicitur et tonso capite, quod apud eos qui comam nutriunt solet esse
doloris indicium. Unde haec duo signa tristitiae convenienter praemissis adversitatibus respondent, nam scissio
tunicae respondet amissioni rerum, tonsio capitis amissioni filiorum. Tunc autem mens erecta stat quando
humiliter Deo subicitur: unumquodque enim tanto in maiori nobilitatis altitudine consistit quanto magis suo
perfectivo substat, sicut aer dum subditur luci et materia dum subditur formae; quod igitur mens beati Job per
tristitiam deiecta non erat sed in sua rectitudine persistens, manifestatur per hoc quod Deo se humiliter subdidit,
nam sequitur corruens in terram adoravit, ad humilitatis et devotionis indicium demonstrandum.
Et non solum factis statum suae mentis declaravit sed etiam verbis; rationabiliter enim demonstravit, etsi
tristitiam pateretur, se tristitiae non debere succumbere. Primo quidem ex condicione naturae, unde dicitur et
dixit: nudus egressus sum de utero matris meae, scilicet terrae quae est communis mater omnium, nudus revertar
illuc, idest in terram; et secundum hunc modum dicitur Eccli. XL 1 occupatio magna creata est hominibus, et
iugum grave super filios Adam a die exitus de ventre matris eorum usque in diem sepulturae in matrem omnium.
Potest et aliter intelligi, ut quod dicitur de utero matris meae accipiatur ad litteram de utero mulieris quae genuit
eum, quod autem dicitur nudus revertar illuc intelligitur quod haec dictio illuc facit simplicem relationem: non
enim aliquis iterato in ventrem matris revertitur, sed revertitur in illum statum quem habuit in utero matris
quantum ad aliquid, scilicet quantum ad hoc quod est alienum esse a conversatione humana. Hoc igitur dicens
rationabiliter ostendit quod propter amissionem exteriorum bonorum non debet homo tristitia absorberi, quia
exteriora bona non sunt ei connaturalia sed accidentaliter adveniunt, quod ex hoc patet quia homo sine eis in
hunc mundum venit et sine eis recedit: unde accidentalibus bonis sublatis, si substantiale remaneat, non debet
homo tristitia superari etsi eum tristitia tangat.
Secundo ostendit idem ex divina operatione dicens Dominus dedit, Dominus abstulit: ubi primo consideranda est
vera eius sententia de providentia divina circa res humanas. In hoc enim quod dixit Dominus dedit, confessus est
prosperitatem mundanam hominibus advenire non casualiter neque ex fato stellarum nec ex solo humano studio
sed ex dispensatione divina; in hoc vero quod dicit Dominus abstulit, confitetur etiam adversitates mundanas in
hominibus divinae providentiae iudicio provenire.
Hoc autem inducit quod non habet homo iustam querelam de Deo si temporalibus bonis spolietur, quia qui gratis
dedit potuit vel usque ad finem vel ad tempus largiri: unde cum ante finem homini temporalia aufert, homo
conqueri non potest.
Tertio ostendit idem ex beneplacito divinae voluntatis dicens sicut Domino placuit ita factum est; est autem
amicorum idem velle et nolle: unde si ex beneplacito divino procedit quod aliquis bonis temporalibus spolietur,
si Deum amat, debet voluntatem suam voluntati divinae conformare, ut hac consideratione tristitia non
absorbeatur.
Hae igitur tres rationes debito ordine ponuntur: nam in prima ratione ponitur quod bona temporalia sunt homini
extranea, in secunda quod a Deo homini dantur et auferuntur, in tertia quod hoc accidit secundum beneplacitum
divinae voluntatis.
Unde ex prima ratione concluditur quod homo propter amissionem temporalium bonorum non debet tristitia
absorberi, ex secunda quod nec etiam potest conqueri, ex tertia quod etiam debet gaudere.
Non enim esset placitum Deo quod aliquis adversitatem pateretur nisi propter aliquod inde proveniens bonum:
unde adversitas, licet ipsa ex se amara sit et tristitiam generet, tamen ex consideratione utilitatis propter quam
Deo placet debet esse iocunda, sicut et de apostolis dicitur ibant apostoli gaudentes etc.; nam et de sumptione
medicinae amarae aliquis ratione gaudet propter spem sanitatis licet sensu turbetur. Et quia gaudium est materia
gratiarum actionis, ideo hanc tertiam rationem in gratiarum actionem concludit dicens sit nomen Domini

8

