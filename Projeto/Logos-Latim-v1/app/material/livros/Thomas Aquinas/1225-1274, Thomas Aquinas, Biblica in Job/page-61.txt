peccavi, quia scilicet non habebat conscientiam remordentem de aliquo gravi peccato propter quod tantas
adversitates incurrisset, unde et infra XXVII 6 dicit neque enim reprehendit me cor meum in omni vita mea et
ideo non est contra id quod dicitur I ioh. I 8 si dixerimus quia peccatum non habemus, ipsi nos seducimus, et per
hoc exprimit quod supra dixerat de sua innocentia haec passus sum absque iniquitate manus meae. Subdit autem
et in amaritudinibus moratur oculus meus; pluraliter autem dicit amaritudinibus, propter multiplices adversitates
quas supra enumeravit; dicit autem moratur, quia quamvis inter amaritudines se humiliaverit saccum consuens
super cutem suam, adhuc tamen amaritudines perseverant; attribuit autem amaritudines oculo propter fletum, de
quo supra dixerat facies mea intumuit a fletu, et iterum ad Deum stillat oculus meus, quia sic oculus eius flebat
inter amaritudines quod ad solum divinum auxilium intendebat, et ideo hic subditur libera me: intelligebat enim
se ab eo solo liberari posse qui eum apud iniquum concluserat.
Non autem sic se liberari ab adversitate petebat sicut qui post adversitatem prosperitatem terrenam assequuntur,
sed petit ut ad celsitudinem spiritualem perducatur, unde subdit et pone me iuxta te: quia enim Deus est ipsa
essentia bonitatis, necesse est ut qui iuxta Deum ponitur a malo liberetur.
Ponitur autem homo iuxta Deum inquantum ei mente appropinquat per cognitionem et amorem, sed hoc quidem
imperfecte contingit in statu viae in quo homo impugnationes patitur, et quia est iuxta Deum positus ab eis non
superatur; perfecte autem homo mente iuxta Deum ponitur in statu ultimae felicitatis in quo impugnationes iam
pati non potest, et hoc est quod desiderare se ostendit dicens et cuiusvis manus pugnet contra me, quia scilicet
quantumcumque aliqui me velint impugnare, si iuxta te perfecte positus fuero nullius impugnatio me molestabit:
hoc est ergo in quo Job inter amaritudines consolationem habebat, sperans se iuxta Deum ponendum ubi
impugnationes timere non posset.
Hanc autem spiritualem consolationem ipsius Job amici eius verbosi non intelligebant, et ideo subdit cor eorum
longe fecisti a disciplina, scilicet tua spirituali, per quam doces spiritualia bona contemptis temporalibus sperare;
et quia in solis temporalibus et infimis rebus spem ponunt, ad spiritualem altitudinem pervenire non possunt ut
iuxta Deum ponantur, et hoc est quod subdit propterea non exaltabuntur.
Et ex hoc quod longe facti sunt a disciplina spirituali, procedit quod sola temporalia eliphaz Job in
consolationem promittebat, et hoc est quod subdit praedam pollicetur sociis, idest temporalium adeptionem quae
uni advenire non possunt nisi alio amittente, unde temporalium acquisitio depraedationi assimulatur. Non est
autem hoc universaliter verum ut post poenitentiam homines temporalem prosperitatem recuperent, quia nec
boni semper temporali prosperitate florent, unde subdit et oculi filiorum eius deficient; filios eius dicit illos qui
eius promissioni credentes ex bonis quae agunt temporalia sperant, sed dum ea non assequuntur oculi eorum
deficiunt, quasi a spe sua decidentes. Sicut autem bene agentibus temporalia eliphaz promittebat, ita etiam omnes
adversitates temporales propter peccata eius qui patitur asserebat provenire; et quia Job multas adversitates
passus erat, eum in exemplum apud vulgus ponebat, et hoc est quod subdit posuit me quasi in proverbium vulgi
et exemplum suum coram eis, quia scilicet ad suam sententiam asserendam de causa adversitatum Job in
exemplum ponebat, ac si esset pro peccato punitus.
Pertinet autem ad iustorum zelum ut videntes per falsam doctrinam rectitudinem divinorum iudiciorum perverti
indignentur, et ideo Job consequenter magnitudinem sui zeli ostendit dupliciter: primo quidem per quandam
mentis turbationem - ira enim per vitium oculum caecat, sed ira per zelum oculum turbat, ut Gregorius dicit -, et
ideo subdit caligavit ad indignationem oculus meus, scilicet rationis, cuius acies est per iram zeli turbata;
secundo per hoc quod ira per zelum etiam in corpore ex dolore quandam commotionem facit - unde dicitur I
Mach. II 24 quod mathathias videns Iudaeum idolis sacrificantem doluit et contremuerunt renes eius -, et ideo hic
subditur et membra mea quasi in nihilum sunt redacta, inquantum scilicet per dolorem corpus hominis tabescere
videtur. Posset autem aliquis credere quod ista oculi caligatio contra iustitiam esset et indignatio contra
innocentiam, et ideo ad hoc excludendum subdit stupebunt iusti super hoc, quasi diceret: etiam ad iustos pertinet
ut videntes malorum doctrinam obstupescant, et hunc stuporem supra caligationem dixit. Sequitur autem et
innocens contra hypocritam suscitabitur, quasi dicat: non est contra innocentiam si aliquis contra hypocritam
perversorem verae doctrinae per zelum iustitiae indignatus concitetur. Et quia, ut dictum est, ira per zelum
animum turbat sed non caecat, sic vir iustus stupet vel caligat ex zelo quod tamen a iustitia non recedit, et hoc est
quod subdit et tenebit iustus viam suam, quia scilicet non deseret eam propter iram zeli: talis enim ira non
praecedit rationem sed sequitur, et ideo non potest hominem a iustitia separare; utilis enim est ira per zelum quia
facit hominem cum maiore animi fortitudine insurgere contra mala, et hoc est quod subdit et mundis manibus
addet fortitudinem, concitatus scilicet per zelum, unde et Philosophus dicit in III ethicorum quod ira fortitudinem
iuvat.
Igitur vos omnes convertimini etc.. Postquam Job proposuerat ea ex quibus sententia eliphaz confutatur, hic
colligit praemissa et ordinat ea ad propositum ostendendum. Et primo excitat attentionem dicens igitur, ex quo
scilicet praedicta sunt vera, vos omnes, qui scilicet contra me convenistis et patres vestri, convertimini a vestris
erroribus, et venite ad veritatem considerandam, qua perspecta patebit quantum a vera sapientia longe sitis, et
hoc est quod subdit et non inveniam in vobis ullum sapientem, et hoc dicit ad reprimendam iactantiam eliphaz,
qui supra XV 9 dixerat quid nosti quod ignoremus etc., et iterum sapientes confitentur etc..

61

