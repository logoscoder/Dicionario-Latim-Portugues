quibus se protegebant a calore, et in cavernis terrae, scilicet propter umbram, vel super glaream, scilicet propter
refrigerium aquae vicinae vel propter mollitiem arenae; et hoc etiam eis iocundum videbatur quando talia loca
invenire poterant ad manendum, unde subdit qui inter huiuscemodi laetabantur, quasi etiam talium locorum
copiam non habentes; et si aliquando contingeret quod commodiora loca invenirent, hoc quasi deliciosum
reputabant, unde subdit et esse sub sentibus, idest sub umbra parvarum arborum, delicias computabant, quia
scilicet talis locus erat commodior ad manendum quam praemissa; hoc autem videtur respondere per oppositum
ad id quod supra dixerat in nidulo meo moriar. Enumeratis autem per singula eorum miseriis, quasi epilogando
colligit quod dictum est subdens filii stultorum, scilicet mente, et ignobilium, scilicet genere, et in terra penitus
non parentes, idest nulla dignitate vel gloria conspicui.
Consequenter exponit quid ab eis patiebatur, et primo quidem ostendit quod ab eis irridebatur ore, et in ludis,
quod significat cum dicit nunc in eorum canticum versus sum, quia scilicet de eo faciebant irrisorias cantilenas;
et in seriis, et quantum ad hoc subdit et factus sum eis in proverbium, quia scilicet in communi quasi proverbiis
utebantur infortuniis Job, inducentes eum in exemplum culpae et miseriae; secundo ostendit quomodo
contemnebant eum corde cum subdit abominantur me, scilicet quasi vilem et immundum; tertio ostendit
quomodo contemnebant eum facto, primo quidem inquantum eius praesentiam horrebant, unde subdit et longe
fugiunt a me, contra id quod supra dixerat expectabant me sicut pluviam; secundo vero inquantum ei iniurias
irrogabant: et faciem meam conspuere non verentur, scilicet in signum contumeliae et despectus.
Et ne putaretur propter aliquam culpam commissam se in despectum venisse, ostendit causam praedicti
contemptus ex parte divinae percussionis, ostendens primo quidem se divinitus afflictum cum dicit pharetram
enim suam aperuit et afflixit me: ex pharetra sagittae extrahuntur quibus aliqui utuntur ad percutiendum; per
sagittas autem intelliguntur divina flagella, secundum quod supra VI 4 dixerat sagittae Domini in me sunt
quarum indignatio ebibit spiritum meum; pharetra ergo Dei est divina dispositio ex qua hominibus adversitates
proveniunt, quam apertam esse dicit propter abundantiam adversitatum ex quibus non solum exterius sed etiam
interius se afflictum dicit. Secundo asserit se impeditum a Deo ne saltem verbo suas iniurias repellere possit,
unde subdit et frenum posuit in os meum, quia scilicet per flagella divina auferebatur sibi fiducia respondendi
cum alii ex ipsis flagellis argumenta sumerent contra eum.
Ostendit autem consequenter huiusmodi adversitates esse sibi a Deo immissas ex eo quod praeter consuetum
modum humanarum adversitatum advenerint, quod quidem primo ostendit ex loco unde adversitates advenerint.
Solent enim, et praecipue in terris illis, impugnationes insurgere a parte septentrionali, in qua habitabant barbarae
nationes et homines magis feroces et bellicosi, secundum illud Ier. I 14 ab Aquilone pandetur omne malum; sed
impugnatores beati Job provenerunt ex parte meridiei ubi solent homines minus bellicosi et feroces habitare:
dictum est enim supra quod eius adversitas incepit a sabaeis qui tulerunt boves et asinas et pueros occiderunt,
unde dicit ad dexteram orientis, idest ex parte meridiei quae est dextrum respectu orientis - si quis enim se ad
orientem convertat meridies erit ei a dextro -, calamitates meae illico surrexerunt, idest statim a principio sabaeis
irruentibus.
Secundo ostendit suas adversitates esse praeter communem modum quantum ad multiplicitatem impugnationis:
impugnatus enim fuit et quantum ad amissionem bonorum ex quibus homo habet facultatem operandi, quae per
pedes significatur, unde subdit pedes meos subverterunt, idest omnes facultates meas destruxerunt, et hoc
fecerunt faciliter et totaliter, unde subdit et oppresserunt, scilicet praedictos pedes meos, semitis suis, quasi in
suo transitu sine aliqua difficultate; et exemplum addit cum dicit quasi fluctibus: fluctus enim maris et subito
cooperiunt terram sive navem et totaliter eam absorbent. Subversis autem pedibus, idest facultatibus, per
consequens sequitur quod eius processus fuerint impediti, unde sequitur dissipaverunt itinera mea, idest omnes
processus operum meorum. Ulterius etiam me in persona persecuti sunt, et dolose, quod significat cum subdit
insidiati sunt mihi, et potenter, in hoc quod addit et praevaluerunt, et sine contradictione quia non fuit qui eos
impediret in ipso facto, unde subdit et non fuit qui ferret auxilium, scilicet mihi dum ab eis opprimerer, nec etiam
qui eos impediret ne ad me accederent, unde subdit quasi rupto muro et aperta ianua irruerunt super me, idest ac
si nullum obstaculum fuisset, neque ex ipsa substantia negotii, quod significatur per murum, neque ex
sollicitudine humana, quod significatur per ianuam; ad me autem tam libere intrantes non sunt miserti, unde
subdit et ad meas miserias devoluti sunt, idest totaliter ad hoc intenderunt ut me miserum redderent.
Tertio ostendit huiusmodi adversitates esse a Deo immissas ex effectu earum, quia scilicet per eas totaliter erat
destitutus, unde subdit redactus sum in nihilum, quod dicit quia nihil ei de pristina prosperitate remanserat, quae
quidem in duobus consistebat: uno quidem modo in exterioribus rebus quae per violentiam amiserat, unde subdit
abstulit quasi ventus, scilicet per violentiam, desiderium meum, idest omne desiderabile quod in rebus
exterioribus habebam; alio modo consistebat eius prosperitas in salute propriae personae, et quantum ad hoc
subdit et velut nubes, idest subito et totaliter, pertransiit salus mea, scilicet meae personae. Ablatis autem
desiderabilibus bonis, eius anima in tristitia remanebat, unde subdit nunc autem in memet ipso marcescit, scilicet
per tristitiam, anima mea: non enim poterat non tristari, filiis et rebus amissis.
Recedente autem salute corporali, consequens erat ut etiam corporalem dolorem sentiret qui nec in die dabat ei
requiem, unde subdit et possident me dies afflictionis, idest corporalis doloris, qui etiam in nocte aggravabatur,
unde subdit nocte os meum perforatur doloribus, quasi dicat: ita in nocte increscunt dolores mei quod videtur
90

