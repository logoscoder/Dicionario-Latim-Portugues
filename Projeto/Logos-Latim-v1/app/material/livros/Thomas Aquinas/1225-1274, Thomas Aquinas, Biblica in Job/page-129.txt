afflictis compati sed etiam eorum afflictioni remedium praebere, primo quidem praebuerunt remedium eius
interiori dolori per consolatoria verba, unde subditur et consolati sunt eum super omni malo quod intulerat
Dominus super eum; secundo autem adhibuerunt subventionis remedium contra exteriorem inopiam, et quia
amiserat et animalia in campis et supellectilia in subversione domus, ideo in utroque ei subveniunt, sequitur enim
et dederunt ei unusquisque ovem unam, quantum ad animalia, et inaurem auream unam, quantum ad
supellectilia.
Haec autem modicum fuissent ad reparationem ipsius, sed Dominus manum suam adhibuit ut ex his in maiora
proficeret, unde sequitur Dominus autem benedixit novissimis Job, scilicet multiplicando ea, magis quam
principio eius, idest quam primae eius prosperitati: est enim potens plus facere quam intelligimus aut petimus, ut
dicitur Eph. III 20. Desideraverat autem Job supra XXIX 2 ut esset iuxta menses pristinos, sed Dominus ei
maiora restituit et in duplo, ut supra dictum est, unde sequitur et facta sunt ei quatuordecim millia ovium: supra
enim dictum est quod fuit possessio eius septem millia ovium; et sex millia camelorum: nam primo habuerat tria
millia camelorum, ut supra dictum est; fuerant etiam ei quingenta iuga boum, unde hic duplum ponitur cum
dicitur et mille iuga boum; supra etiam dictum est quod habuerat quingentas asinas, sed hic duplum ponitur cum
sequitur et mille asinae.
Amiserat autem non solum possessiones sed etiam filios, qui ei restituuntur sed non in duplum, sequitur enim et
fuerunt ei septem filii et tres filiae, cuius ratio duplex esse potest: una pertinens ad futuram vitam, quia scilicet
filii quos habuerat non totaliter ei perierant sed reservabantur in futura vita cum eo victuri; alia ratio potest esse
quantum ad vitam praesentem, nam si duplicatis ceteris rebus etiam numerus filiorum esset duplicatus, non
videretur fortuna domus augmentata fuisse, quia eandem quantitatem in bonis eius unusquisque filiorum
habuisset quam prius; et ideo decentius fuit ut proles ei augeretur non numero sed magis in valore.
Quod occulte insinuatur in filiabus quae pulcherrimae fuisse leguntur, quarum pulchritudini etiam nomina
conveniunt, sequitur enim et vocavit nomen unius diem, scilicet propter claritatem eius, et nomen secundae
cassiam, quae est species aromatica, propter suavitatem ipsius, et nomen tertiae Cornustibii: est autem stibium
quo mulieres utuntur ad ornatum oculorum, secundum illud IV Reg. IX 30 depinxit oculos suos stibio et ornavit
caput suum, quod quidem stibium in cornu a mulieribus conservatur ut habeant ipsum paratum cum opus fuerit,
unde vocavit eam Cornustibii ad designandam abundantem pulchritudinem oculorum; unde et de pulchritudine
earum subditur non sunt autem inventae mulieres speciosae sicut filiae Job in universa terra. Per quod etiam
datur intelligi quod filii eius erant in virtute praecellentes, sequitur enim deditque eis pater suus hereditatem inter
fratres earum, scilicet ad designandum convenientiam virtutis in utrisque.
Et quia Job etiam in proprio corpore fuerat flagellatus, additur ei ad prosperitatis augmentum longitudo dierum,
unde sequitur vixit autem Job post flagella haec centum quadraginta annis. Et ut intelligatur toto hoc tempore in
prosperitate vixisse, subdit et vidit filios suos et filios filiorum suorum usque ad quartam generationem. Et ista
prosperitas datur intelligi durasse usque ad mortem, unde sequitur et mortuus est senex, quod pertinet ad
diuturnitatem vitae, et plenus dierum, quod pertinet ad vitae prosperitatem, unde supra ad designandum suam
adversitatem dixit sic et ego habui menses vacuos; unde et per plenitudinem dierum designatur abundantia ipsius
et quantum ad bona fortunae et quantum ad bona gratiae, quibus perductus est ad futuram gloriam quae durat per
omnia saecula saeculorum.
Amen.

129

