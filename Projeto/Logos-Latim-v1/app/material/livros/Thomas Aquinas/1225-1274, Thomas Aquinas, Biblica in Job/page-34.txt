est pax impiis, dicit Dominus, et hoc est quod hic dicitur quis restitit ei et pacem habuit? deinde ostendit quod
fortitudo Dei omnem fortitudinem rerum naturalium excedit, et hoc quidem ostendit tam in corporibus
superioribus quam inferioribus.
In corporibus quidem inferioribus hoc ostendit ex hoc quod ea quae maxime videntur esse stabilia et firma in
inferioribus corporibus pro sua voluntate movet. Inter corpora igitur mixta, ad quae post homines transitum facit,
maxime videntur esse firma et stabilia montes, quorum stabilitati sanctorum stabilitas in Scripturis comparatur,
secundum illud Psalmi qui confidunt in Domino sicut mons sion; et tamen montes Deus sua virtute movet, et hoc
est quod subditur qui transtulit montes, quod quidem etsi miraculose divina virtute fieri possit - cum hoc videatur
firmitati fidei repromissum, secundum illud Matth. XXI 21 si habueritis fidem et non haesitaveritis, si monti huic
dixeritis: tolle et iacta te in mare, fiet et Cor. XIII 2 si habuero omnem fidem ita ut montes transferam -, tamen
congruentius videtur ut hoc ad naturalem cursum rerum referatur. Hoc enim habet naturae ordo ut omne quod
naturaliter generatur etiam determinato tempore corrumpatur: unde cum generatio montium sit naturalis, necesse
est quod quandoque montes naturaliter destruantur; et hanc quidem naturalem montium corruptionem
translationem vocat, eo quod dissolutio montium et ruina cum quadam translatione partium eius accidit. Nec
autem irrationabiliter ea quae naturaliter contingunt divinae virtuti attribuit: cum enim natura agat propter finem,
omne autem quod ad finem certum ordinatur vel se ipsum dirigit in finem vel ab alio dirigente in finem
ordinatur, necesse est quod res naturalis, quae finis notitiam non habet ut se in ipsum dirigere possit, ab aliquo
superiori intelligente ordinetur in finem. Comparatur igitur tota naturae operatio ad intellectum dirigentem res
naturales in finem, quem Deum dicimus, sicut comparatur motus sagittae ad sagittatorem: unde sicut motus
sagittae convenienter sagittatori attribuitur, ita convenienter tota naturae operatio attribuitur virtuti divinae; unde
si per operationem naturae montes subruuntur, manifestum est quod a virtute divina montium stabilitas
superatur. Contingit autem quandoque apud homines quod aliquis rex sua virtute aliquam fortem civitatem
expugnat, quod quanto citius et insensibilius fit tanto magis virtus regis demonstratur; hoc igitur quod montes
transferuntur maxime virtuti divinae attestatur cum quasi subito et insensibiliter fiat, ut etiam ab his qui circa
montes habitant et per subversionem montium pereunt praecognosci non possit, et hoc est quod subditur et
nescierunt hi quos subvertit in furore suo, quasi dicat: adeo subito tantam rem Deus operatur quod etiam hi qui
circa montes habitant praenoscere non possunt, quod inde evidens fit quia si praecognoscerent, sibi caverent ut
non subverterentur. Addit autem in furore suo, ad ostendendum quod Deus interdum naturales operationes
moderatur secundum ordinem suae providentiae prout necessarium est ad hominum peccata punienda, quibus
metaphorice irasci dicitur cum in eos vindictam exercet, quae apud nos solet esse irae effectus.
Ex corporibus autem mixtis transit ad elementa, inter quae firmissimum et stabilissimum videtur esse terra quae
est immobilis sicut centrum motus totius, et tamen quandoque secundum aliquas partes suas movetur naturaliter
ex vapore incluso, ut Philosophi tradunt, et hoc est quod subdit qui commovet terram de loco suo, non quidem
totaliter secundum se totam sed cum aliquae partes eius agitantur, sicut in terraemotu accidit; in quo quidem
motu etiam montes concutiuntur, qui sunt quasi columnae super terram fundatae, unde sequitur et columnae eius
concutientur. Possunt etiam per columnas ad litteram intelligi columnae et quaecumque alia aedificia videntur
terrae adhaerere, quae in terraemotu concutiuntur; vel possunt intelligi per columnas terrae inferiores et intimae
partes terrae, eo quod sicut domus stabilitas super columnas firmatur ita stabilitas terrae ex centro procedit, ad
quod omnes partes terrae naturaliter tendunt, et per consequens omnes inferiores partes terrae sunt superiorum
sustentatrices et quasi columnae: et sic cum terraemotus ex profundis partibus terrae procedat, videtur quasi ex
concussione columnarum terrae causari.
Ultimo autem ad corpora caelestia procedit, quae etiam virtuti divinae cedunt. Considerandum est autem quod
sicut de natura terrae est immobilitas et quies, ita de natura caeli est quod semper moveatur; sicut ergo virtus
terrae ostenditur superari a virtute divina per motum qui in ea apparet, ita virtus caelestis corporis ostenditur a
virtute divina superari per hoc quod motus eius impeditur per quem fit solis et aliorum siderum ortus et occasus,
et ideo subdit qui praecipit soli, et non oritur. Quod quidem non dicitur propter hoc quod ortus solis impediatur
secundum rei veritatem, cum motus caeli continuus sit, sed quia secundum apparentiam aliquando non oriri
videtur, puta cum aer fuerit nubilosus intantum quod solis ortus habitantibus super terram in solita claritate
apparere non possit; huiusmodi autem nebulositas, cum per operationem naturae fiat, convenienter divino
praecepto attribuitur, a quo tota natura in sua operatione regulatur, ut dictum est. Et quod sic intelligat solem non
oriri inquantum solis ortus occultatur, manifeste apparet ex hoc quod subditur et stellas claudit quasi sub
signaculo: stellae enim quasi claudi videntur cum nubibus caelum obtegitur ne stellae inspici possint.
Qui extendit caelos solus etc.. Postquam beatus Job ostendit robur divinae fortitudinis, hic incipit ostendere
profunditatem divinae sapientiae. Procedit autem contrario ordine nunc et prius: nam primo quidem incepit ab
ostensione divinae fortitudinis in rebus humanis et processit usque ad corpora caelestia, hic autem incipit a
corporibus caelestibus et procedit usque ad res humanas; et hoc rationabiliter, nam sapientia factoris ostenditur in
hoc quod opera stabilia facit, et ideo in ostensione divinae sapientiae incipit a creaturis magis stabilibus, utpote
ab habentibus evidentius divinae sapientiae indicium; robur autem alicuius fortitudinis ostenditur ex hoc quod
potest aliqua a suo statu mutare - unde homines consueverunt examinari in elevatione vel proiectione lapidum,

34

