Angelus loquens, idest intercedens; et ne timeretur quod unus Angelus non sufficeret ad interpellandum pro
omnibus, subdit unus de millibus, secundum illud quod supra XXV 3 dictum est numquid est numerus militum
eius? ut enuntiet hominis aequitatem, idest coram Deo proponat si quid est ex parte hominis iustum; miserebitur,
scilicet Deus, eius, scilicet hominis afflicti, et dicet, idest Angelo imperabit: libera eum, ut scilicet sicut ipse est
allegator iustitiae hominis apud Deum ita etiam ipse sit executor divinae misericordiae apud homines.
Et a quo liberandus sit subdit ut non descendat in corruptionem, idest in mortem; et ut hanc liberationem Deo
esse gratam ostendat, subdit ex persona Dei dictum inveni in quo ei propitier, idest apparet in homine aliquid
aequitatis ex quo ei misereri possum, quod quaerebam. Et quia Job supra VII 5, quasi reparari non posset, dixerat
induta est caro mea putredine, ad hoc excludendum subdit consumpta est caro eius a suppliciis, quasi dicat: hoc
meae potestati non praeiudicat, unde subdit revertatur ad dies adolescentiae suae, idest recuperet vigorem sicut in
adolescentia.
Sic igitur positis Dei verbis liberantis, eliud utens suis verbis describit modum liberationis humanae dicens
deprecabitur Deum, quasi dicat: non sufficit quod Angelus pro eo loquatur, sed ad hoc quod liberetur oportet
quod ipse etiam pro se oret; vel aliter potest continuari: quia enim supra ostenderat quod homo non potest
conqueri de hoc quod iudicium suum coram Deo ponere non possit, quia Angelus pro eo efficaciter proponit,
nunc ostendit quod etiam ipse pro se proponere potest orando. Ut ostendat hoc etiam esse efficax sicut et
primum, subdit et placabilis erit ei, scilicet Deus homini, secundum illud Ioel. II 13 benignus et misericors est et
placabilis super malitiam. Et ex hoc sequitur in homine fiducia cogitandi de Deo cum quadam spirituali laetitia,
unde subdit et videbit, scilicet homo, faciem eius, idest considerabit bonitatem ipsius, in praesenti quidem vita
imperfecte in futura autem perfecte, in iubilo, idest in quodam inexplicabili gaudio; et sic reddet, scilicet Deus,
homini iustitiam suam, idest remunerabit eum pro meritis, remoto impedimento peccati. Sed hoc esse non potest
nisi homo humiliter suum peccatum recognoscat et confiteatur, unde subdit respiciet homines, quasi ultro se
offerens ad confessionem peccati, unde subdit et dicet: peccavi.
Et ut non credatur hoc ex humilitate dicere, subdit et vere deliqui, quod inducit contra Job quia supra dixerat
XVII 2 non peccavi et in amaritudinibus moratur oculus meus. Et in sua confessione non murmurabit de poenae
gravitate, unde subdit et ut eram dignus non recepi, quasi dicat: graviorem poenam merui, et hoc videtur dicere
contra hoc quod Job supra VI 2 dixerat utinam appenderentur peccata mea quibus iram merui etc.. Et fructum
humilitatis ostendit subdens liberavit enim animam suam, scilicet confitendo peccatum, ne pergeret in interitum,
idest in mortem, corporalem scilicet vel spiritualem, et ut ulterius bona consequeretur, unde subdit sed vivens
videret lucem, scilicet vel corporalem vel spiritualem sapientiae.
Et quia Deus non statim hominem finaliter damnat sed multotiens monet, ideo subdit ecce haec omnia, scilicet
quae pertinent ad instructionem per somnia et increpationem per dolores et sanationem, operatur Deus tribus
vicibus, idest multotiens quandiu viderit expedire; sed utitur numero ternario ut congruat humanae consuetudini
per quam solent homines ter moneri vel citari. Et hoc facit non uni tantum sed omnibus indigentibus, unde subdit
per singulos, quos scilicet viderit instruendos et increpandos.
Et assignat utilitatem subdens ut revocet animas eorum a corruptione, quod pertinet ad liberationem a malo, et
illuminet in luce viventium, quod pertinet ad consecutionem bonorum: et potest utrumque exponi corporaliter vel
spiritualiter. Quod autem dicitur hic de tribus vicibus referendum est ad duos secundos modos locutionis: nam de
primo dictum est quod secundo id ipsum non repetit; inducit autem hoc quasi ad ostendendum rationem quare
aliquando peccatores sustinentur in prosperitate et non statim condemnantur.
Et quia videbatur ei quod efficaciter locutus esset, inducit Job ad tacite audiendum ea quae restant, unde subdit
attende, Job, scilicet corde, et audi me, scilicet auribus, et tace dum ego loquor, scilicet ne me impedias. Et ne
videatur ei auferre facultatem respondendi, subdit si autem habes quid loquaris, responde mihi; et quasi
desiderans eius responsionem subdit loquere; et causam desiderii subdens dicit volo enim te apparere iustum,
quod dicit ad ostendendum quod non intendebat eius confusionem. Et quia non credebat eum esse iustum subdit
quod si non habes, quid scilicet pro tua iustitia dicas, audi me, tace, et docebo te sapientiam, quam scilicet
ignoras.
|+34 Capitulus 34
Pronuntians quoque eliud haec locutus est. Postquam eliud reprehenderat Job de hoc quod cum Deo disputare
cupiebat, accedit ad disputandum contra illa duo quae supra praemiserat, et primo disputat contra id quod, sicut
sibi videbatur, Job dixerat divinum iudicium esse iniustum; et quia haec materia est valde difficilis et sublimis,
non est contentus in hac disputatione ad solum Job verba dirigere, praecipue quia putabat in hac materia esse
erroneum, sed invocat sapientes ad hanc rem diiudicandam.
Hominum autem quidam sapientiam per se ipsos considerant, et quantum ad hoc dicit audite, sapientes, verba
mea, quidam vero de his quae ad sapientiam pertinent instruuntur, et quantum ad hoc subdit et eruditi, scilicet ab
aliis, auscultate me.
Quare autem alios ad audientiam invitet ostendit subdens auris enim verba probat, quasi dicat: ad hoc vos invito
quod verba mea audientes ea diiudicetis; et inducit similitudinem cum subdit et guttur escas gustu diiudicat,
quasi dicat: sicut gustus habet iudicare de escis ita auditus de verbis. Ad quid autem haec pertineant exponit
99

