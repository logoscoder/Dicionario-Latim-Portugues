putant reputant se quasi pullos onagri natos, licet videant alios homines eiusdem condicionis divino iudicio
coerceri. Hoc in suggillationem beati Job dicere videbatur, intelligens ex verbis eius quod quasi de pari cum Deo
vellet contendere quia dixerat auferat a me virgam suam et pavor eius non me terreat; loquar et non timebo eum,
et ideo subdit tu autem firmasti cor tuum, ut scilicet defenderes iniquitatem tuam. Et tamen cum hac cordis
obfirmatione, expandisti ad Deum manus tuas orando, supra scilicet cum dixit dicam Deo: noli me condemnare;
et ideo inutilis est oratio tua: utilis enim oratio est quando homo primo iniquitatem dimittit et postea a Deo petit
ut a puniendo cesset, et hoc est quod subdit si iniquitatem quae est in manu tua abstuleris a te, ut scilicet desistas
ab opere iniquo quod adhuc prae manibus habes, et non manserit in tabernaculo tuo iniustitia, ut scilicet quae
iniuste accepta reposita habes restituas, vel ut tuos familiares corrigas pro quorum delictis interdum Domini
puniuntur propter negligentiam corrigendi, tum levare poteris, scilicet ad Deum orando, faciem tuam absque
macula, scilicet culpae. Et sic cessabit condemnatio, primo quidem quantum ad futura, unde subdit et eris
stabilis, ut scilicet ulterius per tribulationes non commovearis, et etiam non timebis futura pericula; et quia
aliquando licet non timeat de futuro, homo tamen affligitur pro his quae amisit vel passus est, subiungit miseriae
quoque, scilicet quam hactenus passus es, oblivisceris, propter abundantiam bonorum supervenientium; et hoc
exemplo confirmat cum subdit et quasi aquarum quae praeterierunt non recordaberis, quod dicit quia homo post
tempestatem pluviae, cum serenitas advenit, pluviarum praecedentium obliviscitur, vel propter hoc quod aquae
fluviorum citissime currunt, et earum postquam transeunt nulla remanet memoria.
Sed quia contra promissionem prosperitatis in hac vita Job supra duo opposuerat, scilicet devastationem proprii
corporis cum dixit induta est caro mea putredine, et praeteritionem dierum vitae suae cum dixit dies mei velocius
transierunt etc., ideo ad utramque obiectionem excludendam subiungit et quasi meridianus fulgor consurget tibi
ad vesperam, ac si dicat: licet tibi videatur quod dies tui pertransierint et vita tua sit in fine quasi ad vesperam,
tamen tanta poterit tibi supervenire prosperitas quod quasi reducet te ad gaudium iuventutis tuae: sicut enim per
vesperam intelligitur senectus, ita per meridiem iuventus; fulgorem autem vocat claritatem terrenae prosperitatis.
Contra hoc vero quod dixerat de consumptione proprii corporis subiungit et cum te consumptum putaveris,
scilicet propter infirmitatem quam passus es, orieris ut Lucifer, idest ad pristinum decorem revertetur corpus
tuum.
Et quia iterum supra Job dixerat quod dies sui consumpti erant absque ulla spe, subiungit et habebis fiduciam,
proposita tibi spe. Et quia Job supra improbaverat opinionem dicentium quod homo post mortem, transactis
multis saeculis, iterum redit ad hunc modum vivendi, non huius rei spem dicit ei esse propositam sed secundum
quod homo post mortem vivit in memoriis hominum. Quod quidem ex duobus contingit: uno quidem modo ex
tumulis in quibus corpora mortuorum conduntur ut conservetur memoria defunctorum, unde et monumenta
dicuntur, et quantum ad hoc dicit et defossus securus dormies, quasi nullus sepulcrum tuum violabit, nec etiam
timendum erit quod aliquis attentet, unde subdit requiesces et non erit qui exterreat; alio modo mortui vivunt in
memoriis hominum propter bona quae fecerunt dum viverent, ex quibus eorum vita desideraretur, et quantum ad
hoc subdit et deprecabuntur faciem tuam plurimi, idest plurimi exoptabunt praesentiam tuam vel reverentiam
exhibebunt tumulo tuo, memorantes beneficia tua.
Et quia haec promiserat si Job ab iniquitate vellet discedere, ostendit consequenter quod iniquis ista non dantur,
et ideo subdit oculi autem impiorum deficient, quia videlicet bona quae exoptant non obtinebunt: tunc enim oculi
alicuius deficere dicuntur quando aspicit ad aliquod apprehendendum ad quod attingere non valet. Et sicut bona
desiderata non adipiscuntur, ita etiam mala quae patiuntur vel timent vitare non possunt, unde sequitur et
effugium peribit ab eis, quia scilicet non poterunt fugere mala.
Post mortem autem non erunt in veneratione vel desiderio sed in abominatione propter mala quae fecerunt, et
hoc est quod subditur et spes eorum abominatio animae, idest illud quod de eis potest sperari post mortem est
quod sint in abominatione.
|+12 Capitulus 12
Respondens autem Job dixit etc.. Sophar in verbis praecedentibus conatus fuerat ostendere quod secreta
sapientiae Dei homo comprehendere non potest, ad suggillandum Job qui quasi cum Deo disputationem requirere
videbatur. Et sicut ex verbis eius et aliorum amicorum perpendi potest, circa tria tota eorum versabatur intentio:
primo enim studebant ad dicendum aliqua magnifica de Deo, extollentes eius sapientiam et potentiam et
iustitiam, ut ex hoc eorum causa favorabilior appareret; secundo huiusmodi magnifica de Deo assumpta ad falsa
quaedam dogmata applicabant, utpote quod propter iustitiam homines prosperarentur in hoc mundo et propter
peccata tribularentur, et quod post hanc vitam non esset aliquid expectandum; tertio ex huiusmodi assertionibus,
propter adversitatem quam patiebatur Job, arguebant eum quasi iniquum et promittebant ei quaedam inania si
iniquitatem desereret, utpote quod defossus securus dormiret et quod ad vesperam oriretur ei fulgor meridianus,
quae Job quasi irrisiones reputabat: et circa haec tota Job responsio versatur. Primo ergo contra eos loquitur de
hoc quod se extollebant, quaedam magnalia de Deo proponentes ac si soli ipsi ea scirent et Job ea ignoraret, et
ideo dicitur respondens autem Job dixit: ergo vos soli estis homines? quod sequitur si vos haec solos scire
reputatis de magnitudine Dei quae omnes homines cognoscunt; et cum in cognitione magnitudinis Dei consistat
sapientia, sequitur quod, si haec soli vos nostis, quod in vobis solum sit sapientia, et ita cessantibus vobis
45

