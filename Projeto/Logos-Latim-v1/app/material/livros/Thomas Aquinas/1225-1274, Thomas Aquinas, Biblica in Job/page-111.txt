habere; inter alios autem sensibiles effectus incipit interrogare de principalibus partibus mundi, inter quas terra
est nobis notior utpote propinquior, de qua interrogare incipiens dicit ubi eras quando ponebam fundamenta
terrae? recte fundamento terram comparat quia sicut fundamentum est infima aedificii pars, ita etiam terra est
infimum corporum quod subiacet omnibus. Et quia terra est praecipue materia humani corporis, materia autem
tempore praecedit id quod ex ea fit, et multo magis ratio artificis qui materiam condidit, ideo signanter dicit ubi
eras quando ponebam fundamenta terrae? ac si dicat: cognoscere rationem fundationis terrae non potes, quia cum
terra fundata est nondum eras in rerum natura.
Est autem considerandum quod quidam antiquorum situm terrae et aliorum elementorum non attribuerunt alicui
rationi ordinanti sed necessitati materiae, secundum quod gravia levibus succident; ut autem haec opinio
excludatur, Dominus consequenter comparat fundationem terrae fundationi aedificii quae fit secundum
aedificatoris rationes: et similiter fundatio terrae facta est secundum providentiam divinam quam humana
intelligentia comprehendere non valet, et hoc significat cum subdit indica mihi, si habes intelligentiam, quasi
dicat: ideo horum rationem indicare non potes quia ad haec capienda intelligentia tua non sufficit. Est autem
considerandum quod artifex in aedificii fundatione quatuor disponit: primo quidem quantum debeat esse
fundamentum, et similiter divina ratione dispositum est quod tanta debeat esse quantitas terrae, et non maior vel
minor, et quantum ad hoc subdit quis posuit mensuras eius, scilicet secundum omnes dimensiones; et signanter
dicit posuit: non enim species terrae ex necessitate talem quantitatem requirit, sed haec quantitas est terrae
imposita ex sola ratione divina, quam homo cognoscere non potest, et ideo subdit si nosti, quia scilicet hoc homo
nec nosse nec indicare potest. Secundo artifex per suam rationem disponit determinatum situm fundamenti,
quem comprehendit per extensionem lineae mensuralis, unde subdit vel quis tetendit super eam lineam, per quam
scilicet significatur ratio divinae dispositionis designans determinatum situm terrae in partibus universi. Tertio
excogitata quantitate fundamenti et ubi collocandum sit, disponit artifex in quo possit fundamentum firmiter
collocari, et quantum ad hoc subdit super quo bases illius, scilicet terrae, fundatae sunt, quia fundata est super
centrum mundi.
Quarto autem praedictis tribus excogitatis, artifex iam incipit iacere lapides in fundamentum, et primo lapidem
angularem ad quem diversi parietes congregantur, et quantum ad hoc subdit aut quis demisit, idest deorsum
misit, lapidem angularem eius, per quem scilicet significatur ipsum centrum terrae cui diversae partes terrae
connectuntur.
Solet autem homo fundamentum aedificii collocare propter necessitatem habitationis, sed ut ostendatur Deus non
ex indigentia fundamenta terrae iecisse, subiungit cum me laudarent singula astra matutina, quasi dicat: quamvis
adesset mihi habitatio caeli cuius astra me laudant, terram tamen fundavi, non ex indigentia famulantium qui
eam inhabitarent sed ex sola voluntate. Non autem hoc dicitur quasi caelum prius sit factum quam terra,
praesertim cum in Genesi legitur in principio Deum creasse caelum et terram, astra autem de quibus hic fit
mentio leguntur facta fuisse quarta die, sed hoc dicitur ad ostendendum quod ordine naturae caelum et astra
priora sunt terra sicut incorruptibile corruptibili et movens moto. Dicit autem astra matutina, idest de novo
condita, sicut apud nos astra matutina dicuntur quae in principio diei solent apparere.
Quod autem dicuntur astra matutina Deum laudare potest uno modo intelligi materialiter, inquantum scilicet
propter sui claritatem et nobilitatem erant materia divinae laudis, etsi non hominibus qui adhuc non erant, saltem
Angelis qui iam erant; alio modo secundum illos qui dicunt corpora caelestia animata, astra in suae institutionis
initio Deum laudabant non laude vocali sed mentali; quod etiam potest referri ad Angelos quorum ministerio
caelestia corpora moventur, ut quod subditur et iubilarent omnes filii Dei referatur ad Angelos supremae
hierarchiae, quos Dionysius dicit esse collocatos in vestibulis deitatis: et ideo signanter illis tamquam
inferioribus laudem, istis autem tamquam superioribus attribuit iubilationem quae excellentiam quandam laudis
importat.
Praemisso igitur de fundatione terrae subiungit consequenter de aquis quae immediate superponuntur terrae;
videtur autem naturalis ordo elementorum requirere ut aqua ex omni parte circumdaret terram sicut aer ex omni
parte circumdat terram et aquam, sed divina dispositione factum est ad generationem hominum, animalium et
plantarum ut aliqua pars terrae discooperta remaneret ab aquis, Deo sua virtute aquas maris sub certis limitibus
retinente, unde subdit quis conclusit Ostiis mare, idest certis terminis? fuerunt autem aliqui qui putaverunt per
actionem solis aliquam partem terrae exsiccatam esse, sed Dominus ostendit hoc a principio ita fuisse dispositum
ut mare non undique terram operiret. Describit autem productionem maris sub similitudine nativitatis rei
viventis, scilicet pueri, quia aqua est maxime formabilis in res vivas, unde et omnium semina humida sunt; puer
autem primo quidem de utero matris egreditur, et hoc significat cum dicit quando erumpebat quasi de vulva
procedens.
Utitur autem in productione maris verbo erumpendi, quia scilicet proprium est aquae quasi continue moveri;
dicitur autem quasi de vulva procedere non quod ortum habuerit ex alia materia corporali, sed quia ex occulto
divinae providentiae procedebat quasi ex utero quodam. Secundo autem puer natus induitur, et quantum ad hoc
subdit cum poneret nubem vestimentum eius: quia enim nubes ex vaporibus resolutis ex aqua generantur,
consequens est ut in locis maritimis huiusmodi nubes magis multiplicentur.

111

