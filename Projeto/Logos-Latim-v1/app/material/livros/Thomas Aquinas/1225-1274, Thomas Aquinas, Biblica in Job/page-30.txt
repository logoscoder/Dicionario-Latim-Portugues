offensam quam contra Deum commisit, et hoc est quod dicit quid faciam tibi, o custos hominum? quasi dicat: si
tantam sollicitudinem de hominibus habes quasi custos eorum ut de singulis eorum actibus rationem requiras,
non suppetunt meae vires ad faciendum aliquid propter quod peccata remittas, unde si hoc expectatur numquam
mihi parceres; et ideo hoc non obstante mihi parcas.
Secunda ratio sumitur ex impotentia perseverandi.
Homo enim post corruptionem humanae naturae perseverare non potest sine gratia Dei, unde et in sacra Scriptura
consuetum est dici quod Deus aliquem indurat vel excaecat ex hoc quod gratiam non largitur per quam
emolliatur et videat; secundum ergo hunc modum et hic Job loquitur dicens quare posuisti me contrarium tibi?
idest quare mihi gratiam non dedisti per quam in hoc perseverarem ut tibi contrarius non essem per peccatum?
quicumque enim peccat Deo contrarius est, dum divinis mandatis repugnat sive quae sunt in lege scripta tradita
sive quae sunt naturaliter indita hominis rationi. Sciendum est autem quod ratio fortior est inter omnes animae
virtutes, cuius signum est quod aliis imperat et eis utitur ad suum finem; contingit tamen quod ratio interdum ad
modicum absorbetur per concupiscentiam vel iram aut alias inferiorum partium passiones, et sic homo peccat;
non tamen inferiores vires sic possunt rationem ligatam tenere quin semper redeat ad suam naturam, qua in
spiritualia bona tendit sicut in proprium finem. Sic igitur pugna quaedam fit etiam hominis ad se ipsum ratio
renititur ei quod per concupiscentiam vel iram absorpta peccavit; et quia ex peccato praeterito inferioribus
viribus est addita pronitas ad similes actus propter consuetudinem, ratio non potest libere uti inferioribus viribus
ut eas in superiora bona ordinet et ab inferioribus retrahat: et sic homo dum fit contrarius Deo per peccatum fit
etiam sibimet ipsi gravis, et hoc est quod subdit et factus sum mihimet ipsi gravis? in quo apparet quod peccatum
statim suam poenam habet; et sic post hanc poenam facilius videtur homini esse parcendum.
Tertia ratio sumitur ex impotentia hominis ad purgandum peccatum. Homo enim per se ipsum in peccatum
labitur, sed solius Dei est peccatum remittere, et ideo quaerit Job: si poena mea cessare non debet quandiu
peccatum manet, et tu solus peccatum auferre potes, cur non tollis peccatum meum quod in Deum vel in me
ipsum commisi? et quare non aufers iniquitatem meam, si qua est contra proximum commissa? considerandum
est autem quod huiusmodi quaestiones Job non facit quasi temerarius divinorum iudiciorum inquisitor, sed ad
falsitatem destruendam quam adversarii asserere nitebantur, scilicet quod in hac vita tantum essent expectanda a
Deo bona vel mala pro factis humanis: quo quidem posito, tota ratio divinorum iudiciorum turbatur, quibus
homines in hac vita punit propter peccata vel peccata remittit secundum quod eos praeordinat ad vitam futuram
vel praedestinando vel reprobando. Si autem non esset vita futura sed tantum praesens, non esset ratio quare
Deus differret parcere his quibus parcere intendit aut eos iustificare et remunerare, et ideo Job ut suam
intentionem aperiat, subdit ecce nunc in pulvere dormiam, quasi iam in promptu est finis vitae meae cum moriar
resolvendus in pulverem; et propter incertitudinem mortis non potest expectari firmiter etiam dies crastinus, et
ideo subdit et si mane me quaesieris non subsistam, quasi dicat: non possum repromittere mihi tempus vitae
usque in mane, nedum longa vitae spatia in quibus expectare possim quod mihi parcas si alia vita non erit.
Considerandum est autem quod Job procedit more disputatoris, cui a principio sufficit falsam opinionem
refellere et postmodum aperit quid ipse de veritate sentiat. Notandum est etiam quod Job in verbis praemissis tres
rationes tetigit quare aliquis in hac vita flagellatur a Deo: prima est ut cohibeatur eius malitia ne aliis nocere
possit, et hanc rationem tetigit cum dixit numquid mare sum ego aut cetus quia circumdedisti me carcere?
secunda est ad hominis probationem ut virtus eius manifestetur, et hanc tetigit cum dixit visitas eum diluculo et
subito probas illum; tertia est in poenam peccatorum, et hoc tetigit cum dixit peccavi, quid faciam tibi, o custos
hominum etc..
|+8 Capitulus 8
Respondens autem baldath suites etc.. In superioribus beatus Job dictis eliphaz responderat eius sententiam
efficaciter et profunde evacuando; sed baldath suites in eadem sententia cum eliphaz concordans profunditatem
beati Job non comprehenderat, et ideo contra responsionem beati Job loquitur sicut solent homines loqui contra
sententias non intellectas. Homines autem non comprehendentes mentes loquentium in duobus deficere solent,
quorum unum est quia nesciunt quando ille qui loquitur ad finem propositum pervenerit, aliud est quia
ordinationem sermonum loquentis capere non possunt.
Et hoc in verbis baldath manifeste apparet, dicitur enim respondens autem baldath suites dixit: usquequo loqueris
talia? videbatur enim ei quod nimis protraxisset sermonem, non considerans nec intelligens ad quem finem Job
suum sermonem perducere volebat; similiter etiam neque ordinationem eorum quae Job dixerat, qualiter scilicet
ad invicem compacta erant, capiebat, et ideo subiungit et spiritus multiplex sermonis oris tui? reputabat enim,
quia Job multa protulerat quorum ordinem ipse non capiebat, quod essent verba dissuta et quasi hominis sine
ratione ex impetu spiritus varia loquentis absque ordine rationis.
Et quia, ut dictum est, baldath intentionem Job non comprehenderat, eius verba in alia intentione accipiens ad
inconveniens deducere conatur. Volens enim Job superius excludere sententiam eliphaz ponentis quod
adversitates in hoc mundo pro peccatis hominum contingebant et quod peccatores flagellati a Deo si convertantur
ad statum prosperitatis reducentur, contra utrumque locutus fuerat: nam contra primum, ut supra expositum est,
dixerat utinam appenderentur peccata mea et calamitas quam patior in statera. Contra secundum dixerat
30

