Solet autem gravatus a iudice cum ad eum pervenerit causae suae iustitiam demonstrare, unde subdit ponam
coram eo iudicium, quasi dicat: proponam ei quale debeat esse iustum iudicium causae meae; et os meum
replebo increpationibus, idest conquestionibus, non quidem ut credam divinum iudicium esse iniustum sed per
modum quaerentis, sicut solent disputantes contra dicta aliorum obicere ut plenius veritatem intelligant, unde
subdit ut sciam verba quae mihi respondeat, quod pertinet ad veritatem responsionis cognoscendam, et intelligam
quid loquatur mihi, quod pertinet ad percipiendam verborum intelligentiam: non enim potest homo scire an
verum sit quod ei dicitur nisi intelligat quid ei dicatur.
Frequenter autem supra quasi ad divinum iudicium sustinendum proposuerant divinam fortitudinem et
magnitudinem, sicut sophar supra XI 8: excelsior caelo est, et quid facies? et cetera quae ibi sequuntur, et ideo
hanc responsionem excludens subdit nolo multa fortitudine contendat mecum, nec magnitudinis suae mole me
premat, quasi dicat: non sufficit mihi ista responsio ut solum contra me allegetur Dei potentia et magnitudo, quia
sicut ipse est fortissimus et maximus ita etiam est iustissimus et aequitatis amator; unde subdit proponat
aequitatem contra me, idest assignetur ratio ad aequitatem pertinens, et ita apparebit quod non propter malitiam
sum punitus, unde subdit et perveniet ad victoriam iudicium meum, quo scilicet contra vos contendo asserens me
non pro peccatis punitum.
Et ne quis credat ex eo quod dixit quis mihi tribuat ut cognoscam et inveniam illum et veniam usque ad solium
eius? quod crederet Deum corporali loco concludi aut per creaturas sufficienter posse cognosci, subiungit si ad
orientem iero non apparet. Ubi considerandum est quod secundum Aristotilem in caelo distinguuntur sex
positionis differentiae, scilicet sursum et deorsum, dextrorsum et sinistrorsum, ante et retro. Principium enim
motus totius firmamenti manifeste apparet in oriente; est autem in quolibet animali principium motus a dextro: si
ergo imaginemur motum firmamenti sicut motum unius animalis, oportebit ponere dextrum caeli in oriente,
sinistrum vero in occidente, sursum in meridie, deorsum vero in septentrione, anterius vero in superiori
hemisphaerio, posterius vero in inferiori hemisphaerio; velut si imaginaremur unum hominem qui sua dextra
moveret caelum ab oriente versus superius hemisphaerium, consequens esset quod caput teneret versus meridiem
et pedes versus septentrionem, et pars anterior hominis esset versus superius hemisphaerium, posterius vero
hominis, idest dorsum, versus inferius. Quidam tamen non respicientes ad dispositionem humani corporis sed
magis ad ordinem motus caeli posuerunt superius caeli esse partem Orientalem eo quod ibi incipit motus,
dextrum autem caeli in parte meridionali, versus quam partem quoad nos procedunt motus planetarum; unde per
oppositum inferius caeli intelligitur occidens, sinistrum vero caeli intelligitur pars septentrionalis. Et hoc modo
videntur hic procedere verba Job: nam dextrum et sinistrum dividit contra orientem et occidentem. Potest ergo
simpliciter intelligi quod in nulla parte caeli Deus localiter concluditur, ut sit sensus: si ad orientem iero non
apparet, quasi ibi vicinior existens, ac si ibi localiter existeret; si ad occidentem non intelligam illum, quasi
propinquiorem et ibi conclusum; si ad sinistram, idest versus septentrionalem partem, quid agam? non
apprehendam eum, quia scilicet non est ibi corporaliter situatus; si me vertam ad dextram, idest versus partem
meridionalem, non videbo illum, quasi ibi existentem.
Vel possunt haec verba induci non ad excludendum a Deo localem situm sed ad ostendendum quod non potest
sufficienter per inferiores effectus inveniri; inter omnes autem effectus in rebus corporalibus apparentes
universalior est et maior motus firmamenti, et quamvis manifeste appareat huius motus principium in oriente,
tamen huius motus principium non sufficienter demonstrat infinitatem divinae virtutis, unde dicit si ad orientem
iero, scilicet progressu meae considerationis, quasi considerans principium motus firmamenti, non apparet,
scilicet sufficienter per hanc considerationem. Secundus autem effectus divinae virtutis in rebus corporalibus est
motus planetarum, qui est ex adverso motus firmamenti: unde principium est in occidente, ex quo etiam non
sufficienter potest considerari virtus divina, unde subdit si ad occidentem, scilicet iero, considerans principium
motus planetarum, non intelligam illum; et valde signanter loquitur: hic enim motus magis intelligitur ex
diversitate situs planetarum quam appareat oculis. Ex parte vero septentrionali non videtur esse principium nobis
nisi tenebrarum, quia versus illam partem sol numquam accedit; tenebrae autem impediunt actionem, secundum
illud ioh. IX 4 venit nox quando nemo potest operari, unde subdit si ad sinistram, scilicet per considerationem
perrexero, quid agam? idest non invenio ibi nisi defectum actionis, unde nullum vestigium dabitur ad eum
cognoscendum, unde subdit non apprehendam eum, etiam qualitercumque. Ex parte vero meridionali est nobis
principium luminis propter corpora luminarium ex illa parte nobis apparentium, unde subdit si me vertam,
scilicet per considerationem, ad dextram, idest ad partem meridionalem caeli, non videbo illum, quasi dicat:
inveniam ibi lumen corporale, per quod tamen ipse videri non potest. Et quamvis ipse sic me lateat, eum tamen
non latent quae circa me aguntur, unde subdit ipse vero scit viam meam, idest totum processum vitae meae; quod
videtur Job dicere contra id quod eliphaz supra induxerat ex persona impiorum quasi imponendo illud Job: nubes
latibulum eius nec nostra considerat.
Et quia posset aliquis dicere si scit viam tuam ergo propter peccata tua te punivit, ipse respondet et probabit me
quasi aurum quod per ignem transit, ubi primo manifeste exponit causam suae adversitatis, quae fuit ei inducta ut
ex ea approbatus hominibus appareret, sicut aurum approbatur quod potest ignem sustinere; et sicut aurum non
fit verum aurum ex igne sed eius veritas hominibus manifestatur, ita Job per adversitatem probatus est non ut
eius virtus appareret coram Deo, sed ut hominibus manifestaretur; dicit autem probabit de futuro, quasi exhibens
76

