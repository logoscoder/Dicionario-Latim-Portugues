Et hoc quidem non solum in rebus naturalibus est considerare, prout divino subduntur regimini, sed etiam in
rebus humanis. Leges enim humanae, quia non potuerunt earum latores omnia singularia respicere, ad
universalia quaedam respiciunt quae ut in pluribus accidunt; qualiter autem universalia statuta humana sint factis
singularibus applicanda relinquitur prudentiae operantis: unde in multis homo potest deficere a rectitudine, in
quibus tamen non contrariatur legi humanitus positae; sed lex divina secundum quod est in sapientia Dei ad
omnia particularia et minima se extendit, et sic non potest contingere quod homo in aliquo a rectitudine discordet
et non contrarietur legi divinae. Quia igitur homo ad ipsam legem divinam, prout est in secreto sapientiae Dei
inspiciendam, pertingere non potest et per consequens nec eius multiplicitatem agnoscere, contingit quod
aliquando non putet se contra legem Dei agere cum tamen agat, vel parum delinquere cum multum delinquat,
unde subdit et intelligeres, scilicet si essent tibi ostensa secreta sapientiae et multiplicitas legis Dei, quod multo
minora exigaris ab eo, scilicet in sustinendo poenas, quam meretur iniquitas tua, quam vel non cognoscis vel
aestimas parvam. Et in hoc videtur reprehendere quod Job supra dixerat utinam appenderentur peccata mea
quibus iram merui et calamitas quam patior in statera.
Quasi arena maris haec gravior appareret.
Et quia supposuerat in divina sapientia esse aliquod secretum quod nondum erat Job ostensum, ne hoc posset
negari, per sequentia confirmat dicens forsitan vestigia Dei comprehendes. Vestigia signa sunt per viam
procedentis; opera autem Dei viae ipsius dicuntur, et productio creaturarum a Deo quidam processus Dei
intelligitur in creaturas, prout divina bonitas ab eo in quo simpliciter et summe existit gradatim ad effectus
derivata procedit dum superiora inferioribus meliora inveniuntur: vestigia ergo Dei sunt signa quaedam in
creaturis inventa, ex quibus per eas Deus aliquatenus cognosci potest.
Sed cum humana mens nec ipsas creaturas totaliter et perfecte cognoscere possit, multo minus et de ipso creatore
perfectam notitiam habere potest, et ideo interrogando subdit et usque ad perfectum omnipotentem reperies?
quasi dicat: si creaturas perfecte cognoscere non potes, multo minus nec creatorem; et signanter dicit reperies
quia per quandam inquisitionem ratio ab effectibus procedit ad causam, quam dum per effectus cognoscit eam
dicimur invenire.
Nec est mirum si creaturis non perfecte cognitis creator non perfecte cognoscitur, quia etiam creaturis perfecte
cognitis adhuc creator non perfecte cognosceretur: tunc enim per effectus perfecte causa cognosci potest quando
effectus adaequant causae virtutem, quod de Deo dici non potest, et ideo subdit excelsior caelo est, et quid
facies? profundior inferno, et unde cognosces? longior terra mensura eius et latior mari. Haec sub metaphora
dicuntur: non enim debet intelligi quod Deus qui incorporeus est dimensionibus corporalibus distendatur, sed
magnitudinem virtutis sub similitudine magnitudinis corporalis describit, quia quantumcumque quantitates
corporeae videntur esse magnae vel altitudine vel profunditate vel longitudine vel latitudine, deficiunt tamen a
magnitudine virtutis Dei quae maiora facere posset, et ideo signanter Deum omnipotentem prius nominavit. Ex
hoc ergo ostendit quod perfecte in creaturis inveniri non potest, quia dato quod omnes creaturae perfecte
cognoscerentur, ex eis cognosci non posset virtus ei aequalis: quod ergo medium sumi potest ad cognoscendum
virtutem Dei secundum quod excedit omnem creaturam? et hoc significat cum dicit quid facies? et unde
cognosces? non solum autem divina virtus excedit omnem creaturam in producendo sed etiam in conservando:
non enim creaturae conservatio est nisi a Deo, nec est aliqua virtus in creatura quae divinae voluntati resistere
posset si ipsam creaturam ulterius conservare non vellet, et ideo subdit si subverterit omnia, in nihilum
redigendo, subtrahendo scilicet eis esse, vel in unum coartaverit, confusionem inducendo per subtractionem
ordinis quo res distinguit, quis contradicet ei? idest quae virtus creaturae poterit esse contraria, contra eius
voluntatem conservans vel se vel alia in esse? sed ne aliquis dicat quod licet nihil posset conservari in esse nisi
per eum, tamen quasi ex debito res in esse conservat, ad hoc excludendum subdit vel quis dicere ei potest: cur ita
facis? quasi ab eo exigens rationem de debito praetermisso.
Ipse enim novit hominum vanitatem etc.. Postquam ostendit sophar quod in divina sapientia est aliquid secretum
quod homini incomprehensibile est, procedit ad aliud manifestandum quod prius supposuerat, scilicet quod Deus
pro peccato ab homine exigat poenam et, ad hoc quidem manifestandum, quod Deus facta hominum cognoscat,
unde dicit: recte dico quod exigeris a Deo minora quam mereatur tua iniquitas, ipse enim novit hominum
vanitatem, idest hominum facta vana. Vana autem dici consueverunt quae instabilia sunt eo quod debitis finibus
non stabiliuntur: ex hoc igitur est vanitas hominis quod cor eius in veritate non figitur per quam solam potest
stabiliri, et ex hoc quod a veritate recedit iniquitatem operatur, dum videlicet appetit illud quod apparet bonum
loco eius quod est bonum, unde subdit et videns, scilicet Deus, iniquitatem, ex vanitate hominum prodeuntem,
nonne considerat, scilicet ad puniendum? tunc enim iudex peccatum videns inconsiderate pertransire videtur
quando dissimulat et poenam apponere non curat, quod de Deo videtur non esse dicendum: cum igitur ipse
videat hominum vanitatem, pro iniquitate exigit poenam.
Sicut autem ex vanitate contingit quod homo ad iniquitatem declinat, ita ex eadem vanitate provenit quod homo
divino iudicio se subiectum esse non reputat, et ideo subdit vir vanus in superbiam erigitur, ut scilicet suo
superiori se subditum esse non credat, et hoc est quod subdit et tamquam pullum onagri natum se liberum putat.
Onager asinus silvestris est, cuius pullus ab hominis dominio liber nascitur; pulli autem asinorum qui ab
hominibus possidentur in servitute hominum nascuntur: homines igitur qui se divino iudicio subiectos esse non
44

