conservantis vitam, unde dixerat recede paululum ab eo -: videtur enim Deus homini esse iratus quando
beneficium vitae ei subtrahit, et praecipue cum credamus mortem ex peccato primi hominis provenisse.
Quomodo autem se protegi velit etiam in inferno, exponit subdens et constituas mihi tempus in quo recorderis
mei? videtur enim Deus hominis esse oblitus quando ei subtrahit beneficium vitae, tunc ergo eius recordatur cum
ipsum ad vitam reducit: constituere ergo tempus in quo Deus hominis mortui recordetur nihil est aliud quam
constituere tempus resurrectionis.
Et satis convenienter hoc nominat protectionem: cum enim artifex, dissoluto artificio, ex eadem materia non
intendit iterum aedificium reparare, utpote domum vel aliquid huiusmodi, de materia dissoluti aedificii nullam
curam agere videtur; sed quando ex ea intendit aedificium reparare, diligenter custodit ne pereat: hanc ergo
custodiam protectionem vocat.
Postquam igitur desiderium suum de resurgendo expressit, quia desideria quandoque sunt etiam impossibilium
consequenter sub quaestione ponit utrum hoc quandoque futurum sit quod ipse desideravit, unde subdit putasne
mortuus homo rursum vivet? et super hoc quid ipse sentiat, ostendit dicens cunctis diebus quibus nunc milito
expecto donec veniat immutatio mea. Ubi considerandum est quod supra vitam hominis super terram militiae
comparaverat et diebus mercennarii, quia tam milites quam mercennarii aliquid post statum praesentem
expectant, et ideo sicut supra resurrectionis statum per diem optatam mercennarii expressit, ita et nunc sub
similitudine militis idem ostendit. Et notandum est quod optatum finem non expectat in aliqua parte temporis
huius vitae, quia cunctos dies huius vitae statui militiae deputat dicens cunctis diebus quibus nunc milito. Item
notandum est quod non expectat aliam vitam huic similem, quia tunc et illa esset militia, sed expectat vitam in
qua non militet sed triumphet et regnet, et ideo dicit expecto donec veniat immutatio mea, quasi dicat: in hac tota
vita milito, mutabilitati, laboribus et angustiis subiectus, sed expecto immutari in statum alterius vitae quae sit
sine labore et angustia; et de hac immutatione dicit apostolus I Cor. XV 51 omnes quidem resurgemus sed non
omnes immutabimur.
Et ne aliquis crederet quod naturali virtute homo in statum alterius vitae immutaretur, hoc excludit subdens
vocabis me et ego respondebo tibi, quasi dicat: futura immutatio ex virtute tuae vocis sive ex tuo imperio
procedet, secundum illud ioh. V 28 omnes qui in monumentis sunt audient vocem filii Dei, et qui audierint
vivent; vocare enim ad imperium pertinet, sed respondere ad oboedientiam qua creatura creatori oboedit. Sed
quia mortui ad imperium Dei non solum resurgent ad vitam sed in quendam altiorem statum immutabuntur, et
hoc virtute divina, propter hoc subdit operi manuum tuarum porriges dexteram, quasi dicat: homo resurgens non
erit opus naturae sed opus tuae virtutis, cui quidem operi adiutricem dexteram tuam porriges dum per auxilium
tuae gratiae in gloriam novitatis exaltabitur.
Vel quod dicit vocabis me et ego respondebo tibi, potest referri ad corporis reparationem, quod autem subdit
operi manuum tuarum porriges dexteram, ad animam quae naturaliter appetit uniri suo corpori, cui Deus
adiutricem dexteram porriget dum quod sua virtute non potest consequi virtute divina consequetur.
Posita ergo sententia sua de resurrectione mortuorum futura, redit ad id quod supra admiratus fuerat, quod Deus
tam sollicite opera hominum considerat, cum dixit observasti omnes semitas meas et vestigia pedum meorum
considerasti, unde subdit tu quidem gressus meos dinumerasti, quasi dicat: iam non est mirum si facta hominum
sic diligenter examinas ex quo eum ad aliam vitam reservas. Considerandum est autem quod circa humanos actus
divina providentia secundum duo attenditur: primo quidem secundum hoc quod ea examinat et discutit, quod
quidem significatur in hoc quod dicit tu quidem gressus meos dinumerasti: dinumeramus enim ea de quibus
diligentiam habemus; et ne videretur alicui esse magnae severitatis quod Deus hominis fragilis facta tanta
diligentia examinaret, innuit consequenter eius pronitatem ad parcendum cum dicit sed parce peccatis meis,
quasi dicat: licet dinumeres tamen hanc spem retineo quod parcas. Secundo vero secundum hoc quod facta
hominum bona vel mala in sua memoria conservat ad retribuendum pro eis bona vel mala, unde subdit signasti
quasi in sacculo delicta mea: ea enim quae signantur in sacculo diligenter conservantur; et ne ista signatio
divinam misericordiam excluderet, subdit sed curasti iniquitatem meam, quasi dicat: sic pro peccatis reservas
poenam quod tamen per poenitentiam delicta curas.
Mons cadens defluit et saxum transfertur de loco suo. Postquam Job suam sententiam de futura resurrectione
posuerat, hic probabilibus rationibus eam munit, et prima ratio sumitur ex comparatione hominis ad inferiores
creaturas, quae totaliter consumuntur absque spe reparationis. Omnia enim quae generantur corruptioni subiecta
sunt, unde et montes, licet videantur firmissimi, tamen ex certis causis post aliqua temporum curricula
dissolvuntur, et hoc est quod dicit mons cadens defluit; saxa etiam, licet videantur fortissima, tamen vel per
violentiam vel ex aliqua causa naturali exciduntur, et hoc est quod sequitur et saxum transfertur de loco suo;
lapides etiam, licet videantur durissimi, tamen aquis excavantur, et hoc est quod subditur lapides excavant aquae;
terra etiam, licet videatur stabilissima, tamen a sua dispositione paulatim immutatur, et hoc est quod subditur et
abluvione paulatim terra consumitur.
Inconveniens autem esset si esset eadem ratio corruptionis hominis et rerum praedictarum, et ideo concludit,
quasi inconveniens, et homines ergo similiter perdes? quasi dicat: non est conveniens quod similiter
corrumpantur homines sicut aliae creaturae corporales; nam praedictae creaturae totaliter corrumpuntur, unde

54

