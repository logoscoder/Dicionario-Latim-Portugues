gustus vellet exprimere denuntiaret medicinam esse malam, quamvis ratio iudicaret eam esse bonam propter
finem; sic igitur miseria quam beatus Job sustinebat rationi quidem poterat videri quantum ad aliquid utilis esse,
sed inferior pars animae quae ex ea tristitia afficiebatur adversitatem totaliter repudiabat, unde et ipsum vivere
sub tali adversitate odiosum ei erat. Quando autem est nobis aliquid odiosum, omnia abominamur per quae in
illud devenimus; et ideo Job secundum inferiorem partem animae, cuius passionem nunc exprimere intendebat,
et nativitatem et conceptionem suam ex quibus in hanc vitam devenerat odio habebat, et per consequens diem
nativitatis et noctem conceptionis, secundum illum loquendi modum quo ex his quae in tempore aguntur aliquid
ascribitur tempori bonum vel malum. Sic igitur Job quia secundum partem sensibilem vitam sub adversitate
repudiabat, volebat se numquam natum vel conceptum fuisse, et hoc est quod dicit pereat dies in qua natus sum,
ac si diceret numquam natus fuissem. Et nox in qua dictum est, idest vere dici potuit conceptus est homo, idest
utinam numquam conceptus fuissem.
Et congrue ordinat, quia nativitate sublata conceptio non aufertur sed e converso; congruenter etiam
conceptionem nocti ascribit et nativitatem diei, quia secundum astrologos nativitas diurna est laudabilior,
principaliori sidere existente super terram, idest sole, conceptio autem nocturna est frequentior. Similis modus
loquendi habetur Ier. XX 14: maledicta dies in qua natus sum, dies in qua peperit me mater mea non sit
benedicta.
Posita ergo maledictione diei nativitatis et noctis conceptionis, prosequitur singillatim de maledictione utriusque,
et primo de maledictione diei nativitatis dicens dies ille vertatur in tenebras. Considerandum autem est quod,
sicut Hieronymus dicit in prologo, a verbis Job in quibus ait pereat dies in qua natus sum usque ad eum locum
ubi ante finem voluminis scriptum est idcirco ipse me reprehendo, hexametri versus sunt, dactylo spondeoque
currentes; et sic patet quod liber iste exhinc per modum poematis conscriptus est, unde per totum hunc librum
figuris et coloribus utitur quibus poetae uti consueverunt. Solent autem poetae, ut vehementius moveant, ad
eandem sententiam diversa inducere, unde et hic Job ad maledicendum diei suae secundum modum quem
dicimus ea inducit quibus aliquis dies solet esse odiosus.
Dignitas autem diei est claritas eius, hac enim a nocte distinguitur; hanc igitur dignitatem excludit dicens dies ille
vertatur in tenebras, quae quidem sententia quantum ad superficiem litterae frivola videtur et vana. Dies enim
nativitatis praeterierat et iam non erat; quod autem praeteriit immutabile est: quomodo igitur poterat dies qui
praeterierat in tenebras verti? sed sciendum est quod quaedam per modum optandi dicuntur ad exprimendum
iudicium quod de aliqua re habetur; sic igitur nunc dicitur dies ille vertatur in tenebras ac si diceretur: dies
nativitatis meae debuisset esse tenebrosus ut congrueret tenebris miseriae quam patior.
Quia enim aspectus luminis delectabilis est, secundum illud Eccl. XI 7 dulce lumen, et delectabile est oculis
videre solem, consuetum est in Scripturis ut per tenebras tristitia significetur, secundum illud Eccl. V 16 comedit
in tenebris et in curis multis et in aerumna atque tristitia.
Est autem aliquis dies clarus multipliciter: primo quidem ex Dei sanctificatione qui eum celebrem esse instituit,
sicut habetur exodi XX 8 memento ut diem sabbati sanctifices; hanc igitur claritatem a praedicto die removet
dicens non requirat eum Deus desuper, quasi dicat: non exigat Deus ab hominibus ut hunc diem celebrem agant.
Dies enim aliqui exiguntur a Deo ad celebritatem propter aliquod insigne beneficium in illa die hominibus
collatum, sicut sabbatum in veteri lege propter beneficium creationis, et dies Paschae propter beneficium
liberationis ex Aegypto; quod etiam manifestum est in diebus festis qui in novo testamento celebrantur.
Vult ergo per hoc significare quod sua nativitas non debet computari inter insignia Dei beneficia, cum magis ad
miseriam natus esse videatur quam ad laetitiam. Secundo aliquis dies clarus est ex hominum recordatione: solent
enim homines aliquos dies celebres agere in quibus aliqua magna et iocunda eis contigerunt, sicut Herodes et
Pharao diem nativitatis celebrabant; hanc igitur claritatem a praedicto die removet dicens et non sit in
recordatione, scilicet hominum, quia videlicet non aliquid iocundum in illa die accidit sed magis triste ut ex
eventu apparet. Tertio dies clarus est ex corporali lumine, quae quidem claritas multipliciter aufertur: primo
quidem ex subtractione radiorum solis illuminantium terram, ut patet quando sol eclipsatur, et quantum ad hoc
dicit nec illustretur lumine; secundo ex oppositione nubium vel aliquorum huiusmodi occultantium radios solis,
et quantum ad hoc dicit obscurent eum tenebrae; tertio ex defectu visivae virtutis, cum enim aliquis moritur vel
visu privatur, quantum ad eum claritas diei aufertur, et quantum ad hoc dicit et umbra mortis.
Modum autem obtenebrationis praemissae exponit dupliciter: primo quidem quantum ad ordinem in hoc quod
dicit occupet eum caligo: tunc enim dies caligine occupatur quando diei prius splendenti subito et ex insperato
tenebrae inducuntur, cuius simile in vita ipsius Job apparet; secundo quantum ad genus tenebrarum in hoc quod
dicit et involvatur amaritudine, per quod dat intelligere totum quod de obtenebratione dictum est ad tenebras
tristitiae esse referendum: hunc enim morem observare videtur ut parabolicam locutionem ex aliquo subsequenti
exponat. Per omnia igitur haec nihil aliud dicere intendit quam quod dies suae nativitatis non debet iudicari dies
gaudii sed maeroris, cum per suam nativitatem ad vitam tantae adversitati subiectam devenerit.
Post maledictionem igitur diei suae nativitatis, consequenter maledicit noctem suae conceptionis secundum
similem modum loquendi, et primo attribuit ei illud unde nox magis horribilis redditur. Cum enim nox propter
tenebras secundum se ipsam horrida sit, quanto magis tenebrae noctis augmentantur tanto magis horrida redditur,
quod contingit cum aliqua magna tempestas in nocte oboritur, et quantum ad hoc dicit noctem illam tenebrosus
12

