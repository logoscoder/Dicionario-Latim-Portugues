In hac autem sua locutione primo inducit eos ad audiendum ex auctoritate Dei cuius inspiratione loquebatur,
unde dicit audite me, ut scilicet eius sermonem non interrumperent. Audientibus autem promittit scientiae
dogmata, unde subdit et ostendam vobis etiam ego, scilicet quamvis sim iuvenis, scientiam meam, ex qua scilicet
respondebo rationibus Job. Iustum autem erat quod ipsi eum audirent quia etiam ipse eos audierat, unde subdit
expectavi enim, scilicet diu, sermones vestros, quos scilicet contra Job protulistis. Et quia reputabat se posse
discernere quid ab eis bene dictum esset et quid non bene, subdit audivi prudentiam vestram, quasi dicat:
audiendo diiudicavi quid in verbis vestris ad prudentiam pertineret. Non autem parum sed diu expectaverat;
terminum autem expectationis suae determinat ex duobus: primo quidem ex illorum voluntate, unde subdit donec
disceptaretis in sermonibus vestris, idest donec placuit vobis contra Job disceptare; secundo ex spe quam de
eorum sapienti doctrina habebat, unde subdit et donec putabam vos aliquid dicere expectabam. Non est autem
amplius audiendus de quo non speratur quod aliquid utile sit dicturus; videbat autem quod verba eorum quibus
contra Job utebantur efficacia non erant, primo quidem quia eum rationibus convincere non poterant, unde subdit
sed ut video, non est qui possit arguere Job, scilicet eum convincendo rationibus; secundo quia non poterant eius
rationibus obviare, unde subdit et respondere, scilicet sufficienter, ex vobis, idest ex vestro sensu - vel non est
qui possit ex vobis, idest ex vestro numero -, sermonibus eius, quibus scilicet contra vos utitur. Praecipuae autem
eorum rationes contra Job fundabantur in hoc quod adversitates Job attribuebant divino iudicio quod errare non
potest, quam quidem responsionem esse insufficientem consequenter ostendit dicens ne forte dicatis: invenimus
sapientiam, idest istud sufficit ad sapientem responsionem, Deus proiecit eum, scilicet in adversitates, qui errare
non potest, et non homo, qui potest decipi et decipere; ipse autem intendebat efficacius respondere, unde subdit
nihil locutus est mihi, ex quo scilicet vult ostendere quod non loquitur quasi provocatus, et ego non secundum
sermones vestros respondebo illi, idest non sequar vias vestras in respondendo sed alias efficaciores ad
respondendum vias inveniam.
Intendit autem se de futura responsione excusare non solum apud ipsos sed etiam apud alios, et ideo ad alios
convertit sermonem suum dicens extimuerunt, scilicet ulterius loqui ne manifestius convincerentur, nec
responderunt ultra, scilicet rationibus Job. Et ut ostendat hoc fuisse propter eorum ignaviam, non propter
efficaciam rationum Job, subdit abstuleruntque a se eloquium, scilicet negligenter tacendo: quando autem homo
efficaci ratione convincitur, non ipse a se aufert eloquium sed potius ei ab alio aufertur. Quia ergo illi defecerant
dicit se velle eorum supplere defectum, unde subdit quoniam igitur expectavi, scilicet diu ut eis deferrem, et non
sunt locuti, scilicet respondentes sermonibus Job, respondebo et ego partem meam, quia scilicet defensio
veritatis pertinet ad omnes et unusquisque debet ibi ponere quasi pro parte sua quod potest.
Non autem solum zelo veritatis defendendae sed etiam ex inani gloria movebatur, unde subdit et ostendam
scientiam meam: quaerit enim inanis gloriae cupidus ut si quid in se excellens est manifestet; et ideo
consequenter ostendit maximam sibi facultatem adesse ad respondendum cum subdit plenus sum enim
sermonibus, quasi abundanter occurrit mihi quid respondeam; et quia facultas non sufficit ad agendum nisi homo
ab aliquo incitetur, ideo subdit et coartat me spiritus uteri mei: uterus est locus conceptionis, unde per uterum hic
metaphorice significatur intellectus intelligibilia diversa concipiens; spiritus ergo uteri est voluntas impellens
hominem ad manifestandum conceptiones cordis per sermonem.
Est autem homini molestum cum non implet quod desiderat, et ideo anxietatem quam patiebatur tacendo exponit
per similitudinem subdens en venter meus, idest mens mea, quasi mustum, scilicet quod fervet, absque spiraculo
quod lagunculas novas dirumpit: nisi enim vapor musti ferventis ex parte aliqua evaporet, multiplicatur vapor
interius quandoque usque ad vasis confractionem; ita etiam se musto propter iuventutem comparat, et ideo ex
magno desiderio loquendi periculum sibi aestimat imminere nisi loquatur, unde subdit loquar et respirabo
paululum, quasi scilicet per verba evaporabo interiorem fervorem ut ab anxietate desiderii quiescam.
Quid autem loqui velit ostendit subdens aperiam labia mea et respondebo, scilicet verbis Job. Quem autem
modum in respondendo observare debeat ostendit subdens non accipiam personam viri: ille enim in respondendo
personam hominis accipit qui veritatem relinquit ut homini deferat. Quare autem hoc ipse facere nolit ostendit
subdens et Deum homini non aequabo: talis enim sibi videbatur esse disputatio praesens ut, si homini deferret,
excellentiae divinae reverentiam debitam non servaret. Quod quidem quare facere timeat ostendit subdens nescio
enim quandiu subsistam, scilicet in hac mortali vita, ut possim mihi diuturna spatia temporis ad paenitendum
repromittere, et si post modicum tollat me factor meus, scilicet per mortem assumat ad suum iudicium; ex quo
patet quod eliud in hoc concordabat cum Job quod retributio peccatorum esset post mortem: alias enim frustra
videretur timuisse Deum offendere propter vicinitatem mortis.
|+33 Capitulus 33
Audi igitur, Job, eloquia mea etc.. Dictum est supra quod eliud indignatus fuit contra Job et contra amicos eius;
postquam locutus fuerat contra ignaviam amicorum Job, nunc contra ipsum Job incipit loqui, et ideo primo eum
ad attentionem excitat dicens audi igitur, Job, eloquia mea, quia scilicet ego iam respondere intendo; et ut
significet singula verba se cum pondere dicturum, subdit et omnes sermones meos ausculta, quasi nihil sit in
vanum dicturus. Et ne Job quaereret quare prius locutus non fuerit, subdit ecce aperui os meum, quasi dicat: prius
dum tacui os meum clauseram propter reverentiam seniorum, nunc quia ipsi deficiunt necessitas cogit me loqui,
96

