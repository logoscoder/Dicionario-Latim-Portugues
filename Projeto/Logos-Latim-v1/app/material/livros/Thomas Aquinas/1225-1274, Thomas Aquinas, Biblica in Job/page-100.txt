subdens iudicium eligamus nobis, quasi dicat: ex communi consensu iudicemus quid verius sit, et hoc est quod
subdit et inter nos videamus quid sit melius, utrum scilicet quod Job dixit aut illud quod ego sum contra eum
dicturus.
Unde consequenter proponit verbum Job subdens quia dixisti, Job: iustus sum; hoc idem dixerat supra XXVII 6
iustificationem meam quam coepi tenere non deseram, et ulterius suam iustitiam manifestaverat quantum ad
multa supra XXXI. Subdit autem et Deus subvertit iudicium meum, et hoc idem accipit ex hoc quod Job supra
XXVII 2 dixerat vivit Deus qui abstulit iudicium meum, et ad idem pertinere videtur quod supra XIX 6 dixerat
Deus non aequo iudicio afflixit me. Quae quidem verba eliud in peius interpretatus est: Job enim suum iudicium
ablatum esse dixerat quia poenas sibi irrogatas esse aestimabat non ex iudicio punientis culpam sed ex
providentia probantis iustitiam, unde supra XXIII 10 dixerat probabit me quasi aurum quod per ignem transit;
non autem quicumque non utitur iudicio subvertit iudicium, sed solum ille qui iudicium profert iniustum: sic
ergo interpretatus est quod Job dixerat Deus abstulit iudicium, ac si dixisset: Deus subvertit iudicium meum
iniuste iudicando, unde subdit in iudicando enim me est mendacium, idest falsitas iudicii; quod quidem Job
numquam dixerat, sed eliud hanc esse eius intentionem in verbis praemissis credidit, ut diceret se esse iniuste
punitum.
Ideo autem hanc opinionem eliud conceperat quia non videbat qualiter aliquis absque peccato posset affligi nisi
iniuste; et quia Job sine peccato se esse dicebat, aestimabat quod Job sentiret se a Deo percussum per violentiam
contra iustitiam, unde subdit et violenta est sagitta mea absque peccato, quasi dicat Job dixisse: cum sim absque
peccato, sagitta qua Deus me vulneravit, idest adversitas immissa, violenta fuit, non iusta; et videtur alludere
verbis Job quibus supra dixerat sagittae Domini in me sunt.
Postquam igitur hanc perversitatem eliud imposuerat ipsi Job, eum super hoc vituperare incipit dicens quis est
vir ut est Job? quasi: nullus, qui vir videatur, est ita perversus ut ipse; maxima enim perversitas videtur ut aliquis
Deum irrideat eius iudiciis detrahendo, unde subdit qui bibit subsannationem, idest divinorum iudiciorum
irrisionem et reprobationem, quasi aquam, quae scilicet et faciliter et cum refrigerio bibitur, ac si ei imponeret
quod hoc quod in contumelias Dei prorumperet, esset ei ad tribulationis refrigerium et absque obstaculo
conscientiae contradicentis hoc ageret. Solet autem hoc esse proprium in peccatis perseverare volentium ut
divina contemnant iudicia, unde subdit qui graditur, idest consentit, cum operantibus iniquitatem, qui scilicet
iudicia divina despiciunt; homines autem contra pietatem divinae religionis agentes non solum despiciunt divina
iudicia sed etiam ea negant vel asserunt iniusta, quorum participem Job esse credebat, unde subdit et ambulat
cum viris impiis, qui scilicet pietatem divinae religionis abiciunt. Quare autem eum cum eis consentire dicat
ostendit subdens dixit enim: non placebit vir Deo etiam si cucurrerit cum eo, idest etiam si eum secutus fuerit per
viam iustitiae. Hoc autem Job non dixerat, sed verbis eius eliud abutens hoc ei imponit; dixerat enim supra Job
XXIII 11 vestigia eius secutus est pes meus, et postea supra XXX 21 dixerat mutatus es mihi in crudelem, et in
duritia manus tuae adversaris mihi, ex quibus verbis credebat Job hoc sentire quod Deo displiceret quamvis eum
fuerit secutus, sed Job praedicta verba retulerat ad exteriorem persecutionem, non ad interiorem reprobationem.
Quia ergo eliud verbis Job abutens ei imponere nitebatur quod ipse non sentiebat nec in suis verbis intellexerat,
manifestum est quod tota sequens disputatio contra Job non erat; quia tamen eliud aestimabat Job tantae
perversitatis esse ut Dei iudicium reputaret iniustum, dedignatur eum super hoc ad disputationem provocare sed
alios sapientes advocat ad iudicandum, unde subdit ideo viri cordati, idest intelligentes, audite me: sicut enim cor
est principium vitae corporalis, ita intellectus est principium totius intellectualis vitae, unde et supra XII 3 cor
pro intellectu posuerat dicens et mihi est cor sicut et vobis.
In sua autem disputatione eliud primo proponit quod probare intendit, quod scilicet in divino iudicio iniustitia
esse non possit: ipse enim est Deus cui debetur pietatis cultus, et per suam omnipotentiam omnibus dominatur
leges iustitiae statuens homini; et ideo contra divinitatem eius esset si impietati faveret, et ideo dicit absit a Deo
impietas; esset etiam contra dominium omnipotentiae eius si ad iniustitiam declinaret, unde subdit et ab
omnipotente iniquitas, scilicet absit. Remota autem divina iniustitia, ostendit modum divinae iustitiae subdens
opus enim hominis reddet ei, idest retribuet ei bonum vel malum pro eius operibus; et quia eorum qui bene
operantur quidam aliis melius faciunt, et eorum qui male operantur quidam aliis magis peccant, ideo subdit et
iuxta vias singulorum restituet eis, scilicet melius meliori et peius peiori.
Quod autem in Deo non sit iniustitia probat primo quidem ex hoc quod si ipse iniustus esset nusquam iustitia
reperiretur, quia ad ipsum pertinet universale iudicium omnium, unde subdit quem constituit alium super terram?
quasi dicat: numquid credendum est quod aliquis sit constitutus a Deo qui iuste iudicet omnem terram, si apud
ipsum sit iniquitas? ideo autem dicit credendum non esse quod alius terram iudicet quia idem est factor mundi et
gubernator; unde sicut nulli alii commisit quod faceret mundum, ita nullum alium praeposuit gubernationi
mundi, et hoc est quod subdit aut quem posuit super orbem quem fabricatus est, idest totius orbis gubernatorem?
quasi dicat nullum, quia sicut ipse per se ipsum orbem fabricatus est, ita etiam per se ipsum orbem gubernat et
iudicat; habet quidem gubernationis suae executores tamquam ministros, sed ipse est omnium ordinator: nullo
autem modo possibile est quod universalis mundi gubernatio sit iniusta.
Secundo ostendit quod apud Deum non sit violentia et iniquitas per experimentum: tanta est enim eius potentia
qua res conservat in esse ut, si violentia uti vellet contra iustitiam, omnes homines subito posset extinguere, unde
100

