hoc est quod subdit et palpebrae meae caligaverunt, scilicet a fletu: ad litteram enim propter discursum humorum
visus oculorum impeditur.
Ex his autem quae de gravitate suae adversitatis praemisit et de magnitudine suae humiliationis, posset aliquis
suspicari quod ipse, quasi recognoscens gravitatem suorum peccatorum, se paenitendo humiliaverit reputans se
pro suis peccatis afflictum, quod eliphaz innuere volebat dicens ecce inter sanctos nemo immutabilis etc., et ideo
ad hoc removendum dicit haec passus sum absque iniquitate manus meae, per quod excludit a se peccata
operum; subdit autem cum haberem mundas ad Deum preces, ut excludat a se peccatum indevotionis et
omissionis, per quod videtur respondere ei quod supra XI 14 dixerat sophar si iniquitatem quae est in manu tua
abstuleris, levare poteris manum tuam absque macula. Sed ad excludendum innocentiam Job eliphaz iam bis
usus fuerat argumento supposito ex fragilitate terrenae naturae: nam supra IV 18 dixerat ecce qui serviunt ei non
sunt stabiles, quanto magis hi qui habitant domos luteas, et postea supra XV 15 idem repetierat dicens caeli non
sunt mundi in conspectu eius, quanto magis abominabilis et inutilis homo; et ideo ad hoc excludendum subdit
terra, ne operias sanguinem meum, et intelligit per sanguinem sui corporis afflictionem: hic autem sanguis
operiretur si pro culpa fuisset effusus, sic enim non haberet gloriam; operiretur autem a terra si occasione
terrenae fragilitatis praesumptio de praecedenti culpa praesumeretur. Si autem sanguis eius absque culpa fuit
effusus, iustam querelam habuit contra effundentem, sicut Gen. IV 10 dicitur ecce vox sanguinis fratris tui
clamat ad me de terra; hic autem clamor lateret si iniusta conquestio sua videretur, quasi eius qui pro culpa fuerit
punitus, et ideo subdit neque inveniat in te locum latendi clamor meus, ut scilicet ex terrenae conversationis
fragilitate videar iniuste conqueri, quasi sim pro culpa punitus.
Verum est autem quod difficile est hominem terrena conversatione absque iniquitate peccati mortalis uti, non est
tamen impossibile, Deo adiuvante per gratiam, qui etiam interioris puritatis est testis, et ideo subdit ecce enim in
caelo testis meus, quasi dicat: ideo terra non potest operire sanguinem meum quia maius est testimonium caeli
quam praesumptio de fragilitate terrae. Est autem hic testis caeli idoneus quia etiam conscientiae secreta rimatur,
unde subdit et conscius meus in excelsis, quasi dicat: ideo in infimo terrae non potest locum latendi clamor meus
invenire quia conscientia mea nota est in excelso.
Verbosi amici mei etc.. Postquam Job descripsit magnitudinem suae adversitatis et suam humilitatem et
innocentiam, procedit ulterius ad improbandum vanam consolationem quam amici eius ei frequenter iterabant,
scilicet de spe temporalis prosperitatis recuperandae, unde et eliphaz supra dixerat numquid grande est ut
consoletur te Deus etc..
Unde huius consolationis vanitatem ostendere intendens, praemittit verbosi amici mei, quasi dicat: verba inania
mihi promittunt; non enim in temporalibus recuperandis est consolatio mea sed in Dei fruitione adipiscenda, et
hoc est quod subdit ad Deum stillat oculus meus, idest lacrimatur prae Dei desiderio, secundum illud Psalmi
fuerunt mihi lacrimae meae panes die ac nocte, dum dicitur mihi quotidie: ubi est Deus tuus? et ad expositionem
eius quod dixerat subdit atque utinam sic iudicaretur vir cum Deo quomodo iudicatur filius hominis cum collega
suo. Iudicatur enim vir cum collega suo dum unus alteri praesentialiter adest et invicem sibi suas rationes
promunt: desiderabat ergo Deo praesens existere et rationes divinorum operum et iudiciorum cognoscere, in quo
felicitas humana consistit, in cuius spe erat eius consolatio, non in vanis amicorum verbis quibus recuperationem
temporalis prosperitatis promittebant; et ideo ad ostendendam vanitatem huius promissionis subiungit ecce enim
breves anni transeunt, quia scilicet homo brevi vivit tempore, ut supra XIII 1 dictum est; temporis autem vitae
Job iam transierat magna pars, unde breves anni ei restabant in quibus si esset prosperitas non magnam
consolationem afferret propter temporis brevitatem. Fuerunt autem aliqui qui credebant hominem post mortem
iterato ad praesentis vitae cursum redire, et sic videri posset quod in spe terrenae prosperitatis recuperandae
saltem in illa futura vita, posset Job consolationem habere; et ideo ad hoc excludendum subdit et semitam per
quam non revertar ambulo: homo enim in hac mortali vita per aetatis processum tendit in mortem, nec in hoc
processu iteratio potest esse, ut scilicet iterato homo sit puer et aetates huius vitae perambulet.
|+17 Capitulus 17
Spiritus meus attenuabitur etc.. Ostenderat superius Job multiplicitatem suae afflictionis et mentis humilitatem et
innocentiam et vitae irrevertibilis brevitatem ex qua verbositas amicorum eius convincebatur, et ideo in hoc
capitulo intendit manifestare praemissa et finaliter eorum ignorantiam concludere. Primo autem incipit
manifestare quod dixerat de processu vitae humanae, et praemittit causam brevitatis vitae, cum dicit spiritus
meus attenuabitur: vita enim corporis est per vitales spiritus qui a corde ad omnia membra diffunduntur, qui
quandiu in corpore durant corpus vivit; sed quando virtus caloris naturalis incipit debilitari in corde, huiusmodi
spiritus minuuntur, quam quidem diminutionem et debilitationem per spiritus attenuationem designat. Et huius
causae subiungit effectum dicens dies mei breviabuntur: debilitas enim vitalis spiritus abbreviat dies vitae. Et ne
aliquis crederet quod attenuatus spiritus iterum roborandus esset secundum speciem huius vitae mortalis, ad hoc
excludendum subdit et solum mihi superest sepulcrum, quasi dicat: finitis huius brevibus vitae diebus, nihil de
praesenti vita mihi relinquitur nisi sepulcrum et ea quae sepulcro conveniunt.
Deinde alio modo consolationis eorum vanum ostendit: consolabantur enim eum dicentes huiusmodi adversitates
propter peccata ei provenisse, de quibus si paeniteret ad prosperitatem rediret; sed ipse hoc excludens dicit non
60

