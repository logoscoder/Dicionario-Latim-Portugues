potest significari quodcumque bonum delectabile proveniens absque industria hominum, per butyrum autem
designatur aliquod bonum delectans ex studio humano proveniens.
Torrens autem subito supervenit et ex insperato; in flumine abundantia designatur propter aquarum
multitudinem; in rivulis autem distributio bonorum designatur: non enim omnes omnia habent neque temporalia
neque spiritualia bona, sed quidam haec quidam illa. Datur ergo intelligi quod bonis, secundum sophar
sententiam, suavitas bonorum proveniat abundanter et ex insperato, tum ex humano ministerio tum ex
providentia divina sine humana industria, secundum tamen quandam ordinatam distributionem, qua quidem
distributione privandum asserit peccatorem. Et quia quandoque ex multitudine poenarum homo deficit ut
ulteriores poenas sustinere non possit, subiungit quod peccator quamvis in hac vita multipliciter puniatur tamen
ulterius reservatur ad poenas futurae vitae, unde sequitur luet quae fecit omnia, idest pro singulis peccatis suis
poenam patietur, nec tamen consumetur, scilicet secundum animam quae futuris poenis reservatur.
Consequenter ostendit convenientiam poenarum ad culpas cum subdit iuxta multitudinem adinventionum
suarum, idest peccatorum quae sollicite excogitavit, sic et sustinebit, quia scilicet poena per quandam
convenientiam culpae respondebit. Et primo hoc manifestat quantum ad culpam rapacitatis, in qua duo per
ordinem ponit, quorum primum est violenta depraedatio quam significat subdens quoniam confringens nudavit
domum pauperis, in confractione quidem violentiam significans, in nudatione rapinam; secundo ponit
restitutionis negligentiam, et quantum ad hoc subdit domum rapuit et non aedificavit eam, quasi dicat: ea quae de
domo rapuit vel quae in domo confringendo destruxit recompensare neglexit. Huic autem culpae convenientem
poenam subiungit dicens nec est satiatus venter eius, quasi dicat: quia nudavit domum pauperis eum de bonis
suis satiari non sinens, ideo appetitus eius non est satiatus neque de bonis quae iure possidet neque de his quae
iniuste acquisivit, quia, sicut dicitur Eccl. V 9, avarus non implebitur pecunia, et qui amat divitias fructum non
capiet ab eis, et quantum ad hoc secundum subdit et cum habuerit quae concupierat, possidere non poterit, quia
vel ipse subtrahetur eis vel illa subtrahentur ei; et hoc conveniens est, ut quia ea quae rapuit sponte restituere
noluit ea invitus amittat.
Deinde manifestat idem in culpa voracitatis quam ponit subdens non remansit de cibo eius, quia scilicet quicquid
habuit in suos usus convertit, nihil in aliorum necessitatem reservans. Et subiungit convenientem poenam dicens
propterea nihil permanebit de bonis eius, scilicet ei quia omnia perdet, et hoc est conveniens poena quantum ad
hoc quod de bonis suis aliis noluit reservare: unde iustum est ut nihil ei reservetur. Quantum vero ad hoc quod
superflua in suos usus consumpsit, subiungit aliam convenientem poenam dicens cum satiatus fuerit, artabitur, et
loquitur ad similitudinem hominis qui nimis comedit, cuius viscera artantur ex nimio cibo compressa, per quod
significatur quod homo qui superflua in suos usus expendit vel qui superflua sibi acquisivit artationem quandam
patietur, non valens omnia acquisita recte disponere, sicut patet Luc. XII 18 de divite cuius ager uberes fructus
protulerat, quod voluit horrea sua destruere ut faceret ampliora. Ex artatione autem viscerum sequitur inordinatus
calor et anxietas, unde subdit et aestuabit, et similiter illi qui multa sibi inordinate congregant nimia sollicitudine
affliguntur; demum ex superfluo cibo ad omnia membra solet dolor pervenire, unde subdit et omnis dolor irruet
in eum: similiter etiam his qui superflua congregaverunt multiplex dolor exoritur dum in pluribus dispendia
patiuntur.
Considerans ergo sophar quod saturitas impii est ei nociva, quasi ex zelo iustitiae optat ei saturitatem bonorum
temporalium ut poenam patiatur, unde sequitur utinam impleatur venter eius, scilicet abundantia temporalium
bonorum, ut emittat in eum, scilicet Deus, iram furoris sui, idest vindictam sine misericordia. Et modum irae
ostendit subdens et pluat super illum bellum suum; et in hoc quod dicit pluat designat malorum abundantiam; in
hoc quod dicit super illum, idest supra vires peccatoris, designat impotentiam resistendi; in hoc autem quod dicit
bellum suum ostendit quod mala non inferuntur ei ad correctionem per modum disciplinae qua pater castigat
filium, sed per modum exterminii quo hostes perduntur; unde subdit fugiet arma ferrea, idest poenas praesentes,
impatienter eas sustinendo, quae ad modum gladii ferrei feriunt de propinquo; et irruet in arcum aereum, idest in
poenas futurae vitae quae quasi feriunt a remotis ad modum arcus aerei, qui est infrangibilis, ut futurarum
poenarum interminabilitas designetur. Exponit autem consequenter huius arcus processum dicens eductus et
egrediens de vagina sua, supple erit arcus ille: quandiu enim arcus est in vagina non percutit, et similiter ultio
futurae damnationis quandiu est in Dei praescientia quasi in quadam vagina non damnat, sed educitur de hac
vagina per malitiam provocantem Deum, et tunc egreditur per dispositionem divinam. Et eius effectum ostendit
subdens et fulgurans in amaritudinem suam: sicut enim fulgur de supernis et subito et cum violentia et claritate
venit, ita illa ultio inferetur peccatori a Deo ex improviso cum tanta violentia quod resisti non poterit, et cum
tanta claritate iustitiae quod excusationis locus non erit, et ex hoc peccator replebitur amaritudine.
Deinde poenas ultionis explicat per partes, et primo quantum ad hoc quod sub potestate Daemonum tradetur, et
quantum ad hoc subdit vadent et venient super eum horribiles, idest liberam potestatem super eum accipient
Daemones. Deinde ponit poenam damni cum subdit omnes tenebrae absconditae sunt in occultis eius, quia
scilicet perfectas tenebras interiores et exteriores patietur, elongatus a claritate Dei; quod quidem in occulto dicit
esse quia sicut sanctorum claritas in hac vita nobis occulta est, ita et tenebrositas impiorum. Deinde ponit
poenam sensus cum dicit devorabit eum, non quidem consumendo sed sua afflictione absorbendo, ignis, scilicet
Gehennae, qui non succenditur, scilicet humano studio sed divina virtute, secundum illud Is. XXX 33 flatus
69

