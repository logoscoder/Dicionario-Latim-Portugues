se per patientiam etiam ad futuram examinationem. Quod autem non sit punitus pro peccato praecedenti probat
per rectitudinem vitae suae. Ubi considerandum est quod unumquodque ostenditur rectum per hoc quod suae
regulae conformatur. Est autem duplex regula humanae vitae; prima quidem est lex naturalis a Deo mentibus
hominum impressa, per quam naturaliter homo intelligit quid est bonum ex similitudine divinae bonitatis. In quo
primo attendendum est quod homo secundum suum posse imitetur in suis affectibus et operibus divinae bonitatis
operationem, secundum illud Matth. V 48 estote perfecti sicut et pater vester caelestis perfectus est, et Eph. V 1
estote imitatores Dei sicut filii carissimi; unde dicit vestigia eius, idest aliquam licet ex parva parte similitudinem
bonitatis divinae operantis, secutus est, scilicet per imitationem, pes meus, idest affectus meus, quo ad
operandum procedimus. Secundo requiritur quod aliquis tota mente sollicitudinem adhibeat ad Deum imitandum,
unde subdit viam eius custodivi, quasi sollicitus ne ab ea recederem. Tertio requiritur quod homo in ea perseveret
et totaliter in ea maneat, non ex parte, unde subdit et non declinavi ex ea, idest ex nulla parte recessi. Secunda
autem regula humanae vitae est lex exterior divinitus tradita, contra quam homo peccat dupliciter: uno quidem
modo per contemptum, et contra hoc dicit a mandatis labiorum eius non recessi: fuerant enim Noe aliqua
praecepta divinitus data et forte aliquibus aliis sanctis viris in quorum labiis Deus loquebatur; secundo aliquis
peccat contra legem Dei per ignorantiam vel oblivionem, et contra hoc subdit et in sinu meo, idest in occulto
cordis, abscondi verba oris eius, secundum illud Psalmi in corde meo abscondi eloquia tua, ut non peccem tibi.
Et ne aliquis diceret hanc probationem quam induxit ex rectitudine suae vitae non esse convenientem, ostendit
consequenter quod de divinis iudiciis certissima et demonstrativa probatio induci non potest propter
incomprehensibilitatem divinae voluntatis, unde subdit ipse enim solus est, quasi: non habet aliquam creaturam
similem vel aequalem quae eum comprehendere possit, et per consequens nec eius voluntatem, unde subdit et
nemo advertere potest, idest per certitudinem cognoscere, cogitationes eius, idest dispositiones iudiciorum ipsius.
Et sicut non potest comprehendi eius dispositio, ita nec ei potest ab ulla creatura resisti, unde sequitur et anima
eius, idest voluntas eius, quodcumque voluit hoc fecit, quasi nullo resistere valente. Contingit autem quandoque,
maxime in aliquo sapiente qui voluntatem suam moderatur secundum suam virtutem, quod ultra facere non
potest, sed hoc a Deo excludit cum subdit cum expleverit in me voluntatem suam, et alia multa similia praesto
sunt ei, quasi dicat: quod in me ultra adversitatem non inducat, non est quia ultra non possit sed quia ultra non
vult; et idcirco, quia scilicet considero quod ultra facere potest et non possum advertere utrum ultra facere velit,
turbatus sum, scilicet turbatione timoris; unde subdit et considerans eum, idest potentiam eius, timore sollicitor,
ne scilicet adhuc me probaturus sit adversitate graviori.
Causam autem huius sollicitudinis formidolosae assignat per hoc quod est expertus in se divinam percussionem,
unde subdit Deus mollivit cor meum, quasi liquefaciens ipsum, firmitate securitatis sublata, et omnipotens
conturbavit me, idest per omnipotentiam suam turbationem tristitiae de praesentibus malis et timoris de futuris
induxit. Quare autem timeat in futurum cum non sit sibi conscius de culpa, ostendit subdens non enim perii, idest
adversitatem passus sum, propter imminentes tenebras, idest errores vel peccata, quae quidem imminere dicuntur
quando in mente hominis confirmantur, puta cum quis ex malitia peccat. Contingit autem quandoque quod
malitia in homine non firmatur, sed ex aliqua subita passione, puta concupiscentiae vel irae, ad peccandum
impellitur; et hoc a se excludit subdens nec faciem meam operuit caligo: quasi enim caligat oculus rationis
quando propter passionem iudicium eius in opere particulari decipitur.
|+24 Capitulus 24
Ab omnipotente non sunt abscondita tempora etc..
In praecedenti capitulo Job ostendit se non esse propter malitiam punitum, ut eliphaz asseruerat, nunc autem vult
manifestare quod non existimat Deum non habere curam rerum humanarum, sicut eliphaz ei imponebat. Est
autem considerandum quod aliqui ponebant Deum humanarum rerum notitiam et curam non habere propter
distantiam eius a nobis: credebant enim quod sicut propter huiusmodi distantiam nos eum cognoscere non
valemus, ita nec ipse nos; sed hoc ipse primo excludit dicens ab omnipotente non sunt abscondita tempora, quasi
dicat: quamvis omnipotens sit extra temporum mutabilitatem ipse tamen temporum cursum cognoscit; illi vero
qui sunt in tempore ita eum cognoscunt quod tamen modum aeternitatis eius comprehendere non valent, unde
subdit qui autem noverunt eum, idest homines temporales eius notitiam qualemcumque habentes vel naturali
cognitione vel per fidem vel aliqua maiori sapientiae illustratione, ignorant dies illius, idest comprehendere non
valent modum aeternitatis eius.
Et quia dixerat temporalium cursum Deo ignotum non esse, consequenter ostendit qualiter temporalia iudicat,
praemittens diversas hominum culpas, quorum quidam fraudulenter aliis inferunt nocumenta, unde dicit alii,
scilicet inter homines, terminos transtulerunt, furtive scilicet mutantes possessionum confinia, et similia fecerunt
in animalibus quae gregatim pascuntur, unde subdit diripuerunt, scilicet furtive, greges, scilicet alienos, et
paverunt eos, ut sic videantur esse eorum. Et eorum culpam exaggerat ex condicione personarum quibus inferunt
nocumenta: consueverunt enim homines misereri pupillorum propter defectum aetatis et carentiam sustentationis
parentum, et contra hoc dicit asinum pupillorum abegerunt, idest aberrare fecerunt ut eum raperent non
miserantes pupillum. Similiter etiam viduarum consueverunt homines misereri propter fragilitatem sexus et quia
destitutae sunt virorum solatio, sed contra hoc subdit et abstulerunt pro pignore bovem viduae, quasi sub quodam
77

