Contingit etiam quandoque quod aliquis ex sola superbia aliis iustitiam facere contemnat, et quantum ad hoc
subdit depone magnitudinem tuam, idest superbiam animi tui, absque tribulatione, idest antequam tibi tribulatio
immittatur a Deo ad tuam humiliationem. Quandoque vero contingit quod iudices a iustitia declinant deferentes
aliquibus potentibus propter timorem, et quantum ad hoc subdit et omnes robustos fortitudine, scilicet tua,
deponas; vel quantumcumque robustos in sua fortitudine tu non dubites deponere per iustitiam. Quandoque
autem contingit quod aliqui iudices a iustitia deficiunt parcentes propter suam quietem, unde subdit ne protrahas
noctem, idest ne velis nimis dormire ut expeditioni iustitiae non intendas; vel ne protrahas noctem, idest non
permittas diu latere iustitiam causae sed festina ut veritas manifestetur; et causam ostendit subdens ut ascendant
populi pro eis, scilicet robustis, quasi dicat: non ita protrahas iudicium quousque totus populus concitetur ex
violentiis robustorum et pro eorum iniuriis ad te inquietandum accedant; vel aliter ne protrahas noctem ut
ascendant populi pro eis, quasi dicat: ne differas iudicium contra robustos exercere, ne forte per suam potentiam
inveniant multos fautores qui pro eorum defensione consurgant, et sic tuum iudicium impediatur.
Omnia autem ista ad hoc tendunt ut in statu futurae prosperitatis iniustitiam vitet, unde subdit cave ne declines ad
iniquitatem, scilicet per aliquem praedictorum modorum vel aliquos alios. Posset autem Job dicere hanc
admonitionem esse superfluam quia ipse solebat iustitiam diligenter exequi, sicut dixerat supra XXIX 14, et ideo
eliud subiungit hanc enim, scilicet iniquitatem, coepisti sequi post miseriam, scilicet in hoc quod te reputas Deo
iustiorem, et ideo cavendum est tibi ne ad iniustitiam declines si te contingat ad statum prosperitatis redire.
Ecce Deus excelsus in fortitudine sua etc.. Postquam eliud improbaverat verba Job quantum ad hoc quod se
iustum dicebat, hic nititur improbare verba eius quantum ad hoc quod credebat eum locutum esse contra
iustitiam divini iudicii. Unde primo proponit sublimitatem divinae potestatis cum dicit ecce Deus excelsus in
fortitudine sua, idest habet potestatem ceteris sublimiorem: non est autem rationi consonum ut maior potestas a
minori de iniustitia condemnetur. Secundo proponit eius auctoritatem cum subdit et nullus ei similis in
legislatoribus, quia scilicet legum conditores per eius sapientiam iusta decernunt, ut dicitur Prov. VIII 15, unde
nullius legibus potest ipse de iniustitia condemnari, quin potius sua sapientia est regula et mensura omnium
legum. Tertio proponit incomprehensibilitatem operum eius cum subdit quis poterit scrutari vias eius, idest
sufficienter invenire rationes operum ipsius? et ex hoc quasi concludit quod non potest de iniustitia condemnari,
unde subdit aut quis audet ei dicere: operatus es iniquitatem? ad hoc enim quod aliquis de iniquitate
condemnetur, requiritur quod sit subiectus superiori potestati et quod alienis legibus astringatur et quod eius
opera cognoscantur, quae in Deo locum non habent, ut dictum est.
Consequenter manifestare incipit quod vias Dei, idest opera eius, homo scrutari non possit, dicens memento
quod ignores opus eius de quo cecinerunt viri, idest sapientes, quos viros nominat propter animi virtutem; dicit
autem cecinerunt, propter antiquam sapientum consuetudinem qui metrice divina et philosophica describebant.
Quantumcumque autem homines aliqui sint sapientes non possunt pertingere ad cognoscendam et enarrandam
essentiam eius, sed tota hominis cognitio et sermo est de Deo per opera eius, quae tamen neque Job neque aliquis
alius homo perfecte cognoscere potest, et ideo subdit omnes homines vident eum, scilicet per sua opera: nullus
enim adeo in sapientia deficit quin aliqua divinorum operum percipiat. Et rursus nullus est adeo sapiens cuius
cognitio non multum vincatur ab excellentia claritatis divinae, unde subdit unusquisque intuetur procul, idest
cognitio hominis longe distat a perfecta comprehensione divinae essentiae, tum quia non potest homo nisi per
opera cognoscere quae in infinitum distant ab excellentia essentiae eius, tum quia etiam opera eius perfecte homo
non cognoscit. Et ex hoc concludit quod Deus per suam excellentiam hominis cognitionem excedit, unde subdit
ecce Deus magnus vincens scientiam nostram: quod enim a nobis perfecte Deus cognosci non possit non
contingit propter defectum ipsius, sicut contingit de motu et tempore, sed propter eius excellentiam.
Posset autem aliquis dicere quod quamvis de Deo non possimus cognoscere quid sit, possumus tamen
cognoscere de Deo an est, quod pertinet ad eius durationem; sed quod hoc etiam excedat hominis cognitionem
ostendit subdens numerus annorum eius inaestimabilis, quia videlicet aeternitas durationis ipsius humano
intellectu comprehendi non potest.
Ostendit autem consequenter magnitudinem operum Dei quae humanam rationem excedunt, enumerans diversas
aeris transmutationes, qui quandoque per siccitatem disponitur, et quantum ad hoc dicit qui aufert stillas pluviae,
scilicet impediendo ne pluat; quandoque vero in aere abundant pluviae, quarum magnitudinem describit dicens et
effundit imbres ad instar gurgitum, qui scilicet fluunt in terra.
Et huiusmodi abundantia pluviae admirabilis apparet si consideretur pluviarum origo, ut scilicet tanta aqua
prorumpat de nubibus quae soliditatem non habent, et quantum ad hoc subdit qui, scilicet gurgites, de nubibus
fluunt, non tamen ita quod in actu tanta pluvia in nubibus existat sed quia ipsi vapores nubium successive in
pluvias condensantur. Est autem et aliud in pluviis mirabile quod longo spatio terrarum superfunduntur, unde
subdit quae praetexunt cuncta desuper, scilicet loca in regione in qua pluit ut nulla pars illius terrae remaneat non
compluta.
Consequenter de ipsis nubibus loquitur dicens si voluerit nubes extendere quasi tentorium suum, quia scilicet per
nubes occultatur caelum quod est sedes Dei sicut sedes alicuius hominis occultatur tentorio. De nubibus autem
procedunt fulgura propter collisionem venti, unde subdit et fulgurare lumine suo desuper; nubes autem
quandoque contegunt caelum usque ad horizontem alicuius regionis infra quam extremitates maris claudi
106

