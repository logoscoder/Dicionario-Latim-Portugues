statera. Quasi dicat: dicere non possum in me nulla esse peccata, confido tamen in me non esse mortalia sed
venialia; si ergo pro peccatis huiusmodi iram, idest poenam, a Deo merui, debuisset in statera iustitiae appendi
calamitas et peccatum ut secundum aequalitatem unum alteri responderet.
Sed adversitas apparet multo maior, et hoc est quod subdit quasi arena maris, idest incomparabiliter, haec,
scilicet calamitas, gravior appareret si sententia eliphaz esset vera quod adversitates in hoc mundo infliguntur
solum secundum peccata, cum appareat multos sceleratos, quorum peccatis peccata Job comparata quasi nulla
erant, quasdam leves adversitates sustinere.
Ex hoc autem ulterius procedit ad se excusandum a tristitia quam verbis expresserat, dicens unde et verba mea
dolore sunt plena, quod concludendo infert quia dolor ex adversitatis magnitudine causabatur.
Causam autem doloris subiungit duplicem: causatur enim dolor interdum ex his quae aliquis iam perpessus est,
interdum vero ex his quae perpeti timet. Primo igitur assignat causam sui doloris ex his quae perpessus iam erat,
dicens quia sagittae Domini in me sunt, in quo ostendit ex improviso se fuisse afflictum, nam sagitta ex remotis
et ex improviso venit; et ut ostendat percussionis magnitudinem subiungit quarum indignatio ebibit spiritum
meum, idest me respirare non permisit, sed totaliter quicquid in me virium aut consolationis esse poterat sustulit.
Deinde ostendit causam doloris ex his quae perpeti timebat, dicens et terrores Dei militant contra me: solent
enim afflicti ex spe melioris status consolari, sed cum post afflictionem aliquis iterum similia vel maiora timet,
nulla videtur esse consolatio residua.
Posset autem aliquis dicere: causam quidem doloris habes sed ex ea in verba doloris prorumpere non deberes.
Contra quae respondet Job ex his quae in aliis animalibus inveniuntur. Homo enim aliis animalibus similis est in
natura sensitiva, unde ea quae naturam sensitivam consequuntur naturaliter adsunt homini sicut et aliis
animalibus; quod autem naturale est non potest totaliter vitari; invenitur autem in aliis animalibus quod
afflictionem cordis ore exprimunt, et hoc significat dicens numquid rugiet onager cum habuerit herbam? aut
mugiet bos cum ante praesepe plenum steterit? quasi dicat non; rugit autem onager et mugit bos cum necessario
victu caruerint, in quo apparet naturale esse animalibus quod interiorem afflictionem exprimant voce.
Rursus aliquis dicere posset naturale esse quod dolor conceptus voce exprimatur, sed ad sapientem non pertinere
quod ex quibuscumque causis tristitiam corde concipiat, ut stoici posuerunt. Sed hoc ostendit Job esse contra
naturam sensitivam: nam sensus non potest non refugere id quod est nocivum vel inconveniens, et ideo dicit aut
poterit comedi insulsum quod non est sale conditum? quasi dicat non, quia videlicet huiusmodi insipida non
conveniunt ad delectationem gustus; et similiter ea quae non sunt delectabilia non potest cor hominis libenter
acceptare, et multo minus illa quae sunt amara et noxia, unde subdit aut potest aliquis gustare quod gustatum
affert mortem? quasi dicat non; et sicut hoc est impossibile in sensu exteriori, ita impossibile est quod ea quae
per sensus interiores apprehenduntur ut noxia, sine tristitia recipiantur.
Sed quia sapiens licet tristitiam patiatur eius tamen ratio a tristitia non absorbetur, ostendit Job consequenter
quod licet tristitiam pateretur tamen ei maxima inerat sollicitudo et timor ut se contra tristitiam tueretur, ne per
tristitiam deduceretur in aliquod vitiosum: quod ut vitaret praeoptabat mortem, et ad hoc exprimendum dicit quae
prius tangere nolebat anima mea, nunc prae angustia cibi mei sunt, quasi dicat: ea quae anima mea prius
abhorrebat nunc delectabiliter appetit. Et quae sint ista ostendit dicens quis det ut veniat petitio mea? et ut hanc
petitionem non oretenus tantum sed etiam ex intimo corde proponere ostendatur, subiungit et quod expecto
tribuat mihi Deus? et quae sit ista petitio ostendit subdens et qui coepit, scilicet me affligere, ipse me conterat,
scilicet per mortem, et hoc est quod subdit solvat manum suam et succidat me? manum Dei dicit potentiam
divinam qua ipsum Deus afflixerat, quae quidem manus quodammodo ligata videtur divina voluntate et
misericordia dum affligere desistit, solvitur autem quodammodo dum ad finem occisionis percussio divina
perducitur.
Et quia dixerat ea quae prius tangere nolebat nunc cibos suos esse, ostendit quomodo hoc sit intelligendum, quia
scilicet mors quae sibi fuerat horribilis nunc effecta est dulcis, unde subdit et haec mihi sit consolatio ut affligens
me dolore, scilicet Deus, non parcat, idest non retrahat manum suam sed me ad mortem perducat. Et quare hoc
optet ostendit per id quod subdit nec contradicam sermonibus sancti, idest Dei, hoc est eius iudiciis sive
sententiis quibus me afflixit. Timebat enim Job ne per afflictiones multas ad impatientiam deduceretur, ita quod
ratio tristitiam reprimere non posset; impatientiae autem ratio est cum ratio alicuius adeo a tristitia deducitur
quod divinis iudiciis contradicit; si vero aliquis tristitiam quidem patiatur secundum sensualem partem sed ratio
divinae voluntati se conformet, non est impatientiae defectus, et sic frustra eliphaz arguebat Job ubi dixerat nunc
venit super te plaga, et defecisti: licet enim tristaretur non tamen defecerat.
Deinde assignat rationem ex propria fragilitate quare timebat ne ad hoc perduceretur ut contradiceret sermonibus
sancti. Huiusmodi enim timor ex duplici causa tolli posset: primo quidem si tanta sibi esset rationis fortitudo ut
nullo modo superari posset, sicut est in illis quorum est liberum arbitrium per gratiam confirmatum, sed hanc
fortitudinem in se non sentiebat, unde dicit quae est enim fortitudo mea ut sustineam? scilicet quascumque
tribulationes; secundo si tribulationes et tristitias aliquo brevi tempore tolerare oporteret, et ideo ad hoc
removendum adiungit aut quis finis meus ut patienter agam? quasi dicat: quis terminus tribulationibus meis
positus est ut usque ad illum expectans possim praesumere me patientiam servaturum? et ad horum expositionem
subiungit dicens nec fortitudo lapidum fortitudo mea: fortitudo enim lapidum sine sensu est; hominis autem
24

