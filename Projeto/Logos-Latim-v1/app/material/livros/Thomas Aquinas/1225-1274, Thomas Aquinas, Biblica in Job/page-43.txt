Sed quia illi contra quos disputabat immortalitatem animae non ponebant ut sic post mortem remaneret, ipse
autem adhuc loquitur secundum positiones eorum, melius quantum ad sensum litterae sic exponitur ut totum
referatur ad corpus quod in terra sepelitur et in terram convertitur. Dicit ergo ad terram tenebrosam quantum ad
ipsam proprietatem terrae, quae in se opaca est; sed licet in se sit opaca, tamen viventes qui super terram habitant
illustrantur lumine aeris operientis terram, sed isto lumine mortui non perfruuntur, unde subdit et opertam mortis
caligine, quasi dicat: mors facit ut post mortem aliquis non utatur lumine quo vivi utuntur.
Contingit autem quandoque quod licet aliquis vivus lumine circumdante terram non perfruatur, tamen in aliquo
occulto loco terrae existens fruitur desideratis quoad appetitum et considerat veritates secundum intellectum, sed
hoc mortui carent, unde subdit terram miseriae quantum ad carentiam omnium desiderabilium, et tenebrarum
inquantum deficit consideratio veritatum. Inter alia etiam in quibus vivi delectantur, praecipuum est societas
humana cum debito ordine quo quidam praesunt et alii subsunt et alii serviunt, sed hoc mortui privantur, unde
subdit ubi umbra mortis, quasi dicat: apud mortuos non sunt nisi umbrae secundum aestimationem viventium, ut
dicitur Sap. XVII 4 personae apparentes tristes pavorem illis dederunt; et nullus ordo, quia absque differentia
honoris et dignitatis similis est condicio mortuorum; sed sempiternus horror inhabitat, quantum ad viventes
quibus horrori sunt mortui, quasi dicat: nihil est in statu mortuorum nisi quae homines horrent, et hoc in
sempiternum apud eos erit si ad vitam non redeunt.
Sic igitur Job inquirendo causam suae tribulationis ostendit hoc non esse ab aliquo impio in cuius manu data sit
terra, non esse a Deo calumniose opprimente, non esse a Deo culpam inquirente, non esse a Deo peccata
puniente, non esse a Deo in poenis sibi complacente: unde adhuc remanet sub dubio causa tribulationis eius.
Quae omnia prosequitur Job ut de necessitate inducat eos ad ponendum aliam vitam in qua et iusti praemiantur et
mali puniuntur, ex quo ea non posita non potest reddi causa tribulationis iustorum, quos certum est aliquando in
hoc mundo tribulari.
|+11 Capitulus 11
Respondens autem sophar Naamathites dixit etc..
Superius Job inter cetera mala quae patiebatur, mirabiliter cruciari se dixerat ab amicis suis qui contra eum
insurgebant quasi testes pro Deo, a quo verbo tactus sophar respondit, unde dicitur respondens autem sophar
Naamathites dixit: numquid qui multa loquitur nonne et audiet? quasi dicat: tu multa locutus es inordinate, unde
non est mirum si ab amicis tuis reprehensus es; quia si homo qui loquitur multa non reprehenderetur, sequeretur
hoc inconveniens quod homines ex hoc ipso quod sunt loquaces iusti reputarentur, unde sequitur aut vir verbosus
iustificabitur, idest iustus reputabitur? et quia posset dicere Job sibi debere deferri propter suam dignitatem,
excludit hoc subdens tibi soli tacebunt homines, et cum ceteros irriseris a nullo confutaberis? intelligebat enim et
alios esse irrisos in hoc quod eos testes Dei vocaverat et in hoc quod supra dixerat quare detraxistis sermonibus
veritatis? et ideo dicit non esse mirandum si etiam alii contra ipsum loquantur. Sed forte posset dicere quod non
haberent quid dicerent contra eum vel contra verba eius, et ad hoc excludendum subdit dixisti enim: purus est
sermo meus: hoc accipit ab eo quod supra dixerat non invenietis in lingua mea iniquitatem, nec in faucibus meis
stultitia personabit; et mundus sum in conspectu tuo: hoc Job expresse non dixerat, sed ex verbis eius accipere
volebat quia disputaverat se non pro peccato punitum, vel ex eo quod dixerat scias quia nihil impium fecerim,
vel ex eo quod supra dixit nonne dissimulavi? nonne silui? considerandum est autem quod cum peccatum sit
obliquatio a lege Dei, non potest plene cognosci peccatum vel quantitas eius nisi lex Dei cognoscatur: rectum
enim est iudex sui ipsius et obliqui; quod igitur Job se diceret immunem a peccato vel non ita graviter peccasse
sicut puniebatur, ex hoc reputabat sophar accidere quod Job legem Dei non perfecte cognosceret, et ideo dicit
atque utinam Deus loqueretur tecum et aperiret labia sua tibi. Hoc videtur in suggillationem Job dicere, quia
dixerat indica mihi cur me ita iudices; et potest dici quod Deus simpliciter loquitur homini cum eius cordi aliquid
de sua sapientia inspirat, secundum illud Psalmi audiam quid loquatur in me Dominus Deus; labia autem sua
aperit cum per aliquos effectus hominibus aliquid revelat: labiis enim formantur voces exterius quibus interiores
conceptus cordis exprimimus.
Considerandum autem quod ab intellectu divinorum duplici ratione deficimus: primo quidem quia cum
invisibilia Dei cognoscere non possimus nisi per ea quae facta sunt, ea vero quae facta sunt multum deficiant a
virtute factoris, oportet quod remaneant multa in factore consideranda quae nobis occultantur, et haec vocantur
secreta sapientiae Dei, de quibus dicit ut ostenderet tibi secreta sapientiae.
Secundo quia etiam ipsum creaturarum ordinem ad plenum comprehendere non possumus secundum quod a
divina providentia dispensatur; aliter enim est in humano regimine et aliter in divino: nam apud homines quanto
aliquis est superior in regendo tanto eius ordinatio ad universaliora solum se extendit, particularia vero relinquit
inferioribus rectoribus dispensanda, et sic lex regiminis superioris rectoris est universalis et simplex; sed Deus
quanto est superior in regendo tanto eius ordinatio etiam usque ad minima se extendit: unde lex sui regiminis non
solum est secreta, si respiciamus ad altitudinem rectoris excedentem universam proportionem creaturae, sed
etiam est multiplex, universa etiam singularia et minima sub certo ordine, dispensans, et ideo addidit et quod
multiplex sit lex eius.

43

