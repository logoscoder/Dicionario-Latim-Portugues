Voluit igitur Dominus ostendere quod Job Deo non servierat propter corporis salutem, sicut supra ostenderat
quod ei non servivit propter exteriora bona, unde subditur dixit ergo Dominus ad Satan: ecce in manu tua, idest
potestatem tibi trado eum in corpore affligendi, verum tamen animam illius serva, idest vitam ei ne auferas. Non
enim totaliter Deus servos suos voluntati Satan exponit sed secundum mensuram convenientem, secundum illud
apostoli Cor. X 13 fidelis Deus, qui non patietur vos tentari supra id quod potestis.
Egressus igitur Satan etc.. Accepta potestate Satan ad eius executionem procedit, unde dicitur egressus igitur
Satan a facie Domini percussit Job, percussione quidem turpi et abominabili, unde dicitur ulcere, incurabili et
doloroso, unde dicitur pessimo, et universali, unde dicitur a planta pedis usque ad verticem eius.
Solent autem aegrotantium afflictiones remediis exterius adhibitis et deliciis alleviari, sed Job sic alleviatus non
fuit, sequitur enim qui testa saniem radebat, in quo ostenditur quod lenitiva medicamenta et delicata ei non
adhibebantur; sedens in sterquilinio, ex quo ostenditur quod non recreabatur neque loci amoenitate neque
stramentorum mollitie neque alicuius suavitatis odore, sed magis contrariis utebatur.
Potest autem hoc dupliciter contigisse: vel quia percussus a Domino ipse etiam se magis sponte affligebat et
humiliabat ut misericordiam facilius obtineret, vel quia cuncta quae habebat amiserat, unde non poterat sibi
convenientia remedia exhibere; et hoc satis probabile est ex hoc quod supra Dominus dixit; nec videtur quod
Satan citra potestatem sibi datam aliquid egerit ad nocendum.
Solent etiam afflictiones hominum verbis consolatoriis relevari, sed afflicto Job verba exasperantia dicuntur,
tanto magis provocantia quanto a persona magis coniuncta proferuntur, sequitur enim dixit autem illi uxor sua,
quam solam diabolus reliquerat ut per eam viri iusti mentem pulsaret qui per feminam primum hominem
deiecerat. Haec autem primo in verba irrisionis prorupit dicens adhuc tu permanes in simplicitate tua, quasi dicat:
saltem post tot flagella cognoscere debes quia inutile tibi fuit simplicitatem servare, sicut etiam ex quorundam
persona dicitur Mal. III 14 vanus est qui servit Deo; et quod emolumentum quia custodivimus praecepta eius?
secundo procedit ad verba perversae suggestionis dicens benedic Deo, idest maledic, quasi dicat: ex quo tibi
benedicenti Deo adversitas supervenit, maledic Deo ut prosperitate potiaris. Ultimo concludit in verba
desperationis dicens et morere, quasi dicat: pro mortuo te habe quia nihil tibi residuum est in simplicitate
remanenti nisi ut moriaris. Vel aliter benedic Deo et morere, idest ex quo post tantam Dei reverentiam sic
adversitate afflictus es, si adhuc Deo benedicas nihil restat nisi ut mortem expectes.
Sanctus autem vir qui sua incommoda patienter tulerat, iniuriam Dei ferre non potuit, sequitur enim qui ait ad
illam: quasi una de stultis mulieribus locuta es. Recte eam stultitiae arguit quae contra divinam sapientiam
loquebatur. Quod autem stulte locuta fuerit ostendit si bona suscepimus de manu Domini, mala autem quare non
sustineamus? in quo perfectam hominis sapientiam docet. Cum enim temporalia bona et corporalia non sint
amanda nisi propter spiritualia et aeterna, istis salvatis quasi principalioribus, non debet homo deici si illis
privetur nec elevari si eis abundet. Docet ergo nos Job tantam animi constantiam habere ut et bonis temporalibus,
si nobis a Deo dentur, sic utamur ut ex hoc in superbiam non elevemur, et contraria mala sic sustineamus ut ex
eis noster animus non deiciatur, secundum illud apostoli Phil. Ult.. Scio humiliari, scio et abundare, et postea
omnia possum in eo qui me confortat. Deinde concluditur perseverans innocentia Job cum dicitur in omnibus his
non peccavit Job labiis suis.
Non solum per uxorem diabolus mentem beati Job exasperare nitebatur sed etiam per amicos, qui quamvis ad
consolandum venerint tamen ad verba increpationis processerunt, de quibus dicitur igitur audientes tres amici
Job omne malum quod accidisset ei, venerunt singuli de loco suo, eliphaz themanites et baldath suites et sophar
Naamathites. Et quia inter hos fere vertitur tota disputatio huius libri, considerandum est quod hi tres in aliquo
eiusdem opinionis erant cum Job, unde amici eius dicuntur, et in aliquo ab eo differebant inter se invicem
concordantes, unde sibi invicem connumerantur et a Job discernuntur. Conveniebant siquidem cum Job quod non
solum res naturales sed etiam res humanae divinae providentiae subiacerent, sed differebant ab eo quod putabant
hominem pro bonis quae agit remunerari a Deo prosperitate terrena, et pro malis quae agit puniri a Deo
adversitate temporali, quasi temporalia bona sint praemia virtutum et temporalia mala sint propriae poenae
peccatorum.
Hanc autem opinionem quilibet eorum propriis modis defendere nititur, secundum quod sibi proprium ingenium
suggerebat: propter quod dicuntur venisse singuli de loco suo. Job autem huius opinionis non erat, sed credebat
bona opera hominum ordinari ad remunerationem spiritualem futuram post hanc vitam, et similiter peccata
futuris suppliciis esse punienda.
Quod autem praedicti amici Job ad consolandum venerint, ostenditur ex hoc quod sequitur condixerant enim ut
pariter venientes visitarent eum et consolarentur, in quo veros amicos se ostenderunt in tribulationibus sibi non
deficientes, dicitur enim eccli. XII 9 in tristitia et in malitia viri amicus agnitus est. Et primo quidem ipsa
visitatio consolativa erat: nam videre amicum et ei convivere delectabilissimum est. Consolantur etiam ipsum
factis, compassionis suae ad eum signa ostendendo. Quibus compassionis signis praemittitur provocativum ad
compassionem cum dicitur cumque elevassent procul oculos suos non cognoverunt eum: erat enim immutata
facies ex ulcere, et habitus et reliquus cultus ex rerum amissione; quod autem dicit procul intelligendum est
secundum eam mensuram qua homo a remotis potest cognosci. Haec autem immutatio amici eos provocavit ad
tristitiam et compassionem quam per signa ostenderunt, sequitur enim et exclamantes, scilicet prae magnitudine
10

