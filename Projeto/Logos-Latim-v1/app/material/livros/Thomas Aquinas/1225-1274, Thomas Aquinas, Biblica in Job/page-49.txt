intellexi singula, quid scilicet singuli effectus demonstrarent circa Deum vel eius sapientiam vel intelligentiam
vel consilium vel fortitudinem. Unde eorum iactantiam excludens, qua magnifica de Deo proponendo se Job
praeferre videbantur, subdit secundum scientiam vestram et ego novi, ea scilicet quae ad Dei magnificentiam
pertinent, nec inferior vestri sum, quasi vel minus vel imperfectius ea cognoscens vel a vobis modo addiscens.
Sed quia sophar excellentiam divinam proposuerat ad arguendum Job de eo quod cum Deo disputare moliretur,
subiungit sed tamen ad omnipotentem loquar, quasi dicat: quamvis intelligam ex diversis eius effectibus
excellentiam divinae sapientiae et virtutis non minus quam vos, tamen per hoc rationabiliter a meo proposito non
mutor quin Deum alloqui velim, motus cordis mei aperiendo ei qui est cordium scrutator et iudex, et ab eo qui
totius veritatis est doctor veritatem exquirendo; unde subdit et disputare cum Deo cupio, non quidem ut eius
iudicia improbare velim sed ut vestros errores destruam, quibus suppositis sequeretur quod esset iniustitia apud
Deum, unde subdit prius vos ostendens fabricatores mendacii, quia hoc mendacium adinvenerant quod Job
iniquam vitam duxisset. In hoc autem mendacium devenerant propter hoc quod circa fidem qua Deus colitur
errabant, credentes quod in hac vita tantum fieret meritorum ac poenarum retributio, et ideo subdit et cultores
perversorum dogmatum: quicumque enim a vera Dei cognitione declinat, non Deum sed sua falsa dogmata colit.
Non autem sic intelligendum est quod dicit prius vos ostendens, quasi prius in ordine sequentis doctrinae
destructurus sit prava eorum dogmata et postmodum cum Deo disputaturus, sed quia dum cum Deo disputare
intendit, hoc primum est in intentione sua ut eorum dogmata destruat.
Contingit autem quandoque ut aliqui aliqua probabilia licet falsa proponant, sed dum ea verisimiliter defendere
nesciunt aut probare, in loquendo suam insipientiam manifestant, quod amicis Job contingebat, et ideo subdit
atque utinam taceretis ut putaremini esse sapientes. Quia hoc ipsum quod vestra falsa dogmata inconvenienter
defenditis et probatis vos insipientes esse demonstrat. Quia ergo falsa dogmata proponitis et ad eorum
manifestationem inconvenientia media assumitis, ideo correctione indigetis, et hoc est quod concludit subdens
audite ergo correctionem meam, qua vestrum processum corrigam, et iudicium labiorum meorum attendite, quo
vestra falsa dogmata condemnabo.
Primo autem intendit corrigere eorum inconvenientem processum. Quia enim ponebant bonorum et malorum
operum praemia et poenas in hac vita retribui, ad iustitiam Dei defendendam oportebat quod quaedam mendacia
assumerent: cum enim manifestum sit quosdam innocentes et iustos in hac vita adversitatibus premi, necesse erat
eis iustis imponere crimina ad Dei iustitiam defendendam, et sic Job quem afflictum videbant impietatis
arguebant; non autem convenienti medio utitur qui veritatem per mendacia defendit, et ideo dicit numquid Deus
indiget mendacio vestro? quasi dicat: numquid necessarium est quod ad defendendum divinam iustitiam
mendacia assumantur? quod enim non potest nisi per mendacia defendi impossibile est esse verum. Cum autem
aliquis contra manifestam veritatem mentiri nititur, cogitur aliquas dolosas et fraudulentas vias adinvenire ut
mendacium aliqua fraude coloret; sic et isti cum contra iustitiam Job quae omnibus manifesta erat mentiri
conarentur, quibusdam dolis utebantur, ostendendo scilicet fragilitatem humanam quae facile labitur in peccatum
et comparando eam ad divinam excellentiam, ut sic probabilius reputaretur Job iniquum fuisse quam Deum esse
iniustum, et ideo subiungit ut pro illo loquamini dolos? quia quasi pro Deo dolos loquebantur, dum dolose
impietatem Job conabantur imponere ut Deum esse iustum defenderent.
Possent autem dicere se non dolose contra Job aliquid dicere, sed hoc tantum dicere quod putabant.
Ostendit ergo Job quod si hoc verum esset, a dolositate excusati in aliud vitium labebantur, scilicet in
acceptionem personarum, quae iustitiam iudicantis excludit. Est enim personarum acceptio si aliquis iustitiam
alicuius quae apparet contemnit aut negat propter magnitudinem alterius, licet iustitiam eius non cognoscat; si
igitur amici Job eum esse iniquum iudicabant, videntes in eo iustitiam manifestam, ac sola divinae magnitudinis
consideratione licet intelligere non possent secundum sua dogmata qualiter Job iuste puniretur a Deo, in suo
iudicio quo Job condemnabant quasi Dei personam accipere videbantur. Et ideo subdit numquid faciem eius
accipitis et pro Deo iudicare nitimini? quod signanter dicit quia ille pro aliquo iudicare nititur, qui eius iustitiam
non cognoscit et tamen conatur qualescumque vias adinvenire ad hoc quod eius causam iustam esse ostendat.
Contingit autem quandoque quod aliquis alicuius causam fraudulenter defendens, ei placeat etiam si sit iustus,
quod potest esse dupliciter: uno modo quia ignorat suam causam esse iniustam, unde placet ei quod ab aliquo
defendatur, et hoc a Deo excludit dicens aut placebit ei, scilicet Deo, quod pro eo iniuste iudicare nitimini cum
hoc ei non possit esse ignotum, propter quod subdit quem celare nihil potest? alio modo quando ille cuius causa
per fraudem defenditur fraudibus defendentis decipitur ut eius defensionem reputet esse iustam, et hoc etiam a
Deo excludit subdens aut decipietur ut homo vestris fraudulentiis? sic igitur manifestum est quod divina bonitas
et iustitia mendacio non indiget ad sui defensionem quia veritas sine mendacio defendi potest: ex quo etiam patet
quod, si positis eorum dogmatibus hoc inconveniens sequitur quod iustitia Dei mendacio indigeat ad sui
defensionem, manifestum fit dogmata proposita esse falsa.
Sed ulterius considerandum est quod ille qui ad ostendendam Dei iustitiam vel bonitatem mendacio utitur non
solum rem agit qua Deus non indiget, sed etiam hoc ipso contra Deum vadit: cum enim Deus veritas sit, omne
autem mendacium veritati contrarietur, quicumque mendacio utitur ad Dei magnificentiam ostendendam hoc
ipso contra Deum agit.

49

