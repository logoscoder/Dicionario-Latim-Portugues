doloris, ploraverunt, scissisque vestibus sparserunt pulverem super caput suum in signum humilitatis et
deiectionis, quasi se ex deiectione amici deiectos reputantes. Addit autem in caelum, ut quasi hac humiliatione
caelestem misericordiam provocarent. Considerandum est autem quod amicorum compassio consolativa est, vel
quia adversitas quasi onus quoddam levius fertur quando a pluribus portatur, vel magis quia omnis tristitia ex
admixtione delectationis alleviatur: delectabilissimum autem est experimentum sumere de amicitia alicuius,
quod maxime sumitur ex compassione in adversis, et ideo consolationem affert.
Non solum autem ex compassione ostensa eum consolabantur sed etiam ei societatem exhibendo, sequitur enim
et sederunt cum eo in terra septem diebus et septem noctibus; intelligendum tamen est non continue sed
congruentibus horis, indigebat enim magna tristitia diuturna consolatione. Sed tertium quod maxime est
consolatorium, scilicet verbum, non exhibebant, sequitur enim et nemo loquebatur ei verbum. Taciturnitatis
autem causa ostenditur cum subditur videbant enim dolorem esse vehementem, quae causa magis redditur
secundum consolantium opinionem quam secundum statum afflicti; cum enim mens alicuius fuerit dolore
absorpta consolationis verba non recipit, unde et poeta dicit quis matrem nisi mentis inops in funere nati flere
vetat? Job autem non sic erat dispositus ut prae tristitia consolationem recipere non posset, sed magis ipse
secundum rationem consolabatur se ipsum, ut ex verbis eius supra inductis apparet.
|+3 Capitulus 3
Post haec autem aperuit Job os suum etc.. Sicut supra dictum est, circa passiones animae duplex fuit antiquorum
opinio: stoici enim dixerunt tristitiam in sapientem non cadere, Peripatetici vero dixerunt sapientem quidem
tristari sed in tristitiis secundum rationem moderate se habere, et haec opinio veritati concordat. Ratio enim
condicionem naturae auferre non potest; est autem naturale sensibili naturae ut et convenientibus delectetur et
gaudeat et de nocivis doleat et tristetur: hoc igitur ratio auferre non potest sed sic moderatur ut per tristitiam ratio
a sua rectitudine non divertat. Concordat etiam haec opinio sacrae Scripturae, quae tristitiam in Christo ponit, in
quo est omnis virtutis et sapientiae plenitudo.
Sic igitur Job ex praenarratis adversitatibus tristitiam quidem sensit, alias patientiae virtus in eo locum non
haberet, sed propter tristitiam ratio a rectitudine non declinavit quin potius tristitiae dominabatur.
Ad hoc igitur ostendendum dicitur post haec aperuit Job os suum. Dicit autem post haec, idest post septem
taciturnitatis dies; ex quo manifestum fit quod verba quae sequuntur sunt secundum rationem prolata per
tristitiam non perturbatam; si enim ex perturbatione mentis dicta fuissent, prius ea protulisset quando vis tristitiae
vehementior erat: tristitia enim quaelibet longitudine temporis mitigatur et in principio magis sentitur; unde
propter hoc tandiu tacuisse videtur ne perturbata mente loqui iudicaretur. Quod etiam ostenditur per hoc quod
dicitur aperuit os suum; cum enim aliquis loquitur ex impetu passionis, non ipse aperit os suum sed agitur
passione ad loquendum: non enim per passionem nostri actus Domini sumus sed per solam rationem. Loquendo
autem tristitiam quam patiebatur ostendit: consuetum est enim apud sapientes ut ex ratione loquantur passionum
motus quos sentiunt, sicut et Christus dixit tristis est anima mea usque ad mortem, et apostolus dicit Rom. VIII
non enim quod volo bonum hoc ago, sed quod odi malum illud facio; sic etiam et boetius in principio de
consolatione tristitiam aperuit ut ostenderet quomodo eam ratione mitigaret: sic et Job loquendo tristitiam suam
aperuit unde sequitur et maledixit diei suo, quod videtur esse contra illud apostoli Rom. XII 14 benedicite et
nolite maledicere. Sed sciendum est quod maledicere multipliciter dicitur: cum enim maledicere nihil aliud sit
quam malum dicere, totiens dicitur maledicere quotiens contingit malum dicere. Contingit autem aliquem alicui
malum dicere primo dictione causante malum, sicut divinum dicere est causa eorum quae dicuntur, et sententia
iudicis aliquem condemnantis est causa poenae eius qui condemnatur; et per hunc modum intelligitur quod
Dominus dixit Gen. III 17 maledicta terra in opere tuo, et Gen. X maledictus chanaan, servus sit fratrum suorum;
et iosue maledixit Achor qui de anathemate sustulerat.
Secundo imprecando malum vel optando, sicut legitur in I Reg. Quod Philisthaeus maledixit David in viis suis.
Tertio contingit aliquem dicere malum simpliciter enuntiando vel in praesenti vel in praeterito vel in futuro, sive
vere sive false. Prohibet igitur apostolus maledicere tali maledictione qua quis imprecatur malum alicui vel eum
falso diffamat, non autem eo modo quo iudex reum condemnat vel aliquis verax malum alicuius rei ordinate
demonstrat, vel demonstrando praesens vel recitando praeteritum vel praenuntiando futurum. Sic igitur
intelligendum est Job suo diei maledixisse quia eum malum esse denuntiavit, non secundum suam naturam qua a
Deo creatus est, sed secundum illam Scripturae consuetudinem qua tempus dicitur bonum vel malum secundum
ea quae in tempore aguntur, secundum illud apostoli Eph. V 16 redimentes tempus quoniam dies mali sunt;
maledixit igitur Job diei suo inquantum mala sibi in ipso die accidisse commemorat.
Quomodo autem maledixerit subditur: et locutus est: pereat dies in qua natus sum, et nox in qua dictum est:
conceptus est homo. Sciendum est autem quod licet esse et vivere secundum se sit appetibile, tamen esse et
vivere in miseria est fugiendum secundum quod huiusmodi, licet interdum esse in miseria libenter sustineatur
propter aliquem finem; unde illa misera vita quae non ordinatur ad aliquem finem bonum nullo modo est
eligenda, secundum quod Dominus dicit Matth. XXVI 24 melius erat ei si natus non fuisset homo ille. Bonum
autem quod ex aliqua miseria expectatur sola ratio apprehendit, vis autem sensitiva non percipit, sicut
amaritudinem medicinae gustus percipit sed sola ratio in fine sanitatis delectatur; si quis igitur passionem sui
11

