Sic igitur undique consolatione exclusa, nullus modus mihi remanet tot angustias evadendi nisi per mortem, et
ideo praeeligo mortem quantumcumque abiectam vitae tam miserae, et hoc est quod dicit quamobrem elegit
suspendium anima mea. Et ne putaretur haec electio ex aliqua infirma cogitatione provenire, aliis fortibus
cogitationibus repugnantibus, subiungit nihil esse in se tam forte quod mortem non desideret, et hoc est quod
dicit et mortem ossa mea: solet enim per ossa in Scriptura id quod est in homine roboris designari. Et quare hoc
eligat, ostendit cum subdit desperavi, scilicet a spe quam mihi dedisti ut iterum fruar prosperitate terrena; et
quare desperaverit, ostendit subdens nequaquam ultra iam vivam: in quo duo possunt intelligi quae supra
posuerat, scilicet quod maius tempus vitae suae iam praeterierat et quod non erat reditus post mortem ad eandem
vitam, ut scilicet viveret super terram. Hoc igitur inconveniens consequebatur ipsi Job ex consolatione eliphaz,
quod scilicet desperaret, mortem eligeret et non haberet unde tristitiam reprimeret.
Parce mihi, Domine. Postquam ostendit Job quod consolatio eliphaz ex promissione felicitatis terrenae inducebat
eum ad desperationem et desiderium mortis, ostendit quid sibi sperandum relinquatur a Deo, ut scilicet tribulatio
illata cesset, et hoc est quod dicit parce mihi, Domine, quasi dicat: a spe prosperitatis terrenae decidi, hoc mihi
sufficit ut parcas, idest flagellare desistas. Et quia ad parcendum inducere solet parvitas et miseria hominis,
subiungit nihil enim sunt dies mei, quod videtur referri ad hominis parvitatem et ad vitae brevitatem: et
communiter quantum ad omnes et specialiter quantum ad se ipsum cuius dies iam quasi praeterierant.
Utrumque autem consequenter prosequitur, et primo de parvitate dicens quid est homo, idest quam parvum quid
et infirmum secundum corpus, quia magnificas eum honore quodam inter ceteras creaturas, aut quia ponis erga
eum cor tuum, eum speciali cura custodiendo et protegendo? ubi considerandum est quod licet omnia subsint
divinae providentiae et omnia secundum statum suum magnitudinem consequantur a Deo, aliter tamen et aliter.
Cum enim omnia particularia bona quae sunt in universo ordinari videantur ad commune bonum universi sicut
pars ad totum et imperfectum ad perfectum, eo modo aliqua disponuntur secundum divinam providentiam
secundum quod habent ordinem ad universum; sciendum est autem quod secundum modum quo aliqua
participant perpetuitatem, essentialiter ad perfectionem universi spectant, secundum autem quod a perpetuitate
deficiunt, accidentaliter pertinent ad perfectionem universi et non per se: et ideo secundum quod aliqua perpetua
sunt, propter se disponuntur a Deo, secundum autem quod corruptibilia sunt, propter aliud. Quae igitur perpetua
sunt et specie et individuo, propter se gubernantur a Deo; quae autem sunt corruptibilia individuo, perpetua
specie tantum, secundum speciem quidem propter se disponuntur a Deo, secundum individuum propter speciem
tantum, sicut bonum et malum quod accidit in brutis animalibus, utpote quod haec ovis occiditur ab hoc lupo vel
aliquid aliud huiusmodi, non dispensatur a Deo propter aliquod meritum vel demeritum huius lupi vel huius ovis,
sed propter bonum specierum, quia divinitus unicuique speciei ordinatus est proprius cibus.
Et hoc est quod dicit aut quia ponis erga eum cor tuum, dum scilicet ei provides propter eius bonum; non ponit
autem erga animalia singularia cor suum, sed erga bonum speciei quod potest esse perpetuum.
Quomodo autem ponat erga eum cor suum ostendit cum subdit visitas eum diluculo, idest a principio nativitatis
tua providentia administras ei quae sunt necessaria ad vitam et magnificationem, tam corporalia quam spiritualia;
et subito probas illum per adversa in quibus apparet qualiter se habeat ad virtutem quia, sicut habetur Eccli.
XXVII 6, vasa figuli probat fornax, et homines iustos tentatio tribulationis.
Dicitur autem Deus hominem probare non ut ipse addiscat qualis est homo sed ut alios eum cognoscere faciat et
ut ipsemet se ipsum cognoscat.
Haec autem verba Job non sunt intelligenda tamquam improbantis divinam circa homines sollicitudinem, sed
tamquam inquirentis et admirantis: id enim quod de homine videtur exterius parvum quid est, fragile et caducum,
unde mirum videretur quod Deus tantam sollicitudinem haberet de homine nisi aliquid lateret in eo quod esset
perpetuitatis capax. Unde per hanc inquisitionem et admirationem sententia eliphaz excluditur, quia si non esset
alia vita hominis nisi quae est super terram, non videretur condignus homo tanta Dei sollicitudine circa ipsum:
ipsa ergo sollicitudo quam Deus specialiter habet de homine demonstrat esse aliam vitam hominis post corporis
mortem.
Deinde aliam rationem subdit ut sibi parcatur sumptam ex brevitate vitae, eam sub interrogatione proponens cum
dicit usquequo non parcis mihi? quasi dicat: tempus vitae hominis breve est et temporis vitae meae maior pars
iam transiit, quis ergo terminus expectatur ut mihi parcas si modo non parcis, ut saltem aliquod breve spatium
habeam in quo quiescam? quod significat in hoc quod subdit nec dimittis me ut glutiam salivam meam? homines
enim dum verba proferunt salivam glutire non possunt: necesse est ergo in loquendo aliquam modicam pausam
fieri ut saliva vel expuatur vel glutiatur; cui quidem horulae residuum tempus vitae suae comparat, ac si dicat: si
parcere differas, non remanebit mihi a laboribus aliqua quies saltem illi pausae similis qua loquentes salivam
glutiunt. Et haec etiam ratio procedit ex suppositione sententiae eliphaz, quia si non sit vita alia hominis nisi
quae est super terram, non restabit quando Deus parcat si in hac vita non parcit.
Posset autem aliquis dicere Job indignum esse ut sibi parcatur a Deo, quia peccata sua merentur eum ulterius
affligi, secundum sententiam eliphaz qui eum propter peccata flagellari putabat, et ideo subdit peccavi, quasi
dicat: esto quod peccaverim et propter hoc merear flagellari, adhuc remanet ratio quare mihi parcere debeas. Et
subiungit ad hoc tres rationes quare parcere debeat sumptas ex hominis infirmitate, quarum prima sumitur ex
impotentia satisfaciendi. Homo enim nihil condignum facere potest propriis viribus ad recompensandum
29

