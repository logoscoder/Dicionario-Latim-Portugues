commendationem divinae iustitiae ostendit quod nec etiam multitudini peccantium defert, unde dicit conteret
multos, scilicet peccatores, eos occidendo vel aliter puniendo.
Et ne credatur usque ad aliquam certam quantitatem multitudinis procedere divinam iustitiam et non ultra, subdit
et innumerabiles, quasi dicat: certo numero comprehendi non possunt illi quos propter peccata Dei iustitia
conterit. Sed ne ex hoc deperire credatur humani generis status, subdit et stare faciet alios pro eis, quia scilicet
quibusdam morientibus alii succedunt, et quibusdam a prosperitate decidentibus alii sublevantur, ut sic
quodammodo uniformitas in genere humano appareat. Solet autem contingere quod quando sunt multi puniendi,
non possunt iudices singulorum causas diligenter perscrutari; sed ne hoc de Deo credatur subdit novit enim opera
eorum, quid scilicet unusquisque mereatur; et ideo singulis secundum sua opera retribuit, unde subdit idcirco
inducet noctem, idest subitam et inopinatam adversitatem, et conterentur, scilicet ex improviso.
Quare autem in nocte opprimantur ostendit ex hoc quod, cum ipsi possent videre illud quod eis expediebat, hoc
contempserunt, et ideo iustum est ut non detur eis facultas praevidendi supervenientia mala ad cavendum: et hoc
est quod subdit quasi impios, idest pietatis notitiam respuentes, percussit eos, scilicet existentes in loco
videntium, idest in statu in quo videre poterant, tum per naturalem rationem tum per sacram doctrinam, quid
esset faciendum et quid esset vitandum; sed hoc ipsi respuerunt, unde subdit qui quasi de industria recesserunt ab
eo, scilicet Deo, peccantes ex certa malitia. Unde ponit consequenter in eis ignorantiam affectatam cum subdit et
omnes vias eius, idest mandata Dei, intelligere noluerunt, et sic patet quod propter ignorantiam non excusantur
sed magis damnabiles redduntur.
Effectum autem huiusmodi malitiae affectatae ostendit subdens ut pervenire facerent ad eum clamorem egeni,
quasi dicat: intantum ostendunt se viarum Dei ignaros ut pauperes opprimerent quos Deus exaudit; unde sicut
non exhorrent pauperum oppressionem, ita non timent Dei indignationem, unde subdit et audiret vocem
pauperum, quasi dicat: parvipendunt quod Deus voluntatem suam adhibet ad pauperes exaudiendum.
Et quia multitudinis contritionem attribuerat divino iudicio, posset autem aliquis credere hoc non provenire ex
divino iudicio quod aliqua multitudo conteritur et alia prosperatur, sed per alicuius potentis principis aut
gubernationem aut impugnationem, ideo ad hoc excludendum subdit ipso enim concedente pacem, quis est qui
condemnet? quasi dicat: ideo dico quod ipse est qui conterit multos et innumerabiles, quia si ipse vellet eis
pacem temporis et prosperitatis concedere, nullus posset multitudinem condemnare, et e contrario si ipse
condemnare intendit, nullus est qui possit pacem praebere, unde subdit ex quo abscondit faciem suam,
subtrahendo scilicet suae consolationis praesentiam, quis est qui contempletur eum, idest qui possit in eo
consolationem invenire quasi eius pulchritudinem videndo? est autem et alia poena multitudinis praeter
contritionem, qua scilicet affligitur tyrannorum dominio, et quantum ad hanc poenam subdit et super gentem et
super omnes homines, quasi dicat: non solum in una gente iudicia sua exercet per contritionem vel tyrannorum
oppressionem, sed etiam in omnes homines; et subdit de tyrannorum oppressione qui regnare facit hominem
hypocritam propter peccata populi, qui scilicet ex eius regimine affligitur, in quo etiam videtur respondere
quaestioni quam Job proposuerat supra XXI 7 quare impii vivunt, confortati sunt sublimatique divitiis? hoc enim
esse asserit non propter eorum merita, sicut ibidem Job probaverat, sed propter aliorum demerita qui ex eorum
prosperitate puniuntur.
Sic ergo ostenso quod in Deo iniustitia esse non potest et quod eius iustitia maxime manifesta est ex iudiciis
quae exercet in principes et multitudinem, dat Job locum respondendi, unde subdit quia ergo ego locutus sum ad
Deum, idest ea quae ad Dei honorem spectant, te quoque non prohibebo, dans scilicet tibi locum respondendi. Et
ad quid debeat sua responsio tendere ostendit subdens si erravi, scilicet sicut aliis amicis tuis imposuisti, scilicet
quod essent cultores perversorum dogmatum, tu doce me, scilicet veritatem ut possim ab errore liberari. Potest
autem aliquis in loquendo deficere non solum errando contra veritatem doctrinae, sed etiam in particulari iudicio
deficiendo contra veritatem iustitiae, unde subdit si iniquitatem locutus sum, ultra non addam, ostendens scilicet
se correctioni paratum. Et quia aestimabat quod Job contra eum graviter turbaretur, consequenter ostendit eius
turbationem esse iniustam subdens numquid a te Deus expetit eam? quasi dicat: etiam dato quod sim iniquitatem
locutus, tu pro ea non teneris Deo respondere, unde non debes graviter per hoc turbari, unde subdit quia
displicuit tibi? scilicet per inordinatam animi turbationem.
Ostendit autem secundo quod non debet inde graviter turbari quia ipsemet Job verba inceperat dicens pereat dies
etc., ex quibus tota disputatio habuit ortum, unde subdit tu enim coepisti loqui, et non ego. Tertio ostendit eum
non debere graviter turbari quia ipse etiam habet facultatem dicendi quod sibi placuerit, unde subdit quod si quid
nosti melius, scilicet quam ego dixerim, loquere, scilicet ostendendo errorem vel iniquitatem meam.
Et ne videretur hoc dixisse quasi dubitans de sua iustitia et veritate suorum verborum, intendit asserere
consequenter Job et in sapientia et in intellectu deficere: et propter hoc reputabat eum indignum sua disputatione,
cuius una pars pertinet ad opponentem, in quo maxime requiritur acumen intellectus ad inveniendum rationabiles
vias ad propositum ostendendum, unde subdit viri intelligentes loquantur mihi, scilicet mihi obicientes; altera
vero pars disputationis pertinet ad respondentem, in quo maxime requiritur sapientia ut bene iudicet de auditis,
unde subdit et vir sapiens audiat me, scilicet opponentem, paratus ad respondendum. Horum autem defectum in
Job ex eius verbis collegerat, unde subdit Job autem stulte, idest contra sapientiam, locutus est, quantum scilicet
ad hoc quod reputabat eum aliquid dixisse contra rectitudinem divini iudicii, et verba illius non sonant
102

