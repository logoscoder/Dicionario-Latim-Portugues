condixerunt sibi, scilicet adulter et adultera, et ignoraverunt lucem, idest abiecerunt in tota executione nefarii
operis; si subito, quasi ex impraemeditato, quia tempus eis breve videtur dum carnali delectationi vacant,
apparuerit aurora, quae est diurnae lucis principium, arbitrantur umbram mortis, idest eam existimant odiosam
sicut umbram mortis dum se vident suas lascivias ulterius non posse protrahere.
Solent autem homines dupliciter a suis operibus impediri; uno modo quando non prospiciunt rei eventum, alio
modo quando habent in suo proposito debile fulcimentum; sed adulteri, qui ex concupiscentia ducuntur, e
contrario primo quidem inconsiderate se periculis ingerunt quamvis ignorent quid sequatur, et ad hoc
significandum dicit et sic in tenebris, idest in dubiis et obscuris, quasi in luce, idest in manifestis, ambulant, idest
procedunt; secundo ex re modica et fragili magnam fiduciam capiunt, unde subdit levis est, scilicet adulter, super
faciem aquae, quasi dicat: adeo leviter movetur ut videatur ei quod per aliqua mollia, sicut est aqua, possit
pertransire ad suum propositum prosequendum.
Vel ad litteram, quod dicit sic in tenebris quasi in luce ambulant potest ad hoc referri quod uterque, scilicet
adulter et adultera, sua opera in tenebris agere amant; quod vero subdit levis est super faciem aquae refertur
specialiter ad adulterum, cui propter impetum concupiscentiae videtur quod etiam super aquam, idest super
quamcumque difficultatem vel adversitatem, leviter pertransire possit ad hoc quod perveniat ad fruitionem rei
concupitae.
Enarratis igitur diversis generibus peccatorum subiungit de poena, et primo quidem quantum ad poenam
praesentis vitae cum subdit maledicta sit pars eius in terra: illud unicuique pars esse videtur quod quasi
potissimum bonum desiderat; peccator autem in rebus terrenis quasi in sua parte ultimum finem constituit,
secundum illud Sap. Haec est pars nostra et haec est sors, quae quidem maledicta est quia bona huius mundi
quibus male utitur ei vertuntur in malum. Et hoc manifestat subdens nec ambulet per viam vinearum: solent enim
viae vinearum umbrosae esse et per consequens temperatae; vineae etiam temperatum locum requirunt, nam in
locis nimis frigidis destruuntur per glaciem et in locis nimis calidis aduruntur per calorem; impius ergo per viam
vinearum non ambulat quia rebus huius mundi moderate non utitur, sed quandoque declinat ad unum extremum
quandoque ad aliud, et quantum ad hoc subdit ad nimium calorem transeat ab aquis nivium, quasi a contrario
vitio in contrarium transeat quia in medio virtutis non manet; et ista poena consequitur omnes malos quia
inordinatus animus sibi ipsi est poena, ut Augustinus dicit in I confessionum.
Deinde ponit poenam quae erit post mortem cum subdit et usque ad inferos peccatum illius, quasi dicat: non
solum in terra pars eius maledicitur dum inordinate utitur rebus mundi, sed etiam pro hoc in inferno poenas
patietur, ad quas etiam poenas referri potest quod dixerat ab aquis nivium etc., quia in inferno nulla erit
temperies. Et ne crederet aliquis poenas illas per Dei misericordiam finiendas, subdit obliviscatur eius, scilicet
peccatoris in inferno damnati, misericordia, scilicet Dei, ut numquam exinde liberetur. Qualis autem sit illa
poena ostendit subdens dulcedo illius vermis, idest delectatio peccati convertetur ei in vermem, idest in
conscientiae remorsum, de quo dicitur Is. Ult. Vermis eorum non morietur, unde et de huius poenae
interminabilitate subdit non sit in recordatione, idest ita totaliter relinquatur a Deo sine remedio liberationis ac si
eius esset oblitus. Et ponit similitudinem cum subdit sed conteratur quasi lignum infructuosum: arbor enim quae
non facit fructum bonum excidetur et in ignem mittetur, ut dicitur matth.
III 10, lignum autem fructuosum praeciditur ut purgetur, secundum illud ioh. XVI omnem palmitem qui fert
fructum purgabit eum, ut fructum plus afferat; impii ergo puniuntur ad exterminium, iusti autem ad profectum.
Quare autem infructuoso ligno comparatur manifestat ex duobus: primo quidem quia bona sua in res inutiles
consumpsit, unde dicit pavit enim sterilem et quae non parit, et loquitur de eo qui bona sua in res inutiles
consumpsit ad similitudinem eius qui uxorem sterilem inutiliter nutrit; secundo quia indigentibus non subvenit,
quod ei esse poterat fructuosum, unde subdit et viduae bene non fecit, per viduam omnes indigentes significans.
Nec solum fuit infructuosus sed etiam fuit nocivus sicut lignum proferens fructus venenosos, unde subdit detraxit
fortes in fortitudine sua, idest potestate sua usus est non ad subveniendum oppressis sed magis ad opprimendum
fortes. Et hoc quod aliis nocet etiam in suum nocumentum redundat, quia scilicet in se securam vitam agere non
potest, timens laedi ab eis quos laeserat, unde subdit et cum steterit, idest cum nihil adversum passus fuerit, non
credet vitae suae, idest non erit de vita sua securus secundum illud quod eliphaz supra XV 21 dixerat sonitus
terroris semper in auribus eius, et cum pax sit ille semper insidias suspicatur.
Causam autem quare absque misericordia sit puniendus assignat ex hoc quod Dei misericordia noluit uti dum
potuit, unde subdit dedit ei Deus locum paenitentiae, scilicet differens poenam, et haec est ratio quare permissus
est in prosperitate aliquandiu vivere; sed hoc quod Deus exhibuit ei in bonum ipse pervertit in malum, unde
subdit et ille abutitur eo in superbiam, non attribuens divinae misericordiae quod post peccatum non statim
punitur, sed ex hoc sumit peccandi audaciam usque ad Dei contemptum. Et quamvis peccator tenebras quaerat ad
peccandum, non tamen potest facere quin videatur, unde subdit oculi enim, scilicet Dei, sunt in viis illius, idest
considerant processus eius quamvis in tenebris ambulet. Et inde est quod elevati sunt ad modicum, idest ad
aliquam terrenam sublimitatem et caducam, Deo dante eis locum paenitentiae, et non subsistent, scilicet finaliter,
quia abutuntur Dei misericordia in superbiam. Et adhibet huius rei similitudinem: omnia enim quae in tempore
generantur, determinato tempore crescunt et postea incipiunt deici et tandem totaliter destruuntur, et ita contingit
de impiis, unde subdit et humiliabuntur sicut omnia, quae scilicet in tempore crescunt, et auferentur, scilicet
79

