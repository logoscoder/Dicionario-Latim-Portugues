OPERA OMNIA
SANCTI THOMAE AQUINATIS
-----oOo----Textum electronicum praeparavit et indexavit
Ricardo M. Rom n, S. R. E. Presbyterus
Bonis Auris, MCMXCVIII

|*IN_JOB
|+P Prologus
Sicut in rebus quae naturaliter generantur paulatim ex imperfecto ad perfectum pervenitur, sic accidit hominibus
circa cognitionem veritatis; nam a principio parvum quid de veritate attigerunt, posterius autem quasi pedetentim
ad quandam pleniorem mensuram veritatis pervenerunt: ex quo contigit multos a principio propter imperfectam
cognitionem circa veritatem errasse. Inter quos aliqui extiterunt qui divinam providentiam auferentes omnia
fortunae et casui attribuebant: et priorum quidem intantum ad hoc invaluit opinio ut ponerent mundum casu
factum esse et ea quae naturaliter generantur casui attribuerent, sicut perspici potest ex positionibus antiquorum
naturalium ponentium solum causam materialem; posteriorum etiam quidam, ut Democritus et Empedocles,
plurima casui attribuebant. Sed posteriorum philosophorum diligentia perspicacius intuens veritatem, evidentibus
indiciis et rationibus ostenderunt res naturales providentia agi: non enim tam certus cursus in motu caeli et
siderum et in aliis naturae effectibus inveniretur nisi haec omnia a quodam intellectu supereminente ordinata
gubernarentur.
Opinione igitur plurimorum firmata in hoc quod res naturales non casu sed providentia agerentur propter
ordinem qui manifeste apparet in eis, emersit dubitatio apud plurimos de actibus hominum, utrum res humanae
casu procederent an aliqua providentia vel ordinatione superiori gubernarentur. Cui quidem dubitationi maxime
fomentum ministravit quod in eventibus humanis nullus certus ordo apparet: non enim semper bonis bona
eveniunt aut malis mala, neque rursus semper bonis mala aut malis bona, sed indifferenter bonis et malis et bona
et mala. Hoc igitur est quod maxime corda hominum commovit ad opinandum res humanas providentia divina
non regi, sed quidam eas casualiter procedere dicunt nisi quatenus providentia et consilio humano reguntur,
quidam vero caelesti fato eorum eventus attribuunt.
Haec autem opinio maxime humano generi nociva invenitur; divina enim providentia sublata, nulla apud
homines Dei reverentia aut timor cum veritate remanebit, ex quo quanta desidia circa virtutes, quanta pronitas ad
vitia subsequatur satis quilibet perpendere potest: nihil enim est quod tantum revocet homines a malis et ad bona
inducat quantum Dei timor et amor. Unde eorum qui divino spiritu sapientiam consecuti sunt ad aliorum
eruditionem, primum et praecipuum studium fuit hanc opinionem a cordibus hominum amovere; et ideo post
legem datam et prophetas, in numero hagiographorum, idest librorum per spiritum Dei sapienter ad eruditionem
hominum conscriptorum, primus ponitur liber Job, cuius tota intentio circa hoc versatur ut per probabiles
rationes ostendatur res humanas divina providentia regi.
Proceditur autem in hoc libro ad propositum ostendendum ex suppositione quod res naturales divina providentia
gubernentur. Id autem quod praecipue providentiam Dei circa res humanas impugnare videtur est afflictio
iustorum: nam quod malis interdum bona eveniant, etsi irrationabile primo aspectu videatur et providentiae
contrarium, tamen utcumque habere potest aliquam excusationem ex miseratione divina; sed quod iusti sine
causa affligantur totaliter videtur subruere providentiae fundamentum.
Proponitur igitur ad quaestionem intentam, quasi quoddam thema, multiplex et gravis afflictio cuiusdam viri in
omni virtute perfecti qui dicitur Job.
Fuerunt autem aliqui quibus visum est quod iste Job non fuerit aliquid in rerum natura, sed quod fuerit quaedam
parabola conficta ut esset quoddam thema ad providentiae disputationem, sicut frequenter homines confingunt
aliqua facta ad disputandum de eis. Et quamvis ad intentionem libri non multum differat utrum sic vel aliter
fuerit, refert tamen quantum ad ipsam veritatem. Videtur enim praedicta opinio auctoritati sacrae Scripturae
obviare: dicitur enim Ez. XIV 14 ex persona Domini si fuerint tres viri isti in medio eius, Noe, Daniel et Job, ipsi
iustitia sua liberabunt animas suas; manifestum est autem Noe et Danielem homines in rerum natura fuisse, unde
nec de tertio eis connumerato, scilicet de Job, in dubium debet venire. Dicitur etiam Iac. V 11 ecce beatificamus
1

