Postquam igitur se despectum dixit a domesticis et a forinsecis, ostendit consequenter se despectum esse et a
stultis et a sapientibus. Est autem stultorum proprium quod eos despiciant quos in miseriis vident, quia sola bona
terrena honoranda putant, et ideo dicit stulti quoque despexerunt me, scilicet corde praesentem, et cum ab eis
recessissem detrahebant mihi, scilicet ore pronuntiantes quae in praesentia dicere verebantur. Deinde etiam se a
sapientibus despectum dicit quos aliquando familiares habuerat, unde dicit abominati sunt me quondam
consiliarii mei, quos scilicet propter eorum sapientiam ad meum consilium admittebam, et quem maxime
diligebam adversatus est me: et forte hoc dicit propter aliquem eorum qui praesentes aderant, qui ei gravius
adversabatur.
Sic igitur praemissis adversitatibus quae pertinent ad exteriora, subiungit de proprii corporis consumptione
dicens pelli meae, consumptis carnibus, adhaesit os meum, quia scilicet propter gravitatem aegritudinis carnes
eius consumptae erant ita quod cutis eius ossibus adhaereret. Sed quia labia sunt carnea quae dentibus sicut
ossibus adhaerent, ideo ad haec excipienda subdit et derelicta sunt tantummodo labia circa dentes meos, per quod
videtur occulte innuere quod omnibus aliis officiis membrorum cessantibus, solum ei remanserat locutionis
officium.
Enumeratis ergo adversitatibus suis, eos ad compassionem invitat geminans misericordiae petitionem propter
multitudinem miseriarum, dicens miseremini mei, miseremini mei, saltem vos, amici mei, ex quo ab aliis sum
derelictus; causa autem miserendi est miseria, quae tanto gravior est quanto a fortiori inducitur, et ideo subdit
quia manus Domini tetigit me: intelligebat enim se a Deo percussum.
Non videtur autem decens ut homo afflicto afflictionem addat, et ideo subdit quare persequimini me sicut Deus?
quasi dicat: sufficit mihi persecutio quae est a Deo, vestrum autem esset magis consolationem adhibere. Qualiter
autem eum persequerentur ostendit subdens et carnibus meis saturamini? quod proprie ad detractores pertinet,
qui carnibus humanis vesci dicuntur inquantum in infirmitatibus aliorum delectantur: caro enim est infirmior
pars animalis.
Quis mihi tribuat ut scribantur etc.. Dixerat superius Job spem suam esse ablatam quasi arboris avulsae, quod
quidem dixit referens ad spem temporalis prosperitatis recuperandae, ad quam eum amici eius multipliciter
incitabant; hanc autem spem sibi habendam non esse supra multipliciter ostendit ad diversa inconvenientia
deducendo, nunc autem manifeste suam intentionem aperit ostendens se praedicta non dixisse quasi de Deo
desperans, sed quia altiorem spem de eo gerebat non quidem relatam ad praesentia bona sed ad futura. Et quia
grandia et mira et certa dicturus erat, praeostendit desiderium suum ad hoc quod sententia quam dicturus erat in
fide posterorum perpetuetur; transmittimus autem sensus et verba nostra in posteros per Scripturae officium, et
ideo dicit quis mihi tribuat ut scribantur sermones mei, quos scilicet dicturus sum de spe quam in Deo firmavi,
ne oblivioni deleantur? solent autem ea quae atramento scribuntur per longinquitatem temporis deleri, et ideo
quando volumus aliquam Scripturam in longinquum servari, non solum per modum Scripturae eam describimus
sed per aliquam impressionem sive in pelle sive in metallo sive in lapide; et quia illud quod sperabat non erat in
proximo futurum sed in fine temporum reservatur implendum, ideo subdit quis mihi det ut exarentur in libro stilo
ferreo, quasi impressione aliqua facta in pelle, aut, si hoc parum est, impressione facta fortiori in lamina plumbi,
vel, si et hoc parum videtur, certe sculpantur stilo ferreo in silice? qui sunt autem hi sermones quos tanta
diligentia velit conservari, ostendit subdens scio enim quod redemptor meus vivit, et signanter hoc per modum
causae assignat: ea enim quae pro certo non habemus non curamus mandare memoriae, et ideo signanter dicit
scio enim, scilicet per certitudinem fidei.
Est autem haec spes de gloria resurrectionis futurae, circa quam primo assignat causam cum dicit redemptor
meus vivit. Ubi considerandum quod homo qui immortalis fuerat constitutus a Deo mortem per peccatum
incurrit, secundum illud Rom. V 12 per unum hominem peccatum in hunc mundum intravit, et per peccatum
mors, a quo quidem peccato per Christum redimendum erat genus humanum, quod Job per spiritum fidei
praevidebat. Redemit autem nos Christus de peccato per mortem pro nobis moriendo; non autem sic mortuus est
quod eum mors absorberet, quia etsi mortuus sit secundum humanitatem mori tamen non potuit secundum
divinitatem; ex vita autem divinitatis etiam humanitas est reparata ad vitam resurgendo, secundum illud II ad
Cor. Ult. Nam etsi crucifixus est ex infirmitate nostra, sed vivit ex virtute Dei; et vita autem Christi resurgentis
ad omnes homines diffundetur in resurrectione communi, unde et ibidem subdit apostolus; nam et nos infirmi
sumus in illo, sed vivemus in eo virtute Dei in nobis, unde et Dominus dicit Job V 25 mortui audient vocem filii
Dei, et qui audierint vivent: sicut enim pater habet vitam in semet ipso sic dedit et filio vitam habere in semet
ipso. Est ergo primordialis causa resurrectionis humanae vita filii Dei, quae non sumpsit initium ex maria, sicut
ebionitae dixerunt, sed semper fuit, secundum illud Hebr. Ult. Iesus Christus heri et hodie, ipse et in saecula, et
ideo signanter non dicit redemptor meus vivet sed vivit.
Et ex hac causa futuram resurrectionem praenuntiat, tempus ipsius determinans, cum subdit et in novissimo die
de terra surrecturus sum, ubi considerandum est quod quidam ponentes motum caeli et hunc statum mundi in
aeternum duraturum, posuerunt quod post certas revolutiones annorum, redeuntibus stellis ad situs eosdem,
homines mortui repararentur ad vitam; cum autem dies ex motu caeli causetur, si motus caeli in aeternum durabit
nullus erit novissimus dies: et ideo ad praedictum errorem tollendum signanter dicit in novissimo die, et
concordat sententiae Domini, qui dicit ioh. VI 40 ego resuscitabo eum in novissimo die.
66

