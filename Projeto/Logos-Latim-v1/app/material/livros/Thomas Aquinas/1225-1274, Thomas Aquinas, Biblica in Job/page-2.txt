eos qui sustinuerunt; sufferentiam Job audistis et finem Domini vidistis. Sic igitur credendum est Job hominem
in rerum natura fuisse.
Quo autem tempore fuerit vel ex quibus parentibus originem duxerit, quis etiam huius libri fuerit auctor, utrum
scilicet ipse Job hunc librum conscripserit de se quasi de alio loquens, an alius de eo ista retulerit, non est
praesentis intentionis discutere.
Intendimus enim compendiose secundum nostram possibilitatem, de divino auxilio fiduciam habentes, librum
istum qui intitulatur beati Job secundum litteralem sensum exponere; eius enim mysteria tam subtiliter et diserte
beatus Papa Gregorius nobis aperuit ut his nihil ultra addendum videatur.
|+1 Capitulus 1
Vir erat in terra Hus etc.. Quia, sicut dictum est, intentio huius libri tota ordinatur ad ostendendum qualiter res
humanae providentia divina regantur, praemittitur quasi totius disputationis fundamentum quaedam historia in
qua cuiusdam viri iusti multiplex afflictio recitatur: hoc enim est quod maxime videtur divinam providentiam a
rebus humanis excludere. Huius igitur viri primo persona describitur, et quantum ad sexum dum dicitur vir erat:
hic enim sexus ad perferendas molestias invenitur robustior; describitur etiam quantum ad patriam cum dicitur in
terra Hus, quae est in partibus orientis, et quantum ad nomen cum dicitur nomine Job: et videntur haec duo
posita esse ad insinuandum hoc quod dicitur non esse parabolam sed rem gestam.
Et ne aliquis adversitates quae postmodum inducuntur pro peccatis huius viri ei accidisse crederet, consequenter
describitur eius virtus, per quam a peccatis demonstratur immunis. Sciendum siquidem est hominem tripliciter
peccare: sunt enim quaedam peccata quibus peccatur in proximum, sicut homicidia, adulteria, furta et alia
huiusmodi; quaedam quibus peccatur in Deum, sicut periurium, sacrilegium, blasphemia et huiusmodi; quaedam
quibus unusquisque in se ipsum peccat, secundum illud apostoli Cor. VI 18 qui fornicatur, in corpus suum
peccat. In proximum autem quis peccat dupliciter, occulte per dolum et manifeste per vim; hic autem vir per
dolum proximum non circumvenit, unde dicitur et erat vir ille simplex: simplicitas enim proprie dolositati
opponitur; nulli violentiam intulit, sequitur enim et rectus: rectitudo enim ad iustitiam proprie pertinet, quae in
aequalitate consistit, secundum illud Is. XXVI 7 semita iusti recta est, rectus callis iusti ad inambulandum. Quod
autem in Deum non peccaverit aperte ostenditur per hoc quod subditur ac timens Deum, in quo reverentia ad
Deum designatur. Quod etiam in se ipsum non peccaverit ostenditur in hoc quod subditur ac recedens a malo,
quia malum odio habuit propter se ipsum, non solum propter nocumentum proximi vel offensam Dei.
Descripta igitur huius viri et persona et virtute, eius prosperitas consequenter ostenditur, ut ex praecedenti
prosperitate gravior sequens iudicetur adversitas, simul etiam ad ostendendum quod ex prima Dei intentione
iustis semper bona tribuuntur non solum spiritualia sed etiam temporalia; sed quod aliquando iusti adversitatibus
premantur accidit propter aliquam specialem causam: unde et a principio homo sic institutus fuit ut nullis
subiaceret perturbationibus si in innocentia permansisset.
Principium autem prosperitatis temporalis, post bonam consistentiam personae propriae, consistit in personis
coniunctis et praecipue in natis qui sunt quodammodo aliquid parentum. Describitur igitur primo eius prosperitas
quantum ad fecunditatem prolis, cum dicitur natique sunt ei septem filii et tres filiae. Convenienter numerosior
multitudo marium quam feminarum ponitur quia parentes magis affectare solent filios quam filias, tum quia id
quod perfectius est desiderabilius est, mares autem comparantur ad feminas sicut perfectum ad imperfectum, tum
quia in auxilium rerum gerendarum solent esse parentes magis nati quam natae.
Deinde ostenditur prosperitas eius quantum ad multitudinem divitiarum et praecipue in animalibus: nam circa
principium humani generis, propter hominum paucitatem, agrorum possessio non ita pretiosa erat sicut
animalium, et maxime in partibus orientis in quibus usque hodie sunt pauci habitatores prae latitudine regionis.
Inter animalia autem primo ponuntur ea quae maxime deserviunt ad victum et vestitum personae, scilicet oves,
unde dicitur et fuit possessio eius septem millia ovium; secundo ponuntur ea quae maxime deserviunt ad onera
deferenda, scilicet cameli, et hoc est quod subditur et tria millia camelorum; tertio ponuntur ea quae deserviunt
ad culturam agrorum, et hoc est quod subditur quingenta quoque iuga boum; quarto ponuntur animalia quibus
homines ad vecturam utuntur, unde sequitur et quingentae asinae, ex quibus muli generantur, quibus antiqui
maxime insidebant.
Sub istis autem quatuor generibus animalium comprehenduntur omnia alia quae ad eosdem usus deserviunt, puta
sub ovibus omnia victui et vestitui necessaria, et sic de reliquis. Et quia homines multas divitias possidentes ad
eas gubernandas multitudine indigent famulorum, convenienter subditur ac familia multa nimis. Consequenter
ponitur prosperitas eius quantum ad honorem et famam quae longe lateque diffundebatur, et hoc est quod dicitur
eratque vir ille magnus inter omnes Orientales, idest honoratus et famosus.
Ad maiorem autem ipsius Job commendationem consequenter disciplina domus eius describitur, quae immunis
erat ab illis vitiis quae opulentia gignere solet. Plerumque namque divitiarum abundantia discordiam parit, unde
legitur in Genesi quod Abraham et Loth nequiverunt simul habitare, ad vitandum iurgium quod ex rerum
abundantia proveniebat.
Frequenter etiam homines multa possidentes, dum ea quae possident immoderate amant, eis tenacius utuntur,
unde dicitur Eccl. VI 1 est et aliud malum quod vidi sub sole, et quidem frequens apud homines: vir cui dedit
2

