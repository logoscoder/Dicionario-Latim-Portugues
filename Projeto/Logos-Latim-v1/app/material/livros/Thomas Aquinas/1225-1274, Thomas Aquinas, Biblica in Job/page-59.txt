passus est vel in damnis rerum et filiorum vel in proprii corporis ulcere vel etiam in molestatione uxoris et
amicorum, totum hoc diabolo attribuit quasi instiganti: ipsum ergo vocat falsiloquum contra suam faciem
suscitatum quia intelligebat instigante diabolo amicos suos contradicentes ei. Et secundum hunc sensum planius
est quod sequitur collegit furorem suum in me: videtur enim diabolus totum furorem suum contra Job collegisse
dum omni modo nocendi ipsum impugnavit; et non solum in praeterito me afflixit sed etiam in futurum mihi
comminatur, et hoc est quod sequitur et comminans mihi infremuit contra me dentibus suis. Et loquitur per
similitudinem bestiae quae homini comminando dentes contra ipsum parat; hoc autem dicit propter hoc quod
eliphaz usque ad mortem ei sub persona impii mala imminere praenuntiaverat: intelligebat autem Job huiusmodi
comminationes per os eliphaz a diabolo esse procuratas, et ideo dicebat quod dentibus contra eum infremuerat.
Non solum autem eliphaz verbis comminationis contra eum usus fuerat mala praenuntiando sed etiam de factis
eius male iudicaverat, eum impium et hypocritam nominans, et ideo subdit hostis meus terribilibus oculis me
intuitus est: placidis enim oculis aliquem aliquis intuetur quando facta eius benigne interpretatur, sed quando
bona interpretatur in malum tunc terribilibus oculis intuetur, et ideo subdit aperuerunt super me ora sua, scilicet
amici mei ab hoste meo instigati; et hoc exponit subdens exprobrantes percusserunt maxillam meam: ille enim
dicitur in faciem aliquem percutere qui ei improperium in facie dicit; amici autem Job multa improperia contra
eum dixerant, peccata multa ei exprobrantes.
Et quia iusti homines videntes peccata puniri de iustitia laetantur, secundum illud Psalmi laetabitur iustus cum
viderit vindictam, amici Job se iustos reputantes, Job autem peccatorem, de poenis eius gaudebant quodammodo
quasi divinae iustitiae congratulantes, et ideo sequitur satiati sunt poenis meis.
Et ne aliquis crederet quod Job opinaretur huiusmodi poenas sibi a Deo inflictas non esse quia dixerat ab hoste se
esse afflictum, ad hoc excludendum subdit conclusit me Deus apud iniquum, idest diabolum, concedendo me
scilicet potestati ipsius, et manibus impiorum me tradidit, quantum ad eos qui instinctu diaboli eum vel factis vel
verbis afflixerant: intellexit enim Job afflictiones suas sibi per diabolum quidem sed Deo permittente irrogatas.
Et huius signum evidens ostendit quadruplex: primo quidem quia a maxima prosperitate non paulatim decidit,
sicut consuetum est in rebus humanis, sed subito totaliter corruit, quod non videtur potuisse subito casu accidere
sed ex sola divina ordinatione, et hoc est quod dicit ego ille opulentus quondam repente contritus sum; et in hoc
quod dicit opulentus designatur divitiarum abundantia, in hoc autem quod dicit ille designatur claritas famae eius
qua ab omnibus demonstrabatur. Secundum autem signum est quod totaliter corruit, ad quod significandum
subdit tenuit cervicem meam, confregit me; et loquitur ad similitudinem alicuius fortissimi viri qui, alicuius
debilis cervice apprehensa, eam confringeret et sic totaliter eum de vita auferret: sic enim Job videbatur totaliter
prosperitatis statum amisisse. Tertium signum est quod non una adversitate sed multis simul concurrentibus
oppressus fuit, ut supra narratum est, et quantum ad hoc subdit posuit me sibi quasi in signum, quod scilicet
ponitur diversis sagittis feriendum, et ideo subdit circumdedit me lanceis suis, ubi tripliciter multitudinem
suarum adversitatum describit: primo namque ostendit se exterius vulneratum in rebus possessis, et ad hoc
pertinet quod dicit circumdedit me lanceis suis; res enim exteriores circa nos sunt quasi extrinsecae: tunc ergo
homo lanceis adversitatis circumdatur quando in rebus exterioribus damnificatur. Secundo autem dicit se
percussum interius quantum ad personarum afflictionem, et hoc est quod subdit convulneravit lumbos meos,
quasi dicat: non solum in circuitu lanceatus sum, sed vulnera pervenerunt usque ad interiora in quibus
delectabatur, quae per lumbos significantur in quibus est delectatio vel etiam generationis origo, unde etiam per
lumbos filii oppressi possunt designari; et insuper ostendit multiplicitatem percussionis ex acerbitate vulneris,
cum subdit non pepercit, quasi retrahens manum suam a percussione ne gravius offenderet, sed gravissime laesit,
et hoc est quod subdit et effudit in terram viscera mea, quia scilicet omnes filios suos et filias una ruina in
mortem oppressit. Tertio ostendit multitudinem percussionis ex his quae in propria persona est passus, unde
subdit concidit me, in propria scilicet persona, vulnere ulceris pessimi, super vulnus mortis filiorum. Quartum
signum est, quod eius tribulatio ex divina providentia processerit, quod resisti non potuit nec remedium adhiberi,
secundum illud quod supra IX 13 dictum est Deus cuius irae resistere nemo potest, et hoc est quod subdit irruit
in me quasi gigas, cui propter magnitudinem potestatis homo debilis resistere non potest. Et possunt haec omnia
intelligi vel de Deo qui conclusit, vel melius de iniquo, scilicet diabolo, apud quem conclusit.
Haec igitur omnia commemoravit Job de magnitudine suae adversitatis ad ostendendum quod non de pari poterat
cum eis contendere, quia ab huiusmodi adversitatibus immunes erant. Verum eliphaz eum de superbia notaverat
dicens quid te elevat cor tuum etc. Quae tanto fuisset detestabilior quanto per graves adversitates emendari
potuisset, secundum quod contra quosdam in Psalmo dicitur dissipati sunt nec compuncti; et ideo consequenter
descripta sua adversitate, ostendit se humiliatum, primo quidem quantum ad exteriorem habitum, cum dicit
saccum consui super cutem meam: talis enim habitus est humilitatis signum, ut legitur de Ninivitis ion. III 5;
similiter etiam cinis adhibetur ad recognoscendum propriam fragilitatem - unde Abraham dixit Gen. XVIII 27
loquar ad Dominum meum, cum sim pulvis et cinis -, unde subdit et operui cinere carnem meam: legitur enim
supra quod in sterquilinio sedebat in signum humilitatis. Secundo ostendit suam humilitatem per multitudinem
fletus, cuius duo signa ponit: primo quidem tumorem faciei, cum dicit facies mea intumuit a fletu: ascendens
enim multa lacrimarum materia ad caput, facies plorantium intumescit; secundum vero impedimentum visus, et

59

