Et quia hoc ei ad superbiam eliphaz imputaverat quod se innocentem dicebat, subiungit et propter superbiam
quasi leaenam capies me: dixerat enim supra eliphaz in denotatione Job rugitus leonis et vox leaenae et dentes
catulorum leonum contriti sunt; dicit ergo propter superbiam quasi leaenam capies me, quasi dicat: facis me
reputari ab his qui capiunt verba mea quasi leaenam propter superbiam.
Et hoc ipsum quod sic malus reputabatur erat ei poena super poenam, unde subdit reversusque mirabiliter me
crucias, quasi prius venisti affligens me per subtractionem rerum et corporis vulnera, et nunc iterato redisti et
crucias me per amicos, quod est mirabile quia ab amicis magis consolationem deberem accipere; vel hoc dicit
quia maxime homo affligitur cum ab amicis deridetur. Qualis autem sit iste cruciatus ostendit subdens instauras
testes tuos contra me: eliphaz enim dum videbatur iustitiam Dei defendere et similiter socii eius, in quo quasi
testes Dei se demonstrabant, contra Job loquebantur eum de peccato arguentes; et sic multiplicas iram tuam,
idest effectum irae dum me multipliciter punis, et poenae militant in me, quasi cum quadam auctoritate et sine
contradictione me impugnant: milites enim consueverunt cum auctoritate regia et absque ulla contradictione
aliquem qui reputatur reus invadere.
Quare de vulva eduxisti me etc.. Terminaverat Job inquisitionem suam in hoc quod, sive iustus sive peccator
esset, tribulationibus multiplicibus subiacebat; et ne aliquis posset credere Deum in eius tribulationibus delectari,
vult inquirere an hoc verum esse possit. Inconveniens autem videtur quod aliquis effectum suum producat ad hoc
quod male se habeat, cum potius omne agens in suo effectu bonum intendat; supponit autem, sicut ex praemissis
patet, se esse opus Dei, et ideo ab eo quaerit quare de vulva eduxisti me? quasi dicat: numquid propter hoc me
nasci fecisti ut tribulationibus subdas? et quia posset aliquis dicere quod etiam sic in tribulationibus esse melius
est simpliciter quam natum non esse, excludit hoc dicens qui utinam consumptus essem, scilicet in materno
utero, ne oculus me videret, idest ne confusionem paterer ex tantis malis quae in me oculi hominum conspiciunt;
et tamen si in materno utero consumptus essem, habuissem dignitatem essendi sine miseria quae mihi existenti
accidit, et hoc est quod dicit fuissem, quasi participans, idest participassem id quod boni est in esse, quasi non
essem, idest immunis forem a malis huius vitae ac si numquam fuissem; non est enim dignitas humani esse ut in
perpetuum conservetur sed, ut tandem homo moriatur et transferatur ad tumulum qui mortuo praeparatur ad hoc
quod aliqualis eius memoria post mortem remaneat: et hoc etiam mihi non defuisset, unde sequitur de utero
translatus ad tumulum.
Nullus autem in poenis alicuius delectatus ita crudelis invenitur qui vel non ad modicum ab affligendo cesset;
dato ergo quod Deus causa nativitatis hominis non esset, tamen dies hominis breves sunt et praecipue in
comparatione ad aeternitatem Dei, et ista etiam brevitas, quando homo iam magnam partem vitae transivit, cito
finienda expectatur, et hoc est quod dicit numquid non paucitas dierum meorum, quia omnes dies vitae meae
pauci sunt, finietur brevi iam ipsius paucitatis magna parte transacta? non est ergo magnum si de cetero a
percutiendo cesses, et hoc est quod concludit dimitte ergo me.
Et si tibi durum videtur quod vel ad horam absque afflictionibus sim, certum est quod etiam te cessante a
percussione non mihi remanet unde gaudeam sed unde doleam, et hoc est quod subdit ut plangam paululum
dolorem meum, scilicet quem ex praecedentibus percussionibus concepi; hoc autem dicit quia percuti se adhuc
reputabat dum amici eum obiurgabant, de quibus dixerat instauras testes tuos contra me.
Et quia posset sibi responderi immo potius hic modico tempore affligendus es, quando hinc transibis
consolationem invenies, quod posset esse dupliciter: uno modo iterato redeundo ad hanc vitam, et hoc excludit
cum dicit antequam vadam, scilicet per mortem, et non revertar, ut iterum vivam - quod potest exponi dupliciter:
uno modo ut dicat se non reverti ad similem modum vivendi, ut quidam fabulabantur; vel melius dicendum quod
more disputatoris loquitur secundum id quod adversarii sentiunt antequam veritas manifestetur: infra autem Job
manifeste veritatem resurrectionis indicabit, et ideo in omnibus praecedentibus loquitur de resurrectione
supponendo opinionem eorum cum quibus disputabat, qui non credebant aliam vitam esse nisi istam, sed in hac
sola homines aut puniri aut praemiari pro malis ac bonis quae agunt -; alio modo posset post finem huius vitae
consolationem expectare in ipso statu mortis, sed hoc excludit dicens ad terram tenebrosam, ad quam scilicet
vadam post mortem.
Et potest hoc exponi dupliciter: uno modo de inferno ad quem animae omnium hominum descendebant etiam
iustorum ante Christum, licet iusti ibi poenas sensibiles non paterentur sed solum tenebras, alii vero et poenas et
tenebras; sed quia Job sic locutus fuerat ac si dubium esset utrum ipse esset iustus ut rei veritas erat, vel peccator
ut amici eius calumniabantur, describit infernum communiter et quantum ad bonos et quantum ad malos.
Accipiendo ergo infernum sic communiter dicitur terra tenebrosa inquantum caret claritate divinae visionis;
dicitur operta mortis caligine quantum ad peccatum originale quod est caligo inducens ad mortem; dicitur terra
miseriae quantum ad poenas quas ibi reprobi patiuntur; dicitur terra tenebrarum quantum ad obscuritates
peccatorum actualium quibus mali involvuntur; dicitur autem ibi esse umbra, idest similitudo, mortis quia sic
affliguntur ac si semper morerentur; dicitur autem ibi nullus ordo esse vel propter confusionem mentium quam
patiuntur damnati vel propter hoc quod ille ordo non ibi servatur qui hic: hic enim ignis ardet et lucet, quod ibi
non est; sempiternus autem horror ibi inhabitat quia licet semper doleant de poenis praesentibus, semper tamen
timent futuras.

42

