terram araveris? vel post te, idest ut te praecedente ille sequatur glebas confringens? dimittuntur etiam quaedam
animalia fortia ad agrorum custodiam contra latrones vel animalia quae possent segetes devastare, sicut
custodiuntur agri per aliquos canes feroces, sed hoc per unicornem fieri non potest quia non domesticatur, unde
subdit numquid fiduciam habebis in magna fortitudine eius et derelinques ei labores tuos, idest fructus agrorum
ad custodiendum? sic ergo non potes hoc fortissimo animali uti nec sicut bove ad arandum nec sicut cane ad
custodiendum.
Similiter etiam non potes eo uti sicut forti agricola ad fructus terrae procurandos, unde subdit numquid credes ei
quod reddet sementem tibi et aream tuam congreget? sicut scilicet facit operarius qui semen a Domino
susceptum serit et multiplicatum reddit, segetes congregando in aream et post trituram in horreum Domini
reportando.
His igitur positis in quibus quaedam animalia silvestria a domesticis diversificantur, subdit quasdam proprietates
quorundam animalium in quibus videntur ab omnibus aliis animalibus quaedam proprietates diversae. Et hoc
praecipue apparet in strutione qui est avis quaedam appropinquans ad genus bestiarum, unde licet habeat pennas
ad modum animalium alte volantium, non tamen per eas se potest in altum elevare, unde dicit penna strutionis
similis est pennis herodii, idest nobilissimi falconis qui girfalcus dicitur, et accipitris, qui est avis nota, et ambae
sunt aves boni volatus. Est autem et alia proprietas strutionis diversa ab aliis avibus, quod scilicet sua ova non
fovet sed fodiens in arena ea dimittit et operit sabulo, unde subdit quae derelinquit in terra ova sua. Habet autem
hanc naturalem industriam quod observat tempus calidum, scilicet quando incipiunt stellae apparere quae
dicuntur virgiliae, scilicet in mense Iulii, et tunc parit ova, et sic ex calore temporis et loci, quia scilicet non
moratur nisi in locis calidis, ova vivificantur et ex eis pulli nascuntur, unde subdit tu forsitan in pulvere
calefacies ea? quasi dicat non, sed hoc agitur providentia divina per quam etiam ova in pulvere conservantur
illaesa. Strutio enim est naturaliter animal obliviosum et nullam curam adhibet de conservatione ovorum, unde
subdit obliviscitur quod pes, scilicet hominis transeuntis per viam, conculcet ea, scilicet ova, aut bestia agri
conterat, vel casu pertranseundo vel propter appetitum cibi. Et sicut non habet curam de conservatione ovorum
ita non habet curam de nutritione pullorum, unde subdit duratur ad filios suos quasi non sint sui, quia scilicet
nullam curam habet de nutritione eorum, et ita quantum in se est perdit fructum generationis, unde subdit frustra
laboravit, scilicet concipiendo et conceptum portando, ex quo filios non nutrit; contingit etiam quandoque quod
etiam alia animalia fetus suos deserunt propter timorem, sed strutio hoc facit nullo timore cogente. Facit autem
hoc etsi non propter timorem tamen propter defectum naturalis industriae quam circa hoc alia animalia habent,
unde subdit privavit enim Deus eam, scilicet feminam strutionis, sapientia, scilicet ad ordinate nutriendum et
gubernandum fetum, nec dedit illi intelligentiam, per quam scilicet sollicitudinem habeat de pullis suis:
sapientiam autem et intelligentiam nominat industriam naturalem. Et quia supra dixerat quod habet pennas
similes pennis herodii et accipitris, consequenter ostendit ad quid ei huiusmodi pennae prosint dicens cum
tempus fuerit, idest cum aliqua necessitas velocitatis motus sibi immineat, in altum alas erigit, ita tamen quod per
alas corpus eius sursum elevari non potest, sed per eas iuvatur ad velociter currendum, unde subdit deridet
equitem, quia scilicet velocius currit quam equus hominem deferens, et ascensorem eius, scilicet equi, quia
scilicet velocius curreret quam homo si suis pedibus iret.
Sicut autem strutio habet quasdam proprietates a pluribus animalibus diversas quibus ab aliis deficit, ita etiam
equus habet quasdam proprietates ad nobilitatem pertinentes quibus ab aliis animalibus differt. Primo autem equi
fortitudinem commemorat cum dicit numquid praebebis equo fortitudinem, scilicet non solum corporis prout est
potens ad onus ferendum, sed etiam animi prout audacter ad pericula vadit? aliam autem proprietatem eius
commemorat, quod scilicet ex exteriori ornatu ad libidinem provocatur: dicitur enim de equis quod iubarum
decore ad coitum agitantur et iubis tonsis eorum libido extinguitur, ad quod significandum subdit aut
circumdabis collo eius hinnitum? solent enim equi hinnire propter libidinem, secundum illud ier.
V 8 equi amatores in feminas et emissarii facti sunt, unusquisque ad uxorem proximi sui hinniebat; ergo hinnitus
collo equi a Deo circumdatur quando iubae ei dantur a Deo, ex quarum consideratione ad libidinem provocatur.
Est autem et alia equi proprietas quod vehementer salit contra morem multorum quadrupedum, unde subdit
numquid suscitabis eum, scilicet elevando in altum, quasi locustas, quae scilicet saliendo moventur? alia vero
proprietas equi est audacia ipsius in bellis, quam diffusius describit quia est nobilis et admiranda, et primo
manifestatur eius audacia quando adhuc odoratu bellum percipit a remotis, unde sequitur gloria narium eius
terror, idest bellum quod est aliis ad terrorem, naribus ab equo perceptum est equo ad gloriam, idest ad quandam
animi magnitudinem; et huius signum statim in eo apparet, de quo subditur terram ungula fodit, quasi praeparans
se ad pugnandum. Ex hoc autem quod bellum percipit interius gaudet, unde subdit exultat, scilicet percepta
opportunitate pugnandi, et hoc per effectum ostendit cum subdit audacter in occursum pergit armatis. Nec in ipso
proelio existens terrore deicitur, unde subdit contemnit pavorem, et quod est amplius, etiam vulnerum dolore non
repellitur, unde subdit nec cedit gladio. Solent autem plura animalium ex solo strepitu terreri, sed hoc equo non
accidit, unde subdit super ipsum sonabit pharetra, scilicet plena sagittis, dum concutitur ad motum militis equo
insidentis; similiter etiam ex hasta et clipeo militis sonus aliquis procedit, unde subdit vibrabit hasta, idest hasta
dum vibratur sonum emittit; similiter clipeus dum movetur et ad arma colliditur sonum facit, unde subdit et
clipeus, scilicet sonat; sed tamen ad hunc sonitum equus non stupescit, unde subdit fervens, scilicet interius per
117

