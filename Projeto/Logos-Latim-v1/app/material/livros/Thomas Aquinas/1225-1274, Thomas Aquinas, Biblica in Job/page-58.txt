Quartam amaritudinem ponit abbreviationem vitae, unde subdit antequam dies eius impleantur peribit, idest
morietur antequam perficiatur tempus aetatis eius, et manus eius arescent, idest eius filii et propinqui deficient.
Et subdit exemplum dicens laedetur quasi vinea in primo flore botrus eius, quae quidem laesio ex frigore solet
accidere, unde significat exteriorem persecutionem; et quasi oliva proiciens florem suum, quod solet accidere ex
aliqua interiori causa, unde significat meritum adversitatis ex parte ipsius qui patitur. Unde de hoc merito subdit
congregatio enim hypocritae sterilis, idest illa quae congregantur ab hypocrita infructuosa redduntur, et ignis
devorabit tabernacula eorum qui munera libenter accipiunt: fit enim interdum ex divino iudicio ut ea quae male
acquisita sunt de facili consumantur; et hoc dicit notans Job de rapacitate et hypocrisi quasi propter huiusmodi
peccata ei adversitas acciderit.
Et addit tertium peccatum, scilicet dolositatem, unde sequitur concepit dolorem, idest praeexcogitavit in corde
suo qualiter alii dolorem inferret; cuius quidem conceptus partus est nocumentum iniuste illatum, unde sequitur
et peperit iniquitatem.
Adiungit consequenter modum quo hoc perficiat dicens et uterus eius praeparat dolos: hypocritarum enim est
non manifeste sed dolose aliis nocumentum inferre; per uterum autem cor intelligitur in quo fiunt conceptus
spirituales, sicut in utero conceptus corporales.
|+16 Capitulus 16
Respondens autem Job dixit etc.. Eliphaz in sua responsione durius contra Job locutus fuerat: unde Job in
principio sui sermonis eum arguit de indecenti consolatione, primo quidem quia frequenter eadem repetebat, tam
ipse quam amici eius, unde dicit audivi frequenter talia, quasi dicat: vestra locutio semper circa idem versatur.
Diversis enim verbis ad idem intendebant, scilicet ad arguendum Job quod pro peccatis suis in adversitates
inciderat, et ideo subdit consolatores onerosi omnes vos estis: consolatoris enim officium est ea dicere quibus
dolor mitigetur; onerosus ergo consolator est qui ea loquitur quae magis animum exasperant. Possent tamen haec
excusationem habere quando ad utilitatem aliquam verba exasperantia proferrentur et veritatem continerent aut
etiam breviter et pertranseundo dicerentur, sed si aliquis verba exasperantia contristatum falso, inutiliter et
prolixe prosequatur, onerosus consolator videtur, unde subdit numquid habebunt finem verba ventosa? in hoc
enim quod dicit numquid habebunt finem, ostendit quod prolixe immorabantur circa verba exasperantia; in hoc
vero quod dicit verba ventosa, ostendit quod inutilia et falsa erant, soliditatem non habentia.
Ostendit autem consequenter quod non erat paritas ex utraque parte in hac disputatione quia amici Job absque
molestia loquebantur, unde dicit aut aliquid molestum tibi est si loquaris? quasi dicat: ideo tam prolixe loqueris
in meam calumniam quia ex hoc nullam molestiam sentis; Job autem molestabatur. Et ne aliquis crederet quod
haec disputatio esset facilis amicis Job propter eminentem scientiam, Job autem molesta propter scientiae
defectum, hoc excludit ostendens quod si adversitate non deprimeretur et esset in statu amicorum suorum, similia
loqui posset, unde dicit poteram et ego similia vobis loqui, scilicet si adversitate non gravarer. Et huius rei
experiendae sibi facultatem desiderat dicens atque utinam esset anima vestra pro anima mea, ut scilicet vos
adversitatem pateremini quam ego patior. Quod quidem dicit non affectu odii aut livore vindictae sed ut a
crudelitate qua utebantur, suis verbis Job exasperantes, revocarentur dum sentirent sibi esse aspera verba similia
si eis dicerentur: unde subdit consolarer et ego vos sermonibus, scilicet similibus quibus vos me consolamini, et
moverem caput meum super vos, in signum compassionis vel in signum reprobationis, sicut vos me arguitis; et
etiam roborarem vos ore meo, ne per impatientiam deficeretis, et moverem labia, scilicet ad loquendum, quasi
parcens vobis, idest simulans me ex misericordia quam ad vos haberem loqui, sicut vos circa me facitis.
Sic igitur leve esset mihi loqui sicut et vobis si in statu vestro essem, sed nunc impedior dolore qui non tollitur
neque locutione neque taciturnitate, unde subdit sed quid agam? si locutus fuero non quiescet dolor meus, et si
tacuero non recedet a me. Est autem duplex dolor: unus quidem interior qui tristitia nominatur, proveniens ex
apprehensione alicuius mali inhaerentis; alius autem est dolor exterior qui est dolor secundum sensum, puta ex
solutione continui proveniens vel ex aliquo huiusmodi.
Primus quidem igitur horum dolorum collocutione tolli potest, non autem secundus, et ideo consequenter
ostendit quod intelligit de hoc secundo dolore qui verbis non tollitur, dicens nunc autem oppressit me dolor
meus, idest impedivit me ne faciliter et libere uti possim ratiocinatione sicut antea solebam: nam cum est dolor
vehemens in sensu, oportet quod intentio animae avocetur vel impediatur ab intellectualium consideratione. Et
quod de dolore corporali intelligat, ostendit subdens et in nihilum redacti sunt omnes artus mei: omnia enim
membra eius ulcerata erant, sicut supra dictum est quod Satan percussit Job ulcere pessimo a planta pedis usque
ad verticem.
Et non solum dissipationes membrorum dolorem sensibilem mihi ingerunt, sed etiam sunt in argumentum contra
me: amici enim Job videntes eum sic ulceratum ex hoc argumentabantur quod graviter peccasset, putantes hoc ei
in poena peccati accidisse, et hoc est quod sequitur rugae meae testimonium dicunt contra me: ex infirmitatibus
enim corrugatur corpus propter humidi consumptionem sicut et ex senectute. Quomodo autem rugae contra
ipsum testimonium perhibeant, ostendit subdens et suscitatur falsiloquus adversum faciem meam, contradicens
mihi: falsum enim dixerat eliphaz quod propter peccatum in hanc infirmitatem incidisset. Vel potest dici quod
Job intellexit per spiritum sanctum suam adversitatem a diabolo procuratam, Deo permittente; unde quicquid
58

