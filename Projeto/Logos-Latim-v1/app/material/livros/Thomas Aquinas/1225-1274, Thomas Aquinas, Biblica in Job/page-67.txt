Fuerunt alii qui dixerunt quod homines resurgent resumendo non terrena sed quaedam caelestia corpora, sed ad
hoc excludendum subdit et rursum circumdabor pelle mea, quod signanter dicit quia supra dixerat solam pellem
circa ossa remansisse; ex ipso autem modo loquendi rationem resurrectionis assignat, ne scilicet anima a proprio
indumento semper remaneat denudata. Rursus fuerunt alii qui dicerent animam idem corpus quod deposuerat
resumpturam sed secundum condicionem eandem, ut scilicet indigeat cibis et potibus et alia opera carnalia huius
vitae exerceat, sed hoc excludit subdens et in carne mea videbo Deum. Manifestum est enim quod caro hominis
secundum statum vitae praesentis corruptibilis est; corpus autem quod corrumpitur aggravat animam, ut dicitur
Sap. IX 15, et ideo nullus in hac mortali carne vivens potest Deum videre; sed caro quam anima in resurrectione
resumet eadem quidem erit per substantiam sed incorruptionem habebit ex divino munere, secundum illud
apostoli I ad Cor. XV 53 oportet corruptibile hoc induere incorruptionem, et ideo illa caro huius erit condicionis
quod in nullo animam impediet quin Deum possit videre, sed erit ei omnino subiecta.
Quod ignorans Porphyrius dixit quod animae, ad hoc quod fiat beata, omne corpus fugiendum est, quasi anima
sit Deum visura non homo, et ad hoc excludendum subdit quem visurus sum ego ipse, quasi dicat: non solum
anima mea Deum videbit sed ego ipse qui ex anima et corpore subsisto. Et ut ostendat quod illius visionis etiam
suo modo erit particeps corpus, subiungit et oculi mei conspecturi sunt, non quia oculi corporis divinam
essentiam sunt visuri sed quia oculi corporis videbunt Deum hominem factum; videbunt etiam gloriam Dei in
creatura refulgentem, secundum Augustinum in fine de civitate Dei. Et ut idem numero non solum specie
reparandus homo credatur ad Deum videndum, subiungit et non alius, scilicet numero, ne credatur talem se vitae
reparationem expectare qualem describit Aristoteles in II de generatione, dicens quod quorumcumque substantia
est corruptibilis mota reiterantur eadem specie non eadem numero.
His igitur praemissis de causa resurrectionis, tempore et modo, et gloria resurgentis et identitate eiusdem,
subiungit reposita est haec spes mea in sinu meo, quasi dicat: non est spes mea in terrenis quae vane promittitis,
sed in futura resurrectionis gloria. Signanter autem dicit reposita est in sinu meo, ad ostendendum quod hanc
spem non solum habebat in verbis sed in corde absconditam, non dubiam sed firmissimam, non quasi vilem sed
quasi pretiosissimam: quod enim in sinu absconditur in occulto habetur et firmiter conservatur et carum
reputatur.
Sic ergo ostensa altitudine spei suae quam habebat de Deo, excludit eorum calumnias quas contra eum
quaerebant, quasi Dei spem et timorem abiecisset quia in temporalibus spem non ponebat, unde subdit quare
ergo nunc dicitis: persequamur eum, scilicet tamquam de Deo desperantem vel Deum non timentem, et radicem
verbi inveniamus contra eum, improbando dicta mea quasi providentiam Dei negaverim? quam non nego sed
assero dicens praemia et poenas a Deo praeparari hominibus etiam post hanc vitam, et ideo subdit fugite ergo a
facie gladii, idest divinae ultionis in futura vita vobis reservatae, quamvis temporali prosperitate floreatis,
quoniam ultor iniquitatum gladius eius, idest ultio quam ipse proprie inducet post mortem; et scitote esse
iudicium, non solum in hac vita sed etiam post hanc vitam in resurrectione bonorum et malorum.
|+20 Capitulus 20
Respondens autem sophar Naamathites dixit: idcirco cogitationes meae etc.. Sophar, audita sententia Job de spe
futurae vitae, acquievisse videtur, unde et post hanc responsionem secundam eius tertio nihil contradixit. Sed
tamen adhuc erat aliquid in corde eius quod a priori sententia eum non permittebat omnino recedere: putabat
enim quod etsi in futura vita fierent retributiones et punitiones pro meritis, ut a Job didicerat, nihilominus tamen
adhuc ei videbatur quod prosperitates et adversitates huius vitae hominibus dispensarentur a Deo pro merito
virtutum vel peccatorum, et ideo quasi in parte convictus et in parte adhuc primam sententiam retinens dicit
idcirco, scilicet propter verba quae dicis de spe futurae vitae, cogitationes meae variae succedunt sibi. Et ut non
intelligantur huiusmodi variae cogitationes ad eandem sententiam pertinere, sicut cum aliquis ad eandem
conclusionem varias rationes excogitat, subdit et mens in diversa rapitur, scilicet violentia rationum quae induci
possunt pro utraque sententia nunc ad unum nunc ad aliud ducor, quasi non sufficeret ad contrarias rationes
solvendas. Videbatur enim ei quod sententiam Job de spe futurae vitae repudiare non deberet, et ideo subdit
doctrinam qua me arguis audiam, credendo scilicet quod dixisti de resurrectione futura, sed tamen adhuc totaliter
primam sententiam non dimitto, et hoc est quod subdit et spiritus intelligentiae meae respondebit mihi, quasi
dicat: adhuc intellectus meus habet quid pro sententia sua respondeat.
Hoc autem videbatur ei certissimum et experimento probatum quod mali etsi aliqua prosperitate gaudeant, tamen
illa sit brevis et cito in hac vita etiam finiatur vel per festinam mortem vel per aliquam subsequentem
adversitatem, et hoc est quod subdit hoc scio, considerans scilicet a principio ex quo est positus homo super
terram, quasi diceret a principio humani generis, quod laus impiorum brevis sit: laudantur enim quandoque ad
modicum propter aliqua bonitatis signa et initia quae in eis apparent, sed illa statim obnubilantur ex iniquis
operibus quae in eis apparent, et ideo gaudium quod habent de favore quem capiunt ex sua simulatione in brevi
pertransit, et hoc est quod subdit et gaudium hypocritae ad instar puncti, quasi in momento pertransiet, quia
postea ex fructibus suis cognoscitur, ut dicitur Matth. VII 16. Contingit enim quandoque quod ex illo favore
quem brevi tempore ex sua simulatione captavit ad aliquem altum statum sublimatus est, unde consequenter
ostendit quod nec hoc ei stabile erit, dicens si ascenderit usque in caelum superbia eius, idest si propter altum
67

