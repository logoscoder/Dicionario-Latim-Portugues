Sic igitur Job per ordinem suam sententiam explicavit, primo quidem supra XIX 25 ostendens spem iustorum
tendere in remunerationem futurae vitae, hic autem exprimit poenam reservari malis post mortem, et ideo ex
utraque parte confutata adversariorum sententia subdit quomodo igitur consolamini me frustra, scilicet
promittendo temporalem prosperitatem, cum responsio vestra repugnare ostensa sit veritati? in hoc quod dicitis
hominibus deputari praemia et poenas in hac vita, quod supra multipliciter est improbatum.
|+22 Capitulus 22
Respondens autem eliphaz themanites dixit: numquid Deo comparari potest homo etc.. Finitis sermonibus beati
Job, eliphaz eius verba non ea intentione qua dicebantur accepit: primo namque quod Job dixerat ad
ostendendum altitudinem materiae numquid contra hominem disputatio mea? eliphaz sic accepit dictum ac si
contentiose cum Deo disputare intenderet, unde eum praesumptionis arguit ex triplici consideratione. Primo
namque aliquis provocatur ad disputandum vel contendendum cum aliquo quando videt eum comparabilem sibi
in scientia veritatis, ut ex mutua collatione aliquid occultum indagetur; est autem valde praesumptuosum quod
homo suam scientiam divinae audeat comparare, unde dicit numquid Deo comparari potest homo, etiam cum
perfectae fuerit scientiae? quasi dicat non, eo quod Dei scientia sit infinita. Secundo provocatur aliquis ad
disputandum vel ratiocinandum cum aliquo propter aliqua quae ab eo accepit, ut fiat collatio datorum et
acceptorum; est autem praesumptuosum quod homo putet bona quae facit esse Deo utilia, unde et Psalmista dicit
dixi Domino: Deus meus es tu quoniam bonorum meorum non eges, unde subdit quid prodest Deo si iustus
fueris, scilicet recta opera faciendo? aut quid ei conferes si immaculata fuerit vita tua, scilicet a peccatis
abstinendo? tertio provocatur aliquis ad hoc quod iudicio contendat cum aliquo propter timorem superioris
potestatis eum in iudicium vocantis, quod nefas est cogitare de Deo, unde subdit numquid timens, scilicet
aliquem iudicem, arguet te, scilicet accusando, et veniet tecum ad iudicium, quasi de pari citatus? deinde quia
Job dixerat iniquas esse eorum sententias quibus dicebant domum eius perisse sicut tabernacula impiorum,
intendit suam sententiam rectam esse cum subdit et non propter malitiam tuam plurimam et infinitas iniquitates
tuas? quasi dicat: Deus te arguit poenas infligendo non propter timorem sed propter amorem iustitiae, ut puniat
tua peccata; unde malitia potest referri ad peccata quibus alios laesit, iniquitas autem ad peccata quibus iustitiae
opera praetermisit; unde malitiam dicit plurimam sed iniquitates infinitas, quia in pluribus peccat homo
omittendo quam committendo.
Unde subiungit primo de nocumentis proximis illatis, quae quandoque per modum calumniae inferuntur sub
praetextu iustitiae, unde subdit abstulisti enim pignus fratrum tuorum sine causa, scilicet necessaria, quia de
fratribus tuis sine pignore confidere poteras; quandoque autem inferuntur nocumenta sine aliquo colore iustitiae,
et quantum ad hoc subdit et nudos spoliasti vestibus, quod potest intelligi dupliciter: uno modo quia spoliando,
nudos reliquisti nihil eis reservans; alio modo quia cum essent nudi, idest non sufficienter vestiti, illud modicum
quod habebant eis subtraxisti. Subiungit autem de omissione bonorum operum dicens aquam lasso non dedisti,
qui scilicet ea indigebat propter sitim ex labore viae ortam, quasi dicat: laborantibus et afflictis opem et solatium
non tulisti; et esurienti subtraxisti panem, quasi dicat: indigenti non subvenisti. Et haec quidem dicta sunt
quantum ad peccata quae commisit sicut privata persona.
Subiungit autem de peccatis pertinentibus ad principatum ipsius, inter quae primo ponit quod principatum non
per iustitiam sed per violentiam obtinuit, unde dicit in fortitudine brachii tui possidebas terram, idest per
potentiam tuam dominium terrae acquisivisti. Secundo ponit quod subditos suos non gubernabat per iustitiam
sed per potentiam, secundum illud Sap. II 11 sit fortitudo nostra lex iniustitiae, unde subdit et potentissimus
obtinebas eam, quasi dicat: per excellentiam potestatis subditis utebaris ad nutum. Tertio ponit iniqua iudicia,
quia scilicet infirmis personis iustitiam non reddebat, unde subdit viduas dimisisti vacuas, scilicet dum non
fecisti eis iustitiam de adversariis, secundum illud Is. I 23 causa viduae non ingreditur ad eos; et iterum, quod
amplius est, infimas personas opprimebat, unde subdit et lacertos pupillorum comminuisti, quasi dicat: si quid
virium in eis erat adnullasti, contra illud quod dicitur in Psalmo iudicare pupillo et humili.
Et pro his culpis subdit sibi poenas provenisse, unde subdit propterea circumdatus es laqueis, idest adversitatibus
undique te opprimentibus ut evasionis locus non pateat postquam in eis incidisti; nec etiam ante potueras quia
subito tibi supervenerunt, unde subdit et conturbat te formido subita, quia scilicet mala ei subito supervenerunt
ex quibus poterat etiam alia timere. Causam autem quare subito ei supervenerint ostendit subdens et putabas te
tenebras non visurum, idest non perventurum ad has dubitationes in quibus nescis quid facias, quod refertur ad
laqueos; deinde quantum ad formidinem conturbantem subdit et impetu aquarum inundantium non oppressurum,
quasi dicat: putabas quod numquam ad hoc pervenires quod opprimereris violentia et multitudine adversitatum
desuper venientium, secundum illud I ad Thess. V 3 cum dixerint: pax et securitas, repentinus eis superveniet
interitus.
Quod autem pro peccatis non putet aliquis se poenas passurum, ad hoc pertinet quod non credit Deum de rebus
humanis providentiam habere; ad quod forte voluit retorquere quod Job dixerat numquid Deum docebit quispiam
scientiam? quod ad defectum scientiae divinae prave interpretatus est, et ideo videtur ei consequenter imponere
quod Job Dei providentiam neget. Est autem considerandum quod aliqui negant Deum habere cognitionem et
providentiam rerum humanarum propter altitudinem suae substantiae, cui proportionari dicunt suam scientiam ut
73

