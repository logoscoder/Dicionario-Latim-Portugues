non reparantur eaedem numero; homo vero, licet corrumpatur secundum corpus, remanet tamen incorruptibilis
secundum animam quae totum genus corporalium transcendit, ut sic remaneat spes reparationis.
Deinde inducit ad idem rationes sumptas ex proprietatibus hominis. In duobus autem excellit homo omnes
inferiores creaturas, quorum unum est virtus operativa: est enim Dominus sui actus per liberum arbitrium, quod
nulli alii creaturae corporali competit, et secundum hoc homo est potentior qualibet creatura corporali, unde et
aliis utitur propter se ipsum; aliud autem in quo excellit est cognitio intellectiva, quae cum sit in mente, aliquod
tamen eius indicium apparet in corpore, et praecipue in facie quam habet homo valde diversam ab aliis
animalibus; et ex his duobus apparet quod homo non sic corrumpitur sicut alia ut in perpetuum non sint.
Quantum ergo ad primum horum dicit roborasti eum paululum ut in perpetuum pertransiret? quasi dicat: non est
conveniens quod tantum robur homini praestiteris ad modicum tempus, sic quod postea in perpetuum non esset;
stultum enim videretur si aliquis faceret fortissimum instrumentum ut ad modicam horam eo uteretur, et postea
ipsum omnino proiceret; virtus autem cuiuscumque creaturae corporeae est determinata ad finitos effectus, sed
virtus liberi arbitrii se habet ad infinitas actiones: unde hoc ipsum attestatur virtuti animae ad hoc quod in
infinitum duret. Quantum autem ad secundum, scilicet ad intellectum, dicit immutabis faciem eius et emittes
eum? quasi dicat: non est conveniens quod tu faciem eius immutaveris, idest diversificaveris ab aliis animalibus,
et tamen emittas eum a statu vitae in perpetuum non rediturum sicut alia animalia. Per faciem autem intellectiva
cognitio accipi solet propter hoc quod est proprium rationalis creaturae; intellectualis autem cognitio non potest
convenire nisi substantiae incorruptibili, ut a philosophis probatur.
Posset autem aliquis dicere quod, licet homo post mortem ad vitam non redeat, tamen non in perpetuum
pertransit, inquantum quodammodo vivit in suis filiis: quod etiam verba baldath sonant, cum supra dixit haec est
laetitia viae eius ut rursum alii de terra germinentur. Sed hanc responsionem excludit Job subdens sive nobiles
fuerint filii eius sive ignobiles, non intelliget, quasi dicat: homo per intellectum capit aeternum bonum, unde et
naturaliter ipsum desiderat; bonum autem quod est in successione filiorum non potest satiare appetitum
intellectualem, si homo totaliter per mortem consumatur ut in perpetuum non sit, quia appetitus intellectualis non
quiescit nisi in bono intellecto; bonum autem quod est in successione filiorum non intelligit homo neque dum
vivit neque post mortem si totaliter desinat esse per mortem. Non ergo ad aeternitatem huius boni tendit
appetitus intellectivus hominis sed ad bonum vel malum quod in se ipso habet, unde subdit attamen caro eius
dum vivet dolebit, et anima illius super semet ipso lugebit, ubi duplicem dolorem distinguit: unum quidem carnis
in apprehensione sensus, alium autem animae ex apprehensione intellectus vel imaginationis qui proprie dicitur
tristitia et hic luctus nominatur.
|+15 Capitulus 15
Respondens autem eliphaz themanites dixit. Auditis verbis Job, eliphaz non ad profunditatem sententiarum eius
respondet sed nititur ad calumniose reprehendendum aliqua verba a Job prolata, secundum superficiem ipsorum
verborum ea considerans et non secundum profunditatem intellectus eorum. Et primo quidem reprehendit hoc
quod Job dixerat in principio suae locutionis et mihi est cor sicut et vobis, nec inferior vestri sum, in quo quidem
de duobus eum notat: primo quidem de inani gloria quia se ipsum commendat, et hoc est quod dicit numquid
sapiens respondebit quasi in ventum loquens: in ventum enim loqui videtur qui ad gloriam captandam verba
componit; secundo autem de iracundia, propter hoc quod obiurgando loqui inceperat cum dixerat ergo vos estis
soli homines etc., et ideo subdit et implebit ardore stomachum suum, idest iracundia animum suum? deinde
reprehendit eum de hoc quod dixerat disputare cum Deo cupio, et iterum duo tantum ne facias mihi, et tunc a
facie tua non abscondar etc., in quo quidem eum notat multipliciter: primo quidem de superbia quia contra
maiorem se contendit, et hoc est quod dicit arguis eum verbis qui non est aequalis tui; secundo de stultitia quia
eliphaz talem disputationem nocivam reputabat, unde subdit et loqueris quod tibi non expedit, disputando scilicet
cum Deo. Et quare non expediat cum eo disputare, ostendit per hoc quod huiusmodi disputatio duo valde
necessaria excludere videtur, quorum primum est timor Dei: qui enim timet aliquem non praesumit cum eo
contendere, unde etiam et Job supra dixerat fortitudo tua non me terreat, et ideo eliphaz hic subdit quantum in te
est evacuasti timorem, quia scilicet conatus es a te timorem Dei excludere; secundum est oratio ad Deum: non
enim est eiusdem contendere cum aliquo et eum rogare, et ideo subdit et tulisti, idest abstulisti, preces coram
Domino, contra id quod supra eliphaz dixerat quamobrem ego deprecabor Dominum. Disputaverat autem Job
cum Deo non ex superbia sed ex fiducia veritatis, sed eliphaz temerarie iudicavit hoc ex iniquitate procedere,
unde subdit docuit enim iniquitas tua os tuum; et hoc ex effectu apparet quia blasphemas, unde sequitur et
imitaris linguam blasphemantium.
Blasphemans enim est qui Dei iustitiam negat, sed linguam blasphemantis imitari videtur qui cum Deo disputat
de eius iustitia: disputare enim de aliquo videtur esse dubitantis de illo, dubitans autem propinquus est neganti.
Volens ergo eliphaz contra disputationem Job loqui, primo dicit quod Job tam manifeste male locutus est quod
non indiget alio reprehensore sed ipsa verba eius indicant eius malitiam, et hoc est quod dicit condemnabit te os
tuum et non ego, et labia tua respondebunt tibi, quasi dicat: non indigent verba tua alio respondente sed ipsa se
interimunt.

55

