Quare autem hoc peccatum vitaverit ostendit subdens hoc enim nefas est, quia scilicet est contra statutum Dei
qui virum et mulierem in matrimonio coniunxit; et, si consideretur humana iustitia, est iniquitas maxima, quia
scilicet quanto est maius bonum quod subripitur tanto est iniustitia maior: si quis enim furaretur bovem, maior
esset iniquitas quam si furaretur ovem, unde et maiori poena punitur, ut habetur exodi XXII 1; ille autem qui
adulterium committit maximum quid ei subtrahit, scilicet uxorem quae est una caro cum ipso, et prolem certam
et per consequens totam patrimonii successionem, quae propter adulterium quandoque ad extraneum pervenit,
unde subditur ignis est, scilicet adulterium, usque ad consumptionem devorans, quia scilicet defraudat hominem
in toto patrimonio, ut dictum est, et omnia eradicans germina, dum scilicet filiorum successionem facit incertam,
unde dicitur Eccli. XXIII 32 mulier omnis relinquens virum suum peccabit, statuens hereditatem ex alieno
matrimonio.
Sic ergo postquam expurgavit se de iniustitia quantum ad hoc quod aliis iniuriam non fecit nec in rebus
subripiendis nec in persona coniuncta abutenda, excusat se consequenter quod iniustitiam non incurrit per
iustitiae defectum, unde subdit si contempsi iudicium subire cum servo meo et ancilla mea cum disceptarent
adversum me, quasi dicat: si minoribus meis iustitiam reddere contempsi, haec et illa gravia mihi accidant. Quare
autem cum servis suis iudicium subire non contempserit, ostendit subdens cum surrexerit ad iudicandum
Dominus Deus, idest cum apparuerit iudicaturus ipse cuius iudicium modo despicitur, non haberem ad cuius
auxilium vel consilium refugerem; nec etiam possem Deo rationabiliter in iudicio respondere, unde subdit et cum
quaesierit, idest cum facta mea examinaverit, quid respondebo illi, idest quam rationem reddere potero quare
cum servis meis iudicium subire noluerim? quasi dicat nullam. Et hoc ostendit consequenter per hoc quod
naturaliter est eadem condicio omnium hominum, unde subdit numquid non in utero fecit me qui et illum
operatus est? quasi dicat: eandem animam cum servis meis habeo a Deo creatam; corpus etiam meum eadem
divina virtute formatum est, unde subdit et formavit me in vulva unus? scilicet Deus qui et illum formavit, et
ideo manifestum est quod cura est Deo qualiter illum tractem.
Postquam igitur ostendit se non fuisse luxuriosum neque iniustum, consequenter ostendit se non fuisse
immisericordem, quod quidem primo ostendit ex hoc quod beneficia miseris non subtraxit. Solent autem quidam
pauperi eleemosynam petenti statim a principio negare quod petitur, quod a se excludit dicens si negavi
pauperibus quod volebant; quidam vero non negant sed donum dare differunt, quod a se excludit dicens et oculos
viduae expectare feci; alii vero non negant nec dare differunt quae petuntur sed nihil ex proprio motu darent, sed
hoc a se excludit ostendens quod nec modicis solus voluit uti quin aliis communicaret, unde subdit si comedi
buccellam meam solus et non comedit pupillus ex ea, et subintelligitur: haec vel illa gravia mihi accidant.
Est autem considerandum quod valde signanter loquitur: pauperes enim non solum petere sed etiam instare
solent, unde beneficium misericordiae non subtrahitur eis nisi per omnimodam negationem; viduae autem petunt
quidem sed instare verentur, et ideo nisi cito eis subveniatur, misericordiae beneficio privantur; pupilli autem nec
petere audent, unde oportet quod etiam eis non petentibus misericordia impendatur. Quare autem tam misericors
fuerit ostendit ex duobus: primo quidem ex antiqua consuetudine quam a pueritia inchoavit, unde subdit quia ab
infantia mea crevit mecum miseratio: quanto enim magis crescebat in annis, tanto magis in misericordiae
operibus exercebatur; secundo quia naturalem inclinationem habebat ad misericordiam, sicut diversi homines ad
diversas virtutes quasdam naturales inclinationes habere solent, unde subditur et de utero matris meae egressa est
mecum, quia scilicet ex primis generantibus sic dispositus fui ut essem ad miserendum promptus.
Solet autem duplex esse misericordiae impedimentum.
Quorum primum est contemptus miseri quem non reputat miseratione dignum: consueverunt autem despici qui
vilibus induuntur et honorari qui utuntur vestibus pretiosis, unde dicitur eccli. XIX 27 quod amictus corporis
enuntiat de homine; sed hoc misericordiae impedimentum a se excludit subdens si despexi praetereuntem, idest
quemcumque extraneum per viam transeuntem, et pauperem, scilicet notum, eo quod esset absque operimento,
subaudi: haec vel illa mihi accidant. Nec solum non despexi vestimentis carentem sed etiam de vestimentis
providi, unde subdit si non benedixerunt mihi latera eius, quae scilicet discooperta operui et sic fuerunt occasio
quod mihi benediceret; et rationem huius exponit subdens et de velleribus ovium mearum calefactus est, scilicet
per vestimenta sibi exhibita, et est subaudiendum idem quod supra. Aliud autem impedimentum misericordiae
est fiducia propriae potestatis, ex qua homini videtur quod impune possit alios gravare et maxime inferiores
personas, et hoc a se excludit dicens si levavi super pupillum manum meam, ut scilicet eum opprimerem, etiam
cum viderent me in porta, idest in loco iudicii, superiorem, idest magis potentem. Iustum est autem ut homo
membris privetur quibus ad iniustitiam utitur, et ideo subiungit amissionem quasi poenam non solum manus sed
etiam brachii in quo radicatur manus, et humeri cui brachium colligatur, unde subdit humerus meus a iunctura
sua cadat et brachium meum cum suis ossibus conteratur, si scilicet manu mea sum abusus ad pauperum
oppressionem. Ostendit autem consequenter quare licet esset superior super pupillos manum non levaret, quia
scilicet etsi non dimitteret propter hominem dimitteret tamen propter Deum cuius et iudicia timebat, unde subdit
semper enim quasi tumentes super me fluctus timui Deum, et loquitur ad similitudinem in mari navigantium qui,
intumescentibus fluctibus super altitudinem navis, timent ne ab eis submergantur: similiter timebat
comminationes divinas quasi fluctus intumescentes; et etiam auctoritati divinae cedebat ex qua prohibetur

93

