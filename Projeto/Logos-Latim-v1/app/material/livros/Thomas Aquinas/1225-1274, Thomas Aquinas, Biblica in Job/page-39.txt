dicta utriusque partis: manifestum est autem quod divina sapientia est prima regula ad quam omnium veritas
examinatur, et propter hoc subdit non est qui utrumque valeat arguere, quasi dicat: non est alius superior Deo ex
cuius maiori sapientia divina sapientia corrigi possit. Alia ratio est quia oportet quod in iudice sit maior potestas
qua possit utramque partem comprimere, et hoc excludit dicens et ponere manum suam in ambobus, idest
coercere utrumque: hoc enim excluditur per immensitatem divinae potentiae, quam supra ostendit.
Et quia, ut dictum est, intendit perscrutari qua ratione innocentes puniantur in hoc mundo, consequenter ostendit
quid eum impedire posset ab hac perscrutatione et qua intentione hoc perscrutari velit.
Impediri autem posset ab hac perscrutatione ex duobus, primo quidem ex afflictione quam patiebatur: homines
enim quorum mens occupata est tristitia non possunt subtiliter perscrutari, et quantum ad hoc dicit auferat a me
virgam suam; secundo ex reverentia quam ad Deum habebat: homines enim aliquando ex quadam reverentia
quam ad Deum habent omittunt ea quae Dei sunt perscrutari, et quantum ad hoc dicit et pavor eius non me
terreat, quasi dicat: concedat spiritum meum requiescere ab afflictione quam patior, et non imputetur mihi ad
irreverentiam quod de divinis disputo; et sic potero perscrutari, unde sequitur loquar et non timebo eum, idest ac
si non timerem eum; neque enim possum metuens respondere, idest dum ex reverentia eius revocor a
perscrutatione. Sciendum est autem quod timor Dei aliquando timentes Deum a perscrutatione divinorum non
revocat, quando scilicet perscrutantur divina desiderio veritatis cognoscendae, non ut comprehendant
incomprehensibilia sed semper eo moderamine ut intellectum suum divinae subiciant veritati; revocantur autem
per timorem Dei ne sic perscrutentur divina quasi comprehendere volentes et intellectum suum divina veritate
non regulantes.
Sic igitur per haec verba Job intendit ostendere quod eo moderamine de his quae ad divinam providentiam
pertinent perscrutatur, ut intellectum suum divinae veritati subiciat, non ut divinam veritatem impugnet, quod
esset contra reverentiam divini timoris.
|+10 Capitulus 10
Taedet animam meam vitae meae etc.. Postquam proposuit superius Job quod tam innocentes quam impii in hoc
saeculo tribulantur, et tetigit unam causam punitionis innocentium quae posset aestimari, scilicet quod terra quasi
derelicta a Deo sit exposita voluntati quasi iniquae potestatis innocentes pro libitu punientis, hoc autem remoto
quia manifestum inconveniens continet, inquisivit quis esset innocentium punitor et qua de causa, et hanc
quaestionem hic prosequi intendit. Prius tamen quam ad investigationem procedat, ostendit quo animo hic
loquatur: loquitur enim in persona hominis afflicti secundum conceptiones quas ei tristitia subministrat; unde
primo ponit taedium quod patitur in hac vita propter tribulationes quas patitur, quae intantum graves sunt quod
etiam ipsam vitam reddunt taediosam: licet enim vivere delectabile sit, tamen in angustiis vivere taediosum est,
unde dicit taedet animam meam vitae meae. Sicut autem homo cui delectabilis est sua vita optat se vivere, ita cui
taediosa est sua vita optat se vita privari, et ideo subiungit dimittam adversum me eloquium meum; hoc enim est
contra aliquem quod est peremptivum ipsius: tunc ergo homo adversum se loquitur quando se vita privari
exoptat. Sed signanter dicit dimittam: multotiens enim homo aliquos motus in corde patitur propter aliquam
passionem vel tristitiae vel concupiscentiae vel irae aut cuiuscumque alterius, sed tamen ita ratione omnes motus
reprimit quod ad verbum exterius non procedit; quando autem ratio ostendere volens quid interius patiatur
occultos motus in verba producit, tunc eloquium dimittere dicitur quasi prius retentum, et propter hoc subdit
loquar in amaritudine animae meae, quasi dicat: verba quae exterius proferam interiorem amaritudinem
ostendunt, ut det intelligere se in persona hominis amaricati loqui. Sed ne rursus intelligatur quod ista eloquii
dimissio sit per hoc quod ratio a tristitia superatur, subiungit dicam Deo: noli me condemnare; cum enim ratio a
passione vincitur, homo contra Deum remurmurat et quandoque usque ad blasphemiam procedit, sed dum inter
tribulationes hominis ratio recta manet, Deo se subdit et ab ipso remedium praestolatur dicens Deo noli me
condemnare.
Simul etiam in hoc ad quaestionem accedit: cum enim supra quaesivisset quis esset causa innocentium poenae in
hoc mundo, hic iam confitetur Deum esse auctorem punitionis dum petit quod ab eo non condemnetur,
secundum illud I Reg. II 6 Dominus mortificat et vivificat, ex quo Manichaeorum haeresis confutatur.
His autem praemissis, supposito quod Deus sit punitionis auctor, inquirit de causa suae punitionis ad Deum
loquens: indica mihi cur me ita iudices, idest facias me cognoscere causam propter quam a te puniar: sciebat
enim quod rationis investigatio ad veritatis terminum pervenire non potest nisi divinitus doceatur. Scire autem
causam suae punitionis necessarium est homini vel ad correctionem vel ut patientius flagella sustineat. Ad
inquisitionem autem huius quaestionis procedit sub quadam disiunctione: necesse est enim quod ipse qui punitur
vel sit innocens vel peccator. Primo autem procedit supponendo quod sit innocens; et quia ad cognitionem
divinorum per res humanas pervenimus, proponit duos modos quibus in humano iudicio quandoque innocentes
puniuntur.
Primus modus est propter malitiam punientis, ex qua contingit tripliciter poenas innocentibus irrogari: aliquando
quidem dum per astutiam innocentibus calumnias ingerunt, et quantum ad hoc dicit numquid bonum tibi videtur
si calumnieris; aliquando vero per potentiam opprimunt, et quantum ad hoc subdit et opprimas me opus manuum
tuarum; aliquando vero ipsi quidem ex proprio motu innocentes non puniunt, sed quia inordinate aliquos impios
39

