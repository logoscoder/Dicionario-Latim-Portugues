singula mala quae peccatoribus proveniunt, inter quae primo ponit cessationem prosperorum successuum, quos
comparat luci quia qui ambulat in luce non offendit, ut dicitur ioh. XI 9, unde videntur in luce ambulare quibus
omnia prospere succedunt ad votum; de huius ergo lucis, idest prosperitatis, amissione dicit nonne lux impii
extinguetur, idest prosperitas cessabit? sicut autem lux corporalis ex flamma ignis procedit, ita etiam claritas
prosperitatis ex hominis affectu procedit dum sibi provenit quod optat, et ideo subdit nec splendebit flamma
ignis eius? per ignem enim ardor amoris significari solet, secundum illud Cant. VIII 6 lampades eius, lampades
ignis atque flammarum. Est autem considerandum quod prosperitas successus humani ex duplici causa procedit:
quandoque quidem ex humana providentia, puta cum homo prudenter et caute singula quaeque disponit, et
quantum ad hoc de cessatione prosperitatis dicit lux obtenebrescet in tabernaculo illius, quia scilicet tam ipse
quam sui familiares prudentia in consiliis carebunt; quandoque vero prosperitas humani successus ex causa
superiori procedit, scilicet ex divina providentia, et quantum ad hoc cessationem prosperitatis describens dicit et
lucerna quae super eum est extinguetur, non quidem ut in se non luceat sed ut impium non illustret. Et bene
providentiam hominis lucem dixit quasi ab alio mutuatam, providentiam Dei lucernam quasi per se lucentem.
Praemisit autem de luce humanae providentiae, quia per hoc quod homo lucem rationis dimittit videtur mereri ut
luce divinae providentiae non protegatur.
Consequenter post cessationem prosperitatis subiungit de adversitate, circa quam primo ponit impedimenta
operationis et conatus; ex duobus autem homo nititur ad effectum suae operationis pervenire: uno modo per
propriam fortitudinem, et contra hoc dicit artabuntur gressus virtutis eius, quia videlicet conatus fortitudinis eius
amplos processus habere non potuit; alio modo conatur homo ad aliquid obtinendum per sapientiam, et quantum
ad hoc dicit et praecipitabit eum consilium suum, dum scilicet id quod excogitavit tamquam utile fiat ei
damnosum.
Horum autem impedimentorum causam ex ipso eius peccato dicit procedere cum subdit immisit enim in rete
pedes suos: sicut enim ille qui sponte ponit pedem in reti se praeparat captioni, ita ille qui se sponte ingerit ad
peccandum ad hoc se disponit ut processus eius impediantur, secundum illud Prov. V 22 iniquitates suae capiunt
impium; et sicut in reti sunt diversae maculae, ita etiam in peccato sunt multae diversitates quibus homines
diversimode illaqueantur, et ideo subdit et in maculis eius ambulat, dum scilicet procedit de uno genere peccati
in aliud vel de uno modo peccandi in alium. Et quia ipse sponte ingerit se periculis et non desistit sed semper
procedit ulterius, ideo quandoque impedimentum sentiet, unde subdit tenebitur planta illius laqueo, idest
processus voluntatis et operationis eius aliquo contrario impedietur.
Huiusmodi autem nocumenta ex triplici causa proveniunt in peccato procedentibus: primo quidem ex parte ipsius
peccantis qui quanto plus peccat tanto plus auget sibi desiderium peccandi, et quantum ad hoc subdit et
exardescet contra eum sitis, quia videlicet quandoque homo peccator ex ratione considerat aliquid sibi esse
nocivum, sed fervens desiderium peccandi compellit eum contra suam sententiam agere. Secundo, causa
nocumenti est quandoque ex ipsis rebus in quibus peccat, sicut dicit Eccl. V 12 divitiae conservantur in malum
Domini sui; huiusmodi autem nocumenta proveniunt quandoque ex rebus iam adeptis, et quantum ad hoc dicit
abscondita est in terra pedica eius, quia videlicet in ipsis terrenis rebus latet aliquod periculum unde pedes
peccatoris capiantur; quandoque autem huiusmodi nocumenta proveniunt dum homo est in via acquirendi, et
quantum ad hoc dicit et decipula eius super semitam, quia videlicet antequam adipiscatur peccator quod quaerit,
in ipsa via latent eius pericula. Tertio causantur huiusmodi nocumenta ex parte aliorum hominum quorum
insidiae et impugnationes formidantur, unde subdit undique terrebunt eum formidines, quia, ut dicitur Sap. XVII
10, cum sit timida nequitia, data est in omnium condemnationem; cum autem homo ab omnibus sibi cavet,
necesse est quod in multis actus eius impediantur, unde subdit et involvent pedes eius, ut scilicet non possit
quoquam libere procedere.
Attenuetur fame robur eius etc.. Praemiserat baldath poenas peccatorum ad exteriores adversitates pertinentes,
hic autem incipit prosequi poenas pertinentes ad personas eorum. Est autem considerandum quod ipsa peccata
exterioribus adversitatibus implicant, et ideo adversitates exteriores prosecutus est praenuntiando quasi cum
quadam certitudine; poenae autem corporales non videntur directe causari ex ipsis peccatis nisi forte ex
aliquibus, sicut praecipue ex gula et luxuria quibus aliquis in proprium corpus peccat, et ideo corporales poenas
non prosequitur denuntiando sed magis imprecando.
Praemittit autem poenas corporales praecedentes mortem, et quia per nutrimentum conservatur vita, primo
imprecatur ei nutrimenti subtractionem ex qua primitus homo incipit debilitari, et quantum ad hoc dicit
attenuetur fame robur eius. Deinde autem deficiente nutrimento, etiam subtrahitur vita, et quantum ad hoc subdit
et inedia invadat costas eius, per quod significatur debilitatio vitalium operationum, quarum principium est cor
quod sub costis continetur. Corporis autem bona quae per famem attenuari incipiunt per mortem totaliter
consumuntur; bona autem praecipua corporis videntur esse pulcritudo et fortitudo, et ideo subdit devoret
pulcritudinem cutis eius, quia scilicet pulcritudo in exteriori apparentia consideratur, et consumat brachia illius,
in quibus praecipue attenditur fortitudo, primogenita mors, idest tempestiva, naturalis aetatis finem praeveniens.
Mortuus autem homo a domo sua exportatur, et quantum ad hoc subdit avellatur de tabernaculo suo fiducia eius,
quia scilicet spem suam non in Deo posuit sed in opulentia et gloria domus suae, de qua post mortem eicitur.
Eiectus autem de domo sua, sepulcro includitur ubi totaliter exterminatur a morte, et quantum ad hoc subdit et
63

