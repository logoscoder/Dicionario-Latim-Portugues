describit prosperitatem suam ex parte prolis cum subdit et in circuitu meo pueri mei: adolescentis enim patris
filios pueros esse oportet. Ulterius autem procedit ad affluentiam rerum quae pertinent ad usum vitae cum subdit
quando lavabam pedes meos butyro: apud antiquos enim divitiae praecipue in pecudibus erant, a quibus propter
hoc secundum Augustinum pecunia nominatur; inter fructus autem pecudum pretiosior videtur esse butyrum
quod est lactis pinguedo, cuius affluentiam parabolice designat per pedum lotionem, puta si aliquis diceret se
tantum sibi abundare aliquem pretiosum liquorem usque ad pedum lotionem. Et sicut butyrum videtur esse
pretiosius inter fructus animalium, ita etiam oleum inter fructus terrarum; solent autem olivae optimum oleum
habentes in locis lapidosis et arenosis esse, unde subdit et petra fundebat mihi rivos olei, per quod abundantiam
designat et fructus bonitatem.
Deinde exponit magnitudinem pristinae gloriae cum subdit quando procedebam ad portam civitatis, per quod dat
intelligere se habuisse auctoritatem iudicandi, quia apud antiquos iudicia exercebantur in portis. Et ut ostenderet
se non fuisse quasi unum ex pedaneis iudicibus, subdit et in platea ponebant cathedram mihi: per hoc ostenditur
singularis dignitatis fuisse. Ostendit autem consequenter auctoritatem sui iudicii, primo quidem per signum
acceptum ex parte iuvenum cum dicit videbant me iuvenes, qui scilicet solent esse ad peccata proclives, et
abscondebantur, quasi scilicet meum iudicium formidantes.
Secundo quantum ad senes cum subdit et senes assurgentes stabant, quasi scilicet meo iudicio subiecti: habebat
enim auctoritatem non solum ad iudicandum iuvenes sed etiam senes. Tertio quantum ad civitatum rectores qui
eius iudicio reverentiam exhibebant, primo quidem quantum ad hoc quod verba inchoata dimittebant dum ille
loqui volebat, unde subdit principes cessabant loqui; secundo quia eo loquente ipsum interrumpere non audebant,
unde subdit et digitum superponebant ori suo. Quarto quantum ad duces bellorum qui solent audaciores esse et
promptiores ad loquendum, qui tamen coram eo praesumptuose et tumultuose loqui non audebant, unde subdit
vocem suam cohibebant duces, scilicet plane et humiliter loquendo; et quandoque intantum stupebant quod loqui
penitus non auderent, unde subdit et lingua eorum gutturi suo adhaerebat, quasi loqui non valerent.
Et quia solent homines tam rigidae auctoritatis a populo potius timeri quam amari, ostendit se populo amabilem
fuisse, quia ad magnanimum pertinet ut apud magnos auctoritatem servet et tamen minoribus condescendat, unde
subdit auris audiens, scilicet ab aliis, recitari scilicet meam gloriam vel mea iudicia, non odiebat nec invidebat
sed beatificabat me, idest beatum me reputabat et beatitudinem mihi optabat, et hoc pertinet ad absentes;
quantum autem ad praesentes subdit et oculus videns, scilicet meam gloriam et iudicia, testimonium, scilicet de
virtute, reddebat mihi, scilicet apud alios, et hoc propter opera misericordiae quae exercebam.
Et hoc primo ostendit quantum ad pauperes, unde subdit eo quod liberassem, scilicet de manu opprimentis,
pauperem vociferantem, idest conquerentem; secundo quantum ad pupillos, unde subdit et pupillum cui non erat
adiutor, scilicet amisso patre; tertio quantum ad homines in periculis existentes, unde subdit benedictio perituri
super me veniebat, idest ille qui in periculis erat a me adiutus mihi benedicebat; quarto quantum ad viduas, unde
subdit et cor viduae consolatus sum, quia scilicet solatium viri amiserat.
Non est autem sic in iudicio aliquibus miserendum quod iustitia relinquatur, unde subdit iustitia indutus sum,
idest undique in processibus meis iustitia apparuit: vestimento enim homo undique circumdatur; et ut ostendat se
non esse coactum sed voluntarie fecisse iustitiam, subdit et vestivi me, quasi propria sponte, iustitiam induens
sicut vestimentum, scilicet undique protegens et ornans. Sicut autem in concertatione bellorum victoribus datur
corona, ita etiam et iudex cum per iudicium suum iustitiae victoriam tribuit coronam meretur, unde subdit et
diademate iudicio meo, ac si dicat: indutus sum iudicio meo sicut diademate. Et ut ostendat qualiter simul cum
iustitia potuerit misericordiam conservare, subdit oculus fui caeco, idest instruxi simplices qualiter in negotiis
suis procederent ne per ignorantiam detrimentum paterentur; et quia non solum ignorantibus dabat consilium sed
etiam impotentibus auxilium, subdit et pes claudo, idest illi qui non poterat procedere in suo negotio auxilium
dedi ut posset procedere; tuebatur etiam illos qui tutela carebant, unde subdit pater eram pauperum, scilicet eos
protegendo et fovendo. Contingit autem quandoque quod simplices, impotentes et pauperes aliqui per
fraudulentiam calumniose laedunt, sed contra hoc adhibebat diligentem sollicitudinem ut calumniosos processus
malignorum excluderet, unde subdit et causam quam nesciebam diligentissime investigabam, ne scilicet aliquid
fraudis ibi lateret. Quidam vero per violentiam pauperes opprimunt eos quodammodo per rapinam deglutientes,
quorum violentiam Job sua potentia destruebat, unde subdit conterebam molas iniqui, idest destruebam
violentiae rapacitatem ne scilicet posset ulterius rapere, et de dentibus illius auferebam praedam, quia scilicet eos
restituere cogebat id quod iam acceperant per rapinam.
Ex praemissis autem bonis operibus confidebat quod eius prosperitas perduraret; cuius continuationem primo
describit quantum ad propriam personam, unde subdit dicebamque: in nidulo meo moriar, idest sperabam propter
praecedentia merita quod in quiete domus meae moriturus essem, non exul a domo nec etiam domo mea
perturbata; nec tamen credebat se tempestiva morte praeoccupari, unde subdit et sicut palma, quae scilicet
diutissime vivit, multiplicabo dies, scilicet per vitae longaevitatem.
Secundo describit continuitatem prosperitatis quantum ad divitias, quarum augmentum describit subdens radix
mea aperta est secus aquas: arbores enim quae secus aquas radices habent solent abundare in fructibus, unde per
hoc designat temporalium fructuum multiplicationem; contingit autem quandoque quod fructus alicuius hominis
multiplicantur, sed propter aliqua impedimenta supervenientia eos colligere non potest, unde ad hoc
88

