Deinde inducit similitudinem ad propositi probationem ex rebus corporalibus sumptam. Et ponit exemplum de
duobus terraenascentibus, quorum unum ad sui conservationem exigit humorem in terra, scilicet scirpus, idest
iuncus, unde dicit numquid vivere potest scirpus absque humore? aliud autem requirit loca aquosa, scilicet
carices, et sunt herbae latae et in summitate acutae quae non crescunt nisi in locis aquosis, unde subdit aut
crescere carectum sine aqua? dicitur enim carectum locus in quo huiusmodi herbae crescunt; et quod scirpus
humorem requirat et carectum aquam, ostendit quia per solam subtractionem humoris aut aquae faciliter
desiccantur, nulla alia causa desiccationis existente. Est autem duplex causa in aliis terraenascentibus
desiccationis: una est naturalis propter antiquitatem, alia est violenta quando evelluntur; utraque autem causa
cessante, scirpus et carectum arefiunt ex sola subtractione humoris et aquae, et hoc est quod dicit cum adhuc sit
in flore, idest cum adhuc sit in sua iuventute et suo vigore, per quod excluditur temporis antiquitas, nec carpatur
manu, per quod excluditur violentia, ante omnes herbas arescit, idest prae omnibus aliis herbis facilius.
Hoc autem adaptat ad propositum. Ubi considerandum est quod adhaesionem hominis ad Deum hoc modo
intellexit esse causam prosperitatis mundanae sicut humor est causa viriditatis herbae, et hoc ideo quia bonum
hominis aestimabat esse prosperitatem terrenam; bonum autem hominis manifestum est esse ex hoc quod homo
Deo inhaeret, et ideo credidit quod ex quo Deo non inhaeret eius prosperitas terrena deficiat: quod quidem verum
est de felicitate spirituali quae est verum hominis bonum, non autem de prosperitate terrena quae inter minima
bona computatur utpote organice deserviens ad veram hominis felicitatem; et ideo subdit sic viae omnium qui
obliviscuntur Deum, et spes hypocritae peribit. Ubi considerandum est quod duobus supra positis duo hic
correspondentia subdit: carectum enim manifestam aquam requirit ad sui viriditatem et per eius subtractionem
arescit, scirpus autem requirit aquam in terra occultatam et eam humectantem et per eius defectum siccatur;
similiter et aliqui sunt qui secundum eius sententiam pereunt propter hoc quod eis subtrahitur in manifesto
adhaesio ad Deum, scilicet quia opera manifeste agunt Deo contraria, quos significat per eos qui obliviscuntur
Deum: qui enim manifeste male agere non formidant, omnino Dei reverentiam postponere videntur et eum in
memoria non habere; aliqui autem sunt qui secundum eius sententiam pereunt propter subtractionem occultae
adhaesionis ad Deum, et hi sunt hypocritae qui exterius praetendunt ac si Deo inhaereant sed cor eorum est ad
terrena: et ideo de hypocrita loquens nominavit spem, de obliviscentibus Deum nominavit vias, idest
operationes, quia eorum opera sunt aversa a Deo, hypocritae autem spes.
Quomodo autem spes hypocritae pereat, ostendit cum subdit non ei placebit vecordia sua, ubi considerandum est
quod hypocrita cor habet vanum quidem et negligens ad spiritualia sed quantum ad temporalia sollicitum, et hoc
quidem ei placet quandiu in temporalibus ei bene succedit secundum quod sperat; si autem ei temporalia
subtrahantur, tunc necesse est quod ei displiceat quod circa Deum cor verum et firmum non habuit. Dicit ergo
non ei placebit vecordia sua, idest adversitate veniente displicebit ei quod ad Deum cor rectum non habuit; et
sollicitudo eius quam circa temporalia habuit omnino deficiet, et hoc est quod subdit et sicut tela aranearum
fiducia eius, idest ea in quibus confidebat de facili frangentur sicut aranearum tela: confidebat enim non in
divino auxilio sed in domus suae fortitudine, idest in abundantia divitiarum, multitudine consanguineorum et
aliis huiusmodi, sed haec ei de facili deficient, unde sequitur innitetur super domum suam, idest fiduciam habebit
suae stabilitatis in prosperitate domus suae, et tamen non stabit, quia cum deerit ei divinum auxilium ruet.
Contingit autem quod aliquis in futurum adversa prospiciens aliqua adminicula sibi et domui suae contra adversa
parat, sed et hoc ei non valebit, sequitur enim fulciet eam, aliquibus scilicet remediis contra adversa, sicut domui
quae minatur ruinam fulcimenta aliqua adhibentur, et tamen non consurget vel ipse vel domus sua ad
prosperitatis statum.
Ad hanc autem sententiam quam de fragilitate fiduciae dixerat praemissam similitudinem de scirpo adaptat. Ex
duobus enim de scirpo fiducia haberi videtur: primo quidem ex propria viriditate, quae tamen adveniente sole et
desiccante terrae humorem cito deficit, et quantum ad hoc dicit humectus videtur, scilicet scirpus, antequam
veniat sol, qui eius viriditatem tollat; et in ortu suo, scilicet scirpi, germen eius egreditur: cito enim crescere et
proprium fructum facere videtur; et similiter hypocrita quia a principio arridet sibi fortuna proficere videtur, sed
veniente sole, idest tribulatione, cito prosperitas eius deficit. Secundo potest haberi fiducia de scirpo ex aliis,
scilicet vel ex multitudine aliorum scirporum ei coadhaerentium, vel ex soliditate loci in quo crescit dum nascitur
in loco lapidoso: et ideo consequenter dicit super acervum petrarum radices eius, scilicet scirpi, densabuntur,
inquantum simul coniunguntur multorum scirporum radices, quod dicit quantum ad primum; quantum ad
secundum dicit et inter lapides commorabitur; ita etiam et aliquis hypocrita potest habere fiduciam de sua
stabilitate, non solum propter prosperitatem propriam sed etiam propter multitudinem consanguineorum et
domesticorum, aut etiam propter fortitudinem regni aut civitatis in qua inhabitat. Sed haec fiducia eius deficit ei
sicut et circa scirpum accidit, sequitur enim si absorbuerit eum, scilicet scirpum, aliquis de loco suo, locus eius
negabit eum et dicet: non novi te, quasi dicat: ita scirpus de loco suo evellitur quod nec vestigium eius in loco
apparet nec locus eius aliquid operatur ad hoc quod ille idem scirpus iterum inseratur. Et causam subiungit
dicens haec est enim laetitia viae eius - vel vitae eius - ut rursum de terra alii germinentur, quasi dicat: processus
et vita scirporum in aliquo loco commorantium non ad hoc naturali appetitu tendit, nec per hoc conservatur, quod
idem numero scirpus qui ereptus est reinseratur, sed ad hoc quod alii eiusdem speciei renascantur; ita etiam est
cum aliquis per mortem aut alio modo ab aliqua fortium societate separatur, statim quasi oblivioni traditur,
32

