Qualiter autem ei acquiescere debeat, ostendit subdens suscipe ex ore illius legem, quasi dicat: non aestimes
quod res humanae divina providentia non regantur, quin immo secundum legem regiminis eius tuam vitam
disponas. Et quia quidam legem divini regiminis profitentur sed tamen eam opere non sequuntur, ideo subdit et
pone sermones eius in corde tuo, ut scilicet mandata eius mediteris et ea servare disponas. Qualiter autem per
hoc fructus optimos habiturus sit, ostendit subdens si reversus fueris ad omnipotentem, ut scilicet eius
omnipotentiam credas et ei te subicias, aedificaberis, quasi dicat: domus tuae prosperitas quae destructa est
reparabitur.
Quomodo autem ad Deum perfecte reverti debeat, ostendit subdens et longe facies iniquitatem a tabernaculo tuo,
et est subintelligendum si, ut littera sic legatur: si longe facias iniquitatem a tabernaculo tuo, dabit, scilicet Deus,
pro terra silicem et pro silice torrentes aureos, ut hoc quod dicit longe facies iniquitatem a tabernaculo tuo sit
expositivum eius quod dixerat si reversus fueris ad omnipotentem.
Et non dicit: si longe feceris iniquitatem a te, sed a tabernaculo tuo, volens innuere quod adversitas ei acciderat
non solum pro peccato personae suae sed etiam pro peccato suae familiae.
Quod vero dicit dabit pro terra silicem refertur ad hoc quod dixit aedificaberis, ut scilicet detur intelligi quod
restauratio sit futura, sed ad aliquid maius, ut scilicet pro amissis maiora reddat: silex enim pretiosior est quam
gleba terrae et aurum quam silex.
Quae sint autem ista bona quae ei restituenda promittit enumerat consequenter, primo ponens securitatem ex Dei
protectione cum subdit eritque omnipotens contra hostes tuos, ne scilicet iterato possint subripere quae tibi
restituentur a Deo; secundo ponit divitiarum abundantiam cum dicit et argentum coacervabitur tibi: nomine enim
argenti omnes divitiae significantur quia ex argento pecunia fieri solet. Et ne videatur solum corporalia bona
promittere subiungit de spiritualibus bonis, inter quae primum ponit ut homo Deum diligat et delectetur in eo,
unde sequitur tunc super omnipotentem deliciis afflues, idest quando pacem cum eo habebis in eo delectaberis; et
quia unusquisque libenter respicit id in quo delectatur subdit et elevabis ad Deum faciem tuam, idest mentem
tuam ut ipsum frequenter contempleris; et ex hoc fiduciam accipies recurrendi ad ipsum, unde subdit rogabis
eum; et hoc non sine fructu, sequitur enim et exaudiet te; solent autem exauditi a Deo vota implere quae
postulando promiserunt, unde subdit et vota tua reddes, quasi in signum exauditionis. Deinde promittit
prosperum propositi successum cum subdit decernes rem, idest ordinabis per tuam providentiam qualiter aliquid
sit futurum, et veniet tibi, idest dispositio tua non frustrabitur; et ne dubites quid sit decernendum, hoc etiam tibi
manifestabitur, unde subdit et in viis tuis splendebit lumen, idest clare apparebit tibi per quas vias procedere
debeas.
Rationem autem harum promissionum ostendit subdens qui enim humiliatus fuerit, scilicet Deo se subiciendo
per affectum, erit in gloria, quam scilicet consequetur a Deo; et qui inclinaverit oculos suos, ne scilicet per
intellectum aliquid superbum et stultum contra Deum sentiat, ipse salvabitur, a malis scilicet liberatus et in bonis
stabilitus. Non solum autem requiritur ad salutem interior humilitas affectus et intellectus sed etiam exterior
puritas operum, unde subdit salvabitur innocens; et quo merito salvetur ostendit subdens salvabitur autem
munditia manuum suarum, idest innocentia operum suorum. Et est considerandum quod hic eliphaz non solum
promittit Job, si convertatur, bona temporalia quae possunt esse bonis et malis communia, sicut supra fecerat, sed
etiam bona spiritualia quae sunt propria bonorum, sed tamen solum in hac vita.
|+23 Capitulus 23
Respondens autem Job dixit: nunc quoque in amaritudine est etc.. Eliphaz in verbis praemissis duo contra Job
proposuisse videtur: primo quidem quod propter malitiam suam plurimam fuerit punitus, secundo quod de Dei
providentia dubitaverit vel eam negaverit; solent autem homines cum eis falso aliqua crimina imponuntur ex hoc
contristari, unde quia Job haec in se non recognoscebat dicit nunc quoque in amaritudine est sermo meus, quasi
dicat: sicut supra me contristastis opprobriis vestris ita etiam et nunc, ut cogar cum amaritudine loqui.
Cum autem alicui afflicto de novo afflictio additur, priores afflictiones ad memoriam revocantur ex quibus
praesens gemitus aggravatur, unde subdit et manus, idest potestas, plagae meae, idest adversitatis quam olim
sum passus, aggravata est super gemitum meum, idest facit praesentem gemitum graviorem.
Incipit autem primo respondere ad hoc quod dixerat propter malitiam suam eum punitum. Recognoscebat autem
se Job punitum divino iudicio - unde supra XVI 12 dixerat conclusit me Deus apud iniquum -, unde inquirere
causam quare punitus sit est inquirere rationem divini iudicii, quam quidem nullus cognoscere potest nisi ipse
Deus, ex quo patet praesumptuose eliphaz asseruisse eum propter malitiam fuisse punitum; unde super hoc non
vult cum eliphaz contendere, sed disputationem suam vertit ad Deum qui solus sui iudicii rationem novit.
Reputaret autem se divino iudicio praegravatum si propter malitiam plurimam esset punitus; solent autem qui ab
aliquo iudice sunt gravati primo quidem ad iudicem accedere, quod facere non possunt nisi locum eius inveniant,
quod etiam non possunt nisi prius eum cognoscant: nullus enim potest quaerens invenire id quod omnino ignorat,
unde dicit quis mihi tribuat ut cognoscam et inveniam illum et veniam usque ad solium eius? sciebat enim quod
Deus eius cognitionem excederet, et ideo non poterat perfecte de se invenire viam per quam usque ad solium eius
perveniret, idest usque ad plenam cognitionem iudiciorum ipsius.

75

