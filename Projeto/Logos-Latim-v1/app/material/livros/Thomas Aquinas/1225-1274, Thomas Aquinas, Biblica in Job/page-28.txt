hominibus: non enim iidem homines per generationes redeunt qui prius fuerunt secundum numerum sed solum
secundum speciem.
Ex quo patet solutio rationis illorum qui ponebant reditum ad eandem vitam et ad eosdem actus: credebant enim
quod inferiora disponuntur secundum motum corporum caelestium, unde cum redierit eadem constellatio post
plurima temporum spatia credebant quod rediret eadem res numero; non est autem necesse quod redeant eadem
numero, ut dictum est, sed solum similes secundum speciem.
Ponebant autem isti quod homo mortuus, post certa temporum spatia non solum rediret ad vitam sed etiam ad
easdem possessiones et domos quas prius habuit, et ideo ad hoc excludendum subiungit nec revertetur ultra ad
domum suam. Ponebant etiam quod eadem opera acturus erat quae prius egit et eadem officia et dignitates
habiturus, unde ad hoc etiam excludendum subiungit neque cognoscet eum amplius locus eius, idest non redibit
ulterius ad locum suum; et accipitur hic locus pro statu personae, illo modo loquendi quo dicere consuevimus:
iste habet magnum locum in ista civitate.
Manifestum est autem ex his quod Job hic resurrectionem quam fides asserit non negat, sed reditum ad vitam
carnalem quem Iudaei ponunt et quidam Philosophi etiam posuerunt. Nec hoc etiam contradicit narrationi
Scripturae de hoc quod aliqui sunt resuscitati ad vitam praesentem, quia aliud est quod miraculose agitur, aliud
est quod agitur secundum cursum naturae prout hic loquitur Job. Considerandum est etiam quia quod supra dixit
memento quia ventus est vita mea non ideo dixit quasi in Deum oblivio cadat, sed loquitur ex hypothesi
positionis adversariorum: si enim Deus repromitteret homini cuius vita iam quasi praeteriit bona in hac vita
terrena, videretur quasi oblitus quod vita hominis ad modum venti sine reditu transit.
Quapropter et ego non parcam ori meo. Postquam ostendit Job consolationem eliphaz promittentis prosperitatem
terrenam fuisse incongruam per rationes ostensivas, nunc ostendit deducendo ad inconvenientia, quia si illi
consolationi inniteretur quae ex spe terrenae prosperitatis sibi ab eliphaz data erat, cum ista spes frivola sit, ut
ostensum est, sequebatur quod oporteret eum adhuc in tristitia remanere et doloris verba proferre et penitus
desperare.
Et ideo quasi contra positionem disputans, concludit quapropter, quia scilicet vanum est expectare prosperitatem
terrenam, ut ostensum est, et vos aliunde non habeatis unde me consolemini, et ego, quasi consolatione
destitutus, non parcam ori meo quin loquar verba lamentationis prout mens suggerit: et hoc est quod subdit
loquar in tribulatione spiritus mei, idest secundum quod tribulatio quam patior spiritum meum impellit ad
loquendum.
Nec solum aderat ei tribulatio exterior sed tristitia interior exinde concepta, et ideo subdit confabulabor cum
amaritudine animae meae, idest inania et quasi fabulosa verba loquar secundum quod amaritudo animae meae
mihi ministrabit.
Inter cetera autem quae homines amaricati confabulari solent, praecipue solent inquirere de causis suae
amaritudinis, quia vix est aliquis amaricatus quin videatur sibi vel penitus iniuste vel plus iusto afflictus esse: et
ideo Job, gerens personam hominis amaricati, inquirit de causa suae afflictionis dicens numquid mare sum ego
aut cetus quia circumdedisti me carcere? ubi notandum est quod aliter providentia Dei operatur circa creaturas
rationales et aliter circa irrationales: in creaturis enim rationalibus invenitur meritum et demeritum propter
liberum arbitrium, et propter hoc debentur eis poenae et praemia; creaturae vero irrationales cum non habeant
liberum arbitrium, nec merentur nec demerentur poenas aut praemia, sed operatur Deus circa eas ad earum
ampliationem vel restrictionem secundum quod competit ad bonum universi. Ex qua quidem provisione seu
ratione contingit quod Deus mare coercet ne totam terrae superficiem occupet, ut sit locus animalibus et
terraenascentibus; similiter etiam cetum infra mare Oceanum coercet ne si in alia maria deduceretur aliquibus
posset esse in nocumentum.
Et ideo inquirit Job utrum similis causa sit suae afflictionis causae propter quam coartatur mare aut cetus, ut
scilicet afflictus sit non propter aliquod suum demeritum sed propter aliquam utilitatem exinde aliis
provenientem.
Dicit autem se carcere circumdatum eo quod ita oppressus erat tribulatione quod ex nulla parte patebat sibi vel
liberatio vel consolatio, et ideo consequenter ostendit se privatum esse illis remediis quibus afflicti solent
consolari, quorum unum est somnus, nam post somnum tristitia mitigatur, et hoc notat cum dicit si dixero:
consolabitur me lectulus meus, scilicet tempore dormitionis. Aliud remedium est cum homines sapientes per
deliberationem rationis se ipsos consolantur, et hoc remedium tangit cum dicit relevabor, scilicet ab oppressione
tristitiae, loquens mecum, per deliberationem rationis, in stratu meo: homines enim sapientes quando solitarii
sunt et a tumultibus hominum et negotiorum semoti, tunc magis secum loqui possunt secundum rationem aliquid
cogitando. Sed ista remedia eum iuvare non poterant, quia tempore quo his remediis uti debebat aderant sibi alia
impedimenta quibus perturbabatur, scilicet somnia terribilia et visiones horribiles, et hoc est quod subdit terrebis
me per somnia, quae scilicet dormienti apparent, et per visiones, quae scilicet apparent vigilanti ab usu
exteriorum sensuum alienato, horrore concuties. Solent enim nocturna phantasmata conformia esse diurnis
cogitationibus, unde quia Job in die quae maeroris sunt cogitabat, similibus phantasmatibus perturbabatur in
nocte; infirmitas etiam corporis ad hoc operatur ut perturbata phantasmata dormientibus appareant.

28

