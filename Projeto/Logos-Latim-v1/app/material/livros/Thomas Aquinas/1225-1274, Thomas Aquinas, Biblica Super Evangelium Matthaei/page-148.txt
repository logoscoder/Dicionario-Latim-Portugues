scandalizavit, sed ipsi ceperunt occasionem. Unde dixerunt discipuli sui, quod Pharisaei inde ceperunt
scandalum, et hoc praenunciatum erat per Is. VIII, 14: et erit vobis in sanctificationem, in lapidem autem
offensionis, et in petram scandali.
At ille respondens ait. Hic ponitur responsio Domini, et ostendit eorum scandalum contemnendum primo quia
alieni a Deo; secundo quia nocivi hominibus, ibi sinite illos: caeci sunt et duces caecorum.
Dicit ergo at ille respondens ait: omnis plantatio quam non plantavit pater meus caelestis, eradicabitur. Ex verbis
istis illi qui posuerunt duas naturas, voluerunt confirmare errorem suum, quia malam naturam a malo Deo
dixerunt, bonam a bono; unde dicunt: si aliquis de mala creatione sit, etsi videatur facere bona, non potest
perseverare.
Sed non est sic: nam, ut dicit Hieronymus, contrarium habetur Ier. II, 21: ego te plantavi vineam electam, omne
semen verum; quomodo ergo conversa es in amaritudinem? hoc ergo patet, quod non est a Deo. Sic ergo
conversa est per istam plantationem non natura; sed aliquid superveniens intelligitur, et hoc est perversa
voluntas; unde natura semper remanet, sed voluntas perversa eradicatur.
Unde potest ista plantatio intelligi de traditione hominum, quae est eradicanda, si sit contra Deum; sed traditio
quae est a Deo, numquam est eradicanda. Unde omnis plantatio, idest traditio quae non est a Deo patre meo,
eradicabitur. Et hoc habetur Act. V, V. 39 de Gamaliele qui dixit: si fuerit hoc a Deo, non poteritis contradicere.
Hoc patet etiam in omnibus. Videbis aliquem qui bona opera facit fundata in caritate, ad Eph. III, 17: in caritate
radicati et fundati: et haec non possunt eradicari. Sed alia quae non habent bonum fundamentum, ut dare
eleemosynam propter vanitatem, eradicantur; unde Eccli. XIV, 20: omne opus corruptibile in fine deficiet, et qui
facit illud, corruet in illo. Unde sic intelligendum est Sap. IV, 3: adulterinae plantationes non dabunt radices
altas.
Contra hoc habetur I ad Cor. III, 6, ubi dicit Paulus: ego plantavi, Apollo rigavit.
Ergo Paulus eradicabitur. Dico, quod Paulus non plantavit ut principalis, sed ut minister.
Sequitur sinite illos, caeci sunt.
Hic ostendit scandalum eorum contemnendum, quia nocivi sunt hominibus. Et primo docet contemnendum;
secundo praesumptionem eorum; tertio nocumentum.
Circa primum: dicitis quod ita scandalizentur, sinite eos, et non curetis.
Sed numquid non est curandum de scandalo? nonne Dominus ut vitaret scandalum, misit Petrum ad mare, ut
solveret tributum? dicendum quod scandalum aliquando oritur ex veritate; unde illud vitandum est scandalum
quod potest vitari sine praeiudicio veritatis, vitae, vel doctrinae, vel iustitiae. Unde iudex non debet dimittere
iudicium, si aliquis inde scandalizatur. Sed tamen distinguendum, quia aliqui scandalizantur ex infirmitate, aliqui
ex certa malitia. Scandalum pusillorum vitandum est, veritate servata; et tamen potest homo differre, vel
remittere.
Sed si ex malitia, non: et sic isti scandalizantur.
Unde si non ex malitia scandalizarentur, non dixisset Dominus sinite illos, sed potius, instruite eos. Ad titum III,
10: haereticum hominem post secundam monitionem devita; Ier. LI, 9: curavimus Babylonem, et non est curata.
Et quare caeci sunt? spiritualiter caeci sunt ignorantes; Is. LVI, 10: speculatores eius omnes caeci. Et quia ex
certa malitia, non solum sunt caeci, sed etiam duces caecorum, et magistri, iob XIX, 4: si ignoravi, mecum erit
ignorantia mea. Quod sint duces caecorum, hoc est bonum; sed quod caeci, hoc est malum. Si caecus caeco
ducatum praestet, ambo in foveam cadunt.
Iob. XL, 8: absconde eos in pulvere, scilicet quantum ad corpus.
Respondens autem Petrus. Instruit eos hic de principali quaestione; ubi tria facit: quia primo ponitur petitio Petri;
secundo increpatio; tertio doctrina.
Secunda ibi at ille dixit: adhuc et vos sine intellectu estis? tertia ibi non intelligitis etc..
Dicit ergo respondens autem Petrus dixit ei: edissere nobis parabolam hanc. Petrus consuetus erat audire
parabolas multas ab eo; ideo credebat, quod loqueretur parabolice: vel quia Petrus nutritus erat in observantiis
legalibus, sicut dixit in actibus apostolorum cap. X, 14: absit a me, Domine, numquam coinquinatum intravit in
os meum: ideo credebat, quod ad litteram non diceret, sed parabolice. Prov. I, 6: animadvertet parabolam, et
interpretationem, et verba sapientum, et aenigmata eorum.
At ille dixit: adhuc et vos sine intellectu estis? Dominus enim omnibus in Petro respondit, qui pro omnibus
loquebatur.
Hic reprehendit eos. Sed quare? una ratio est, quam ponit Hieronymus, quia quod palam dictum est, parabolice
dictum putant.
Sicut enim reprehendendus est, qui manifestat occulta, sic e converso, qui occultat manifesta; Ps. XXXI, 9: nolite
fieri sicut equus et mulus, in quibus non est intellectus etc.. Alia ratio est chrysostomi, quia videbatur zelare pro
Iudaeis, quia nutritus in legis doctrina; ideo videbatur inde tristari.
Consequenter exponit. Et primo exponit quod dixerat, scilicet quod intrat in os; secundo secundum quod dixerat,
scilicet sed quod exit de ore, hoc coinquinat hominem; tertio concludit intentionem.
Dicit ergo non intelligitis quod omne quod in os intrat, in ventrem vadit, et in secessum emittitur? et quare sic
dicit Dominus? dicit chrysostomus, quod loquitur eis quasi assuetis in observantiis legis. Erat autem intentio
148

