Per denarium istum significatur vita aeterna, quia denarius ille valebat decem denarios usuales.
Item habebat impressam similitudinem regis.
Unde quod significatur per istum denarium, consistit in observatione Decalogi; supra cap. XIX, 17: si vis ad
vitam ingredi, serva mandata. Item habet similitudinem Dei; I io.
Cap. III, 2: cum apparuerit, similes ei erimus.
Consequenter agit de secunda conductione et egressus circa horam tertiam etc.. Si accipiamus diem unum totum
saeculum, sicut prima hora significat tempus ab Adam usque ad Noe, sic secunda a Noe usque ad Abraham.
Antequam promissiones factae sint de Christo, tunc per Angelos monuit multos, et habuit multos etiam qui
monebant alios.
Sed si vitam unius hominis, hora tertia est adolescentia, qui sicut hora tertia diei sol incipit calescere, sic in
adolescentia incipit irradiare sol intelligentiae. Item incipit tunc calere; Iac. I, 11: exortus est cum ardore.
Et istos invenit in foro et otiosos.
Istud forum, est vita praesens. Forum autem dicitur locus in quo litigatur; forum dicitur, in quo venditur et
emitur, et significat vitam praesentem, quae litigiis plena est, emptione et venditione; I io.
Cap. V, 19: mundus totus in maligno positus est. Et isti otiosi erant, quia iam partem vitae suae amiserant:
dicuntur enim otiosi non solum qui male faciunt, sed etiam qui bonum non agunt. Et sicut otiosi non
consequuntur finem, sic nec isti. Finis hominis est vita aeterna; qui ergo operatur eo modo quo debet, habebit
eam, si otiosus non fuerit; eccli.
Cap. XXXIII, 29: multa mala docuit otiositas.
Et dicit eis: ite et vos in vineam meam. Quia Deus secundum iustitiam retribuit; I Reg. XXVI, 23: Deus retribuet
secundum iustitiam. Cum istis non convenit de denario. Quare cum primis, et non cum istis? ratio est secundum
quod refertur ad aetatem saeculi. Quia Adam peccaturus erat, ideo posset excusari si non scivisset suam
remunerationem; sed scivit, quia gustavit. Item ei, qui meliores habet sensus suos, magis innotescit veritas. Cum
ergo sensus meliores Adam habuerit, verius ei innotuit. Sed cum aliis non convenit, quia semper plus quam
promittat solvit. Is. Lxiv, 4 et I Cor. II, 9: oculus non vidit absque te, quae praeparasti diligentibus te. Item primi
conducti fuerunt ad totam diem. Ergo totam mercedem debent habere; ideo promittitur eis denarius diurnus, qui
erit plena merces. Sed aliter non dat totam Deo; ideo non convenit cum eo, quia poterat esse quod ferventius
operabitur, et sic magis retribuetur; vel ita negligenter, quod non merebitur. Ideo dicit et quod iustum fuerit dabo
vobis, quia si recuperent tempus amissum, habebunt mercedem plenam; I ad Cor. III, 13: uniuscuiusque opus
manifestum erit, dies Domini declarabit. Item primos invitavit ad eundum, sed isti spontanee iverunt; quia in
pueris non est discretio, ideo si faciant aliquod bonum, plus videtur esse a spiritu sancto, quam a discretione; sed
in adolescentia homo movetur proprio consilio. Item de primis dicitur quod misit eos; de istis quod spontanee
iverunt.
Iterum autem exiit circa horam sextam et nonam. Secundum quod dies dicitur saeculum, sic hora sexta fuit ab
Abraham usque ad David, et nona a David usque ad Christum.
Sed quare coniungit duas horas? quia tunc fuit populus distinctus, scilicet Iudaicus et gentilis.
Unde potest dici quod hora sexta est iuventus, quia sicut in medio die est sol in sui perfectione, sic homo in
iuventute. Nona autem hora est senectus: et coniungit istas duas, quia idem est modus vivendi in utraque.
Circa vero undecimam horam exiit. Ponitur quarta conductio: et tria facit.
Primo reprehendit; secundo excusat; tertio invitantur.
Secunda ibi dicunt ei: quia nemo nos conduxit. Tertia ibi ite et vos in vineam meam.
Dicit ergo circa undecimam vero horam exiit. Nona hora est tempus Christi.
Unde I Io. II, 18 dicitur: filioli, novissima hora est. Et ad Hebr. I, 1: olim loquens Deus patribus in prophetis,
novissime diebus istis locutus est nobis in filio. Is. LII, V. 6: ecce ego qui loquebar, adsum. Vel potest dici
senium, sive decrepita aetas, quia quidam in peccato perdurant usque ad aetatem decrepitam. Ps. Lxxxix, 6:
vespere decidat, induret et arescat.
Et invenit alios stantes. Alios invenit in foro, istos non. Ratio est, secundum Philosophum, quia differentia est
inter adolescentes et senes, quia adolescentes toti sunt in spe, senes non in spe, sed in memoriis.
Unde illi in foro inveniuntur primi quasi volentes acquirere; isti autem inveniuntur stantes, quasi non volentes
acquirere, sed acquisitum observare. Item vidit primos, et non increpavit; istos autem vidit, et increpavit, quia
primo adhuc infirmi sunt, et dominantur passiones in eis, ideo excusandi sunt, quod non expendunt tempus in
servitio Dei: sed senes abundant sensibus, ideo ipsos increpat, quid hic statis tota die otiosi? Prov. XII, 11: qui
sectatur otium, stultissimus est; et XXVIII, 19: qui sectatur otium, implebitur egestate.
Sequitur eorum excusatio dicunt ei: quia nemo nos conduxit. Si referamus ad statum saeculi, sic isti significant
gentilem populum, qui non serviunt Deo, sed idolis.
Sed excusantur, quia prophetas non habuerunt sicut Iudaei; unde Ps. Cxlvii, 20: non fecit taliter omni nationi, et
iudicia sua non manifestavit eis. Vel secundum quod refertur ad aetatem hominis, significatur quod quibusdam
non datur occasio revertendi ad Deum usque ad senium. Et ratio est, quia omnia tempus habent. Vel potest
contingere ex dispensatione divina, quia diligentibus Deum omnia cooperantur in bonum, Rom. VIII, 28. Unde
novit Dominus quod si ante vocasset eos, non stetissent.
189

