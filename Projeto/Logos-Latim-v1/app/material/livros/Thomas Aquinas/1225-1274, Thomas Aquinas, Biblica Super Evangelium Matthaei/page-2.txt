est fidei necessarium, scilicet quod Christus Deus est, idest in omnibus non est plus de necessitate fidei, nisi
quod Christus est Deus.
Qui factus ex muliere etc.. Nota, et expone, et signa capitula.
Et omnia in cruce fixit, idest peccata, secundum quod de medio tulit, quod adversum nos chirographum erat.
Item melius: Christus secundum Deum et hominem qui est omnia, secundum illud, Ioan. XII, 32, ego si exaltatus
fuero a terra, omnia traham ad meipsum, et Phil. II, 10: ut in nomine Domini omne genuflectatur caelestium,
terrestrium et infernorum.
Ut triumphans ea in semetipso, quia per trophaeum crucis omnia sibi subiecit, et de quolibet triumphavit.
Et patris nomen in patribus filio.
Ad evidentiam autem huius notandum, quod in serie generationis ponuntur quidam patres et quidam filii, sicut
patet. Item ponitur ibi quidam pater sine patre, sicut Adam: quidam filius sine filio, sicut Jesus. Item ponuntur
quidam qui sunt patres et filii, sicut omnes intermedii.
Per hoc autem mystice designatur, quod in trinitate est pater et filius, sicut in hac genealogia sunt quidam patres,
quidam filii.
Item per hoc quod primus pater non habet patrem in hac serie, nec ultimus filius filium, ostenditur quod isti sunt
ab aeterno. Item per hoc quod unus et idem in persona est pater et filius respectu diversorum, tangitur quod isti
sunt unum, non quidem in persona, sed natura.
Et hoc est quod dicit et patris nomen restituens filio in patribus, idest quod filius habeat patrem; in patribus, idest
per hoc quod ponuntur ibi quidam patres. Et nomen restituens patri, idest quod pater habeat filium, et hoc in
filiis, idest per hoc quod ponuntur ibi aliqui filii sine principio et sine fine: quia pater primus non habet patrem,
nec ultimus filius filium. Ostendens se unum esse cum patre, idest unus naturae, quia unus, in persona, scilicet
pater et filius, respectu tamen diversorum, in dicta genealogia.
Nota interlinearem quae dicit: unus Christus; quod nihil est dictum.
Consequenter ostendit consimilia mysteria requirenda esse in dicto evangelio, non solum in principio, sed etiam
in medio et fine: et hoc est, in quo evangelio, scilicet Matthaei, utile est desiderantibus Deum sic, idest eodem
modo sicut diximus, cognoscere prima, idest principium, vel media, vel perfecta, finem, et consummationem; ut
et vocationem apostoli etc.. Scriptum est Phil. III, 12: sequor autem, si quo modo comprehendam.
Nobis autem. Hic ostendit intentionem suam, scilicet quod intendit quod ea quae hic dicuntur, vera sunt in
historia, et tamen spiritualiter intelligenda.
Nobis autem fuit hoc, idest haec intentio, in studio argumenti, idest prologi.
|+1 Capitulus 1
|#1 Lectio 1
Inter evangelistas Matthaeus praecipue versatur circa humanitatem Christi: unde secundum Gregorium per
hominem significatur in figura quatuor animalium. Per humanitatem autem Christus in mundum introivit,
progressus est, et exivit.
Et ideo dividitur totum evangelium in tres partes.
Primo enim agit evangelista de Christi humanitatis in mundum ingressu; secundo de eius processu; tertio de eius
egressu.
Secunda pars incipit cap. III, 1, ibi in diebus autem illis venit ioannes baptista praedicans in deserto Iudaeae.
Tertia, capite XXI, 1 et cum appropinquassent ierosolymis et venissent bethphage ad montem oliveti.
In prima parte duo facit: primo describitur Christi generatio; secundo ipsius generationis subditur manifestatio,
cap. II, ibi cum natus esset Jesus in bethlehem Iudae in diebus Herodis regis.
In prima parte tria facit: primo enim quasi titulus totius libri praeponitur, cum dicitur liber generationis Jesu
Christi; secundo patrum series texitur, Abraham genuit Isaac; tertio cum dicitur Christi autem generatio sic erat,
generatio Christi in speciali describitur.
Titulus autem qui praemittitur, est iste liber generationis Jesu Christi.
Et videtur esse oratio imperfecta. Ponitur enim ibi nominativus sine verbo; sed non est. Matthaeus enim
evangelium Hebraeis conscripsit, et ideo in scribendo morem Iudaeorum servavit. Consuetum est autem apud
Hebraeos sic loqui, sicut cum dicitur: visio Isaiae filii Amos, subauditur, haec est nec oportet apponere. Ita hic
cum dicitur liber generationis, subauditur, hic est.
Et hic etiam modus loquendi consuetus est apud nos: si enim velimus aliquem librum intitulare, dicitur
Priscianus maior vel minor; nec oportet apponere hic est vel incipit.
Item quaeritur, cum parva particula istius libri sit de generatione Christi, quare intitulavit librum suum sic.
Et dicendum, quod Matthaeus, qui scripsit Hebraeis, in scribendo modum Hebraeorum servavit. Consuetum est
autem apud Hebraeos libros suos a principio intitulare, sicut dicitur Genesis, quia ibi agitur de generatione; unde
Gen. V, 1: hic est liber generationis Adam. Et liber exodi, quia in prima parte agitur de exitu filiorum Israel de
Aegypto.
Sed quaeritur quare additur Jesu Christi.
2

