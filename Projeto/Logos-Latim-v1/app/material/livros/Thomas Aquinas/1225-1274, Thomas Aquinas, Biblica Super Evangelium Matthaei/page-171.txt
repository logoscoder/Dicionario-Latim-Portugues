Sequitur qui autem scandalizaverit unum de pusillis istis etc..
Si sit talis, constat quod maior est. Et quomodo qui maior est scandalizabitur? perfecti enim non scandalizantur.
Chrysostomus dicit quod scandalizare idem est quod iniuriam inferre, et haec potest perfecto et imperfecto
inferri. Origenes dicit quod aliqui sunt effecti parvuli, aliqui in fieri: illi qui effecti sunt parvuli, sunt illi qui ad
perfectionem pervenerunt, hi non possunt scandalizari; illi qui sunt in fieri, quia imperfecti sunt, possunt
scandalizari, sicut sunt qui conversi sunt de novo. Hieronymus dicit quod licet non scandalizentur, aliquis tamen
potest eos scandalizare, quia est scandalum activum et passivum. Dominus videtur tangere omnes apostolos, et
specialiter Iudam tangit, sicut infra XXVI, 31: omnes vos scandalum patiemini etc..
Et quae est haec poena? expedit ei ut suspendatur mola asinaria in collo eius. Item, sicut dicit Hieronymus,
loquitur Dominus secundum modum palaestinorum, qui non habebant molendina in aqua, sed habebant
molendina cum equis. Unde mola asinaria dicitur quam equus vel asinus ducere potest.
Et demergatur in profundum maris. Et haec erat poena quae inferebatur ei qui furtum fecerat: quia mola
huiusmodi suspendebatur in collo eius, et proiiciebatur in mare.
Quod etiam in beato clemente factum est, licet non quia fur esset etc.. Unde dignus est poena aeterna. Unde
melius est quamcumque poenam temporalem sustinere in praesenti, quam sustinere poenam aeternam; ad Hebr.
X, 31: horrendum est enim incidere in manus Dei viventis; et Dan. XIII, 23: melius est mihi absque opere
incidere in manus hominum, quam peccare in conspectu Domini.
Aliter mystice: et hoc tripliciter.
Uno modo, per molam caecitas gentilium intelligitur, quia animalia quae ponuntur ad ducendum hanc molam,
sunt caeca: iudic. XVI, 21 scribitur, quod eruerunt oculos Samsoni, et fecerunt eum molere. Unde expediret
Iudaeis, quod numquam vidissent Christum, et essent proiecti in profundum maris, idest in profundum
infidelitatis. Unde II Petr. II, 21: melius enim erat illis non cognoscere viam iustitiae, quam post agnitionem
retrorsum converti.
Aliter per molam asinariam intelligitur vita activa. Et contingit quod aliquis ad vitam contemplativam transit, et
cum est ibi, scandalizat contemplationem, quia non sapit sibi; ideo expedit sibi ut suspendatur mola asinaria in
collo eius, et proiiciatur in profundum maris, idest in profundum causarum temporalium.
Augustinus dicit sic: expedit, idest congruit, et est poena congrua ei ut mola, idest cupiditas saeculi, quia qui
scandalizat cupidus est, suspendatur in collo, idest in affectu, et demergatur in profundum, scilicet cupiditatum.
Vae mundo a scandalis. Posita poena in speciali, ponitur in generali. Et tria facit.
Primo praenuntiat in generali; secundo subiungit necessitatem; tertio tollit excusationem, quia illis qui
scandalizant, expedit ut suspendatur mola asinaria in collo eorum etc..
Vae mundo a scandalis. Per mundum intelliguntur mundi amatores, quia quantum aliquis coniungitur mundo,
tanto magis scandalum patitur; unde Dominus: in me pacem habebitis, in mundo pressuram, Io. XVI, 33. Vae
mundo et amatoribus mundi.
Necesse est enim ut veniant scandala. Quidam haeretici crediderunt quod esset necessitas absoluta quod peccata
contingerent, et ex praescientia divina et ex natura stellarum induceretur necessitas. Sed hoc est falsum, quia Deo
imputaretur, qui est auctor naturae.
Chrysostomus dicit quod necesse est quod ita eveniat, ut necessitas divinae providentiae sit necessitas
conditionata. Unde necessarium est quod si praevidit istum peccaturum, peccabit, sed non sequitur quod
necessario peccet.
Origenes dicit quod necessitas praesupponit malitiam Daemonum et infirmitatem hominum: unde necesse est
quod veniant scandala, quia necesse est quod diabolus homines decipiat, et homo ei obediat. Et ita ex
suppositione malitiae diaboli et infirmitatis hominum accidit haec necessitas.
Alii exponunt necesse est, idest utile, quia per scandala probantur homines; I cor. XI, 19: nam oportet haereses
esse, ut qui probati sunt, manifesti fiant in nobis. Vel secundum Haymonem loquitur de scandalo crucis; I cor.
V. I, 23: nos praedicamus Christum crucifixum, Iudaeis quidem scandalum, gentibus autem stultitiam.
Sed obiicitur: si necesse est, ergo immunes sunt a peccato, cum ita sit necesse evenire.
Non dico quod hoc sit necesse necessitate absoluta; quia vae homini illi per quem scandalum venit. Unde licet
Daemones instigent, tamen imputatur ei ad poenam; rom. VI, 13: neque exhibeatis membra vestra arma
iniquitatis peccato. Specialiter dicitur de Iuda qui tradidit illum.
Tu dicis quod vae homini illi per quem scandalum venit; unde non est pusillis inferendum scandalum. Et
quamvis non debeat inferri, tamen non debent esse negligentes in vitando scandalum; immo aliquis potest vitare
per aliquod utile ad actionem, vel cognitionem, vel supportationem.
Unde ponit sub similitudinem membrorum corporis si autem manus tua vel pes tuus scandalizat te, abscinde eum
et proiice abs te. Non tamen intelligatis quod debeant abscindi membra corporis, sed per membra intelliguntur
amici et proximi. Est enim homo homini necessarius ad operandum, ad supportandum, ad docendum. Quod
corrigit in agendis, est manus: quod supportat, est pes; unde iob XXIX, 15: oculus fui caeco, et pes claudo. Unde
si manus tua, idest ille qui dirigit operationem tuam, vel pes, idest ille qui sustentat te, scandalizat te, idest
occasio peccati est tibi, abscinde eum et proiice abs te.

171

