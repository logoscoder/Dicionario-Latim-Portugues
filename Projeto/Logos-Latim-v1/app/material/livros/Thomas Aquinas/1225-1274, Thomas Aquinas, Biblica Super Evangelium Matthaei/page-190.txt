Tunc ergo conducuntur, quando consentiunt, et efficaciter magis resurgunt; unde dicit ite et vos in vineam meam.
Unde licet sint decrepiti, vult tamen omnes salvos fieri, I ad Tim. II, 4. Item primis praemium promisit, istis non,
quia illis debebatur, quia mane servierunt ei; istis autem debetur ex sola misericordia.
Sap. IV, 13: consummatus in brevi complevit tempora multa.
Cum sero factum esset etc.. Hic agit de remuneratione. Et ponitur primo remuneratio; secundo murmuratio; tertio
responsio.
Circa primum duo facit.
Primo ponitur tempus; secundo persona committens; tertio persona cui committitur.
Tempus ponitur cum sero factum esset etc.. Et potest intelligi vel de fine aetatis, vel de fine saeculi. Ps. XXIX, 6:
ad vesperum demorabitur fletus, quia deficit lux mundi. Et dicitur sero, quia in mundo isto fiet iudicium.
Dixit Dominus vineae procuratori suo. Dominus est tota trinitas.
Dixit procuratori, idest Christo.
Et datur ei potestas resuscitandi, potestas iudicandi, et tangitur ordo iudicii.
Tangitur potestas voca operarios, idest mortuos resuscita; Io. V, 28: omnes qui in monumentis sunt, audient
vocem filii Dei.
Potestas iudicandi redde illis mercedem, idest sis iudex; unde dat potestatem iudicandi; Io. V, 27: dedit ei
iudicium facere, quia filius hominis est.
Consequenter tangitur ordo incipiens a novissimis usque ad primos. Et hoc potest retorqueri ad aetatem saeculi.
Incipiens a novissimis, scilicet ab his qui sacramentis imbuti sunt. Unde maior gratia eis data est, quam primis;
Ephes. III, 5: aliis generationibus non est agnitum, sicut nunc revelatum est sanctis apostolis eius. Unde
abundantius collata fuit eis, licet aliqua persona in veteri testamento habuerit quoad aliquid maiorem gratiam; Io.
VII, 39: nondum erat spiritus datus, quia Jesus nondum erat glorificatus, non quia non datus fuerit spiritus
sanctus, sed quia tunc abundantius.
Vel potest retorqueri ad aetatem hominis, quia qui in decrepita sunt aetate, citius moriuntur, et citius
remunerantur. Vel potest esse quod ex fervore recuperent rem prius amissam, ut legitur de latrone. Quantum ad
utrumque dicit chrysostomus, quod illud homo facit liberalius quod facit ex misericordia, quam quod alio modo;
ideo designatur quaedam gratificatio et gaudium; Lc. XV, 10: gaudium est in caelo super uno peccatore
poenitentiam agente.
Deinde sequitur executio cum venissent qui circa undecimam horam venerunt, vel Christiani, vel homines in
decrepita aetate receperunt singulos denarios. Apostolus I cor.
Cap. III, 8: quilibet propriam mercedem accipiet secundum suum laborem.
Venientes autem et primi (non retorqueatis ad tempus saeculi, quia Iudaei) arbitrati sunt quod plus essent
accepturi, eo quod plus habebant in alio saeculo. Acceperunt autem et illi singulos denarios, quia singulas stolas
habuerunt.
Sed quid est? nonne omnes aequaliter habebunt gloriam? dico quod quantum ad aliquid erit par retributio,
quantum ad aliquid non: quia beatitudo potest considerari quantum ad obiectum, et sic est una omnium
beatitudo; vel quantum ad participationem obiecti, et sic non omnes aeque participabunt, quia non ita clare
videbunt; Io. XIV, 2: in domo patris mei mansiones multae sunt. Et est simile sicut si multi vadant ad aquam, et
unus ferat maius vas quam alter: fluvius totum se exponit, non tamen omnes deferunt aequaliter; sic qui animam
habet caritate magis dilatatam, magis accipiet etc.. Eccli. XI, 24: benedictio Dei in mercedem iusti festinat, et in
honore veloci processus illius fructificat.
Et accipientes murmurabant adversus patremfamilias dicentes: hi novissimi una hora fecerunt etc.. Supra posita
est remuneratio, hic ponitur quorumdam murmuratio.
Sed hic est quaestio duplex, quia dicit quod accipientes singulos denarios murmurabant.
Per denarium intelligitur vita aeterna.
Est ne credendum quod accepta remuneratione aliquis murmuret? non enim videtur, quia tunc esset ibi peccatum,
ut habetur I ad Cor. X, 10: neque murmuraveritis.
Chrysostomus dicit quod non est vis facienda in eo quod dicitur, sed propter quod dicitur. Unde intelligendum
est quod tanta erit remuneratio, quod si possibile esset, murmurarent.
Vel potest intelligi in mundo isto.
Gregorius dicit quod ista numeratio nihil aliud est quam remunerationem differri, quia sancti qui ultimo venerunt
statim receperunt praemium, sed primi diu expectaverunt; unde II ad Cor. VI, 13: eandem habentes
remunerationem tamquam filiis dico, dilatamini et vos etc.. Unde illi murmurant, quia statim non acceperunt; isti
autem non, quia statim.
Hilarius et Hieronymus dicunt sic: aliquando Scriptura loquitur de toto numero populi, aliquando ex persona
bonorum, aliquando malorum, ut dicitur Ier. XXVI, 8 quod omnis populus insurrexit in eum, et omnis populus
liberavit. Hic accipitur omnis populus pro parte populi. Sic in primo tempore aliqui fuerunt boni, et non omnes;
ideo attribuitur aliquid ratione bonorum, aliquid ratione malorum, non quod tunc, sed ante murmurabant, quia
populus Iudaeorum murmuravit contra gentilem, quod aequaretur ei.

190

