Respondet chrysostomus, quod isti mentiuntur.
Alia responsio est quod aliquando fuerunt boni, et fecerunt miracula; post facti sunt mali. Sed hoc non potest
stare, quia dicit Dominus, numquam novi vos.
Alio modo dicendum, quod dicunt in nomine tuo, non in nomine spiritus sancti. Quidam enim in virtute spiritus
sancti, quidam non. Ut enim habetur Ier. II, 8, quidam prophetaverunt in nomine baal. Item quidam per artes
magicas.
Sed quaeritur qualiter Daemones faciunt miracula.
Dico quod non possunt; sed faciunt aliqua quae videntur miracula, non tamen sunt miracula.
Illa dicuntur miracula, quando effectus patent, causae latent. Unde potest esse aliquod mirum apud quosdam
minus scientes, quod non est apud sapientes, ut patet de eclipsi. Unde cum Daemones, veriori modo cognoscant
naturalia, possunt facere quae nobis videntur miracula. Aliter secundum Hieronymum.
Quia secundum quod dicit, inter dona spiritus sancti quaedam sunt quae gratis data sunt: sola caritas est, quae
distinguit inter filios Dei et filios diaboli; I Cor. XII, 7: unicuique datur manifestatio ad utilitatem, vel ad
profectum bonitatis eius, vel ecclesiae, ut fides quam praedicat manifestetur. Et sic etiam aliquando praelatus
male vivens potest miracula facere.
Et tunc confitebor illis, quia non novi vos, idest non approbavi, nec etiam cum faciebatis miracula; II Tim. II, 19:
novit Dominus qui sunt eius. Dicit non novi vos, cum dicit discedite a me, quia numquam approbati estis.
Omnis ergo qui audit etc.. Ostendit quod sine operibus nihil sufficit, nec etiam auditus verbi Dei; quia auditus
ordinatur ad fidem. Rom. X, 17: fides autem ex auditu.
Auditus enim non sufficit. Et hoc dupliciter manifestat, quia proponit eventum eius qui audit et facit, et eius qui
audit et non facit, sub similitudine. Et primo facit tria.
Primo ponit aedificationem; secundo impugnationem, ibi et descendit pluvia etc.; tertio immutabilitatem, ibi et
non cecidit etc..
Dicit ergo quod non sufficit auditus; auditus enim est necessarius; Io. VIII, V. 47: quia qui ex Deo est, verba Dei
audit.
Sed non sufficit; Rom. II, 13: non enim auditores verbi sed factores iustificabuntur. Item bene dicit verba mea
haec: quia quicquid ad salutem pertinet, ibi continetur. Unde qui audit verba haec, et facit, assimilabitur viro
sapienti. Et non dicit quod sit sapiens, sed assimilabitur.
Et potest haec similitudo intelligi de corporali aedificatore: et sic plana est littera. Vel potest intelligi spiritualiter:
et sic iste vir est Christus. Eccle. VII, 29: virum unum de mille repperi. Domus Christi est ecclesia: scit enim
qualiter oportet aedificare. Unde de ipso Prov. IX, 1: sapientia aedificavit sibi domum.
Et Prov. XIV, 1: mulier sapiens aedificat domum suam. Supra petram; I Cor. X, 1: petra autem erat Christus.
Unde Christus super se aedificat: ipse enim est fundamentum; unde I ad Cor. III, 11: fundamentum aliud nemo
ponere potest praeter id quod positum est, quod est Christus Jesus. Hoc enim est fundamentum veritatis aeternae.
Hoc autem est omnino immobile; Ps. Cxxiv, 4: qui confidunt in Domino sicut mons sion.
Sequitur impugnatio huius domus et descendit pluvia. Pluvia doctrina intelligitur: et est bona, et mala pluvia.
Ergo quae irruit, est mala doctrina; Gen. XIX, 24: Dominus pluit super sodomam sulphur et ignem.
Item flumina sunt bona, et non bona; Is. XVIII, V. 2: diripuerunt flumina terram eius; et per hoc significantur
sapientes qui reputant se sapientes esse. Ista flumina ex pluviis generantur.
Per ventos Daemones. Unde in canonica Iudae, 12: nubes sine aqua, quae a ventis circumferuntur etc.. Et
irruerunt in domum, idest in ecclesiam, et non cecidit. Non enim dirumpentur funiculi eius in aeternum, is.
XXXIII, 20. Et quare? fundata erat super petram, idest Christum.
Consequenter ponit similitudinem, ponens eventum illius qui audit et non facit: et circa hoc primo ponit
aedificationem; secundo impugnationem, ibi et descendit pluvia etc.; tertio ruinam, ibi et cecidit etc..
Dicit: et omnis qui audit verba mea haec, et non facit ea, similis erit viro stulto, qui cecidit a lumine sapientiae.
Unde Eccle. IV, V. 13: melior est servus sapiens, quam senex infatuatus. Item stultus est diabolus. Domus quam
aedificat, est congregatio infidelium; unde Ps. Lxxiii, 30: repletae sunt terrae domibus iniquitatum.
Et iste super arenam. Per arenam infideles qui infructuosi sunt. Item propter numerositatem: stultorum enim
infinitus est numerus, Eccle. I, 15. Item arena non adhaeret, sic isti semper in iurgio sunt. Fundat ergo super
arenam, idest finem, qui est quasi fundamentum, scilicet intentionem suam firmat super bonum temporale.
Descendit pluvia, idest bona doctrina, venerunt flumina, idest sacri doctores, flaverunt venti, idest Angeli; Ps.
Ciii, 4: qui facit Angelos suos spiritus. Et irruerunt in domum illam, et cecidit. Apoc. XIV, 8: cecidit, cecidit
Babylon, scilicet per praedicationem. Et fuit magna eius ruina.
Si velimus adaptare similitudinem, dicendum est sic, quod homo debet aedificare sicut Christus. Et hoc docet
apostolus I cor. III, 10: unusquisque videat quomodo superaedificet.
Aliquis enim aedificat habitaculum Dei; quidam e contrario, ut infra, et, ut habetur I Cor. III, 12, quidam super
stipulam aedificant.
Fundamentum enim est illud super quod ponit aliquis intentionem suam. Quidam enim audiunt ut sciant, et hi
aedificant super intellectum: et haec est aedificatio super arenam; unde Iac. I, 23: qui audit, et non facit, similis
est viro consideranti vultum nativitatis suae in speculo. Unde super mutabile aedificant.
70

