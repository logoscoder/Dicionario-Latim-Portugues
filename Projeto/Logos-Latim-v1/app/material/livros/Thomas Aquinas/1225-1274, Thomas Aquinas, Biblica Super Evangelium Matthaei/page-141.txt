Prima igitur virtus ostenditur, quia pascit turbas; secunda, quia discipulos a periculis maris liberat; tertia, quia
multos sanat.
Secunda ibi et statim impulit discipulos ascendere in naviculam; tertia ibi et cum transfretassent etc..
Circa primum tria. Quia primo ponitur voluntas reficiendi; secundo distributio cibi; tertio plenitudo refectionis.
Secunda ibi Jesus autem dixit eis etc., tertia ibi et manducaverunt omnes etc..
Dicit ergo vespere autem facto, scilicet solis occubitu, per quod significatur mors Christi, quia tunc tradidit
corpus suum in cibum; unde I Cor. XI, 24: hoc facite in meam commemorationem. Et: mortem Domini
annuntiabitis donec veniat.
Deinde inducit necessitatem ex loco: desertus est locus. Hic videtur illa eadem fieri quaestio quae habetur in Ps.
Lxxvii, 19. Nam quomodo poterat Dominus mensam parare in deserto? item si iuxta villam esset locus, potuisset
credi quod inde habuisset cibos, sed locus erat desertus.
Item ponitur necessitas ex hora, quia dicit et hora iam praeteriit, qua possint sibi acquirere cibos. Dimitte turbas.
Ex hoc videtur, quod discipuli ita fuerunt intenti suavitati sermonis Christi, quod magis delectabantur in
audiendo Christum, quam in procurando sibi victum: unde parum curabant de corporis refectione. Habetur enim
Lc. XXI, V. 37: erat autem diebus docens in templo, noctibus autem morabatur in monte.
Item alia occasio, quia iam vespere erat.
De ista fame habetur Amos VIII, 11: mittam famem in terra, non famem panis, neque sitis, sed audiendi verbum
Domini. Et in hoc significatur devotio turbarum, item dilectio et reverentia ad Christum, quia non recesserunt ab
eo, quamvis vespere esset.
Sed hic est quaestio litteralis, quia in ioanne habetur, quod Jesus interrogavit Philippum; hic autem habetur, quod
discipuli interrogaverunt Christum.
Solvit Augustinus. Non est hoc inconveniens, quod id quod unus dimisit, alter dicat.
Unde primo dixerunt illi Christo; secundo elevans oculos Jesus interrogavit discipulos.
Iesus autem dixit eis. Hic ponit distributionem cibi: et circa hoc tria facit.
Primo ponitur imperium Christi; secundo quantitas ciborum; tertio modus et ordo distribuendi.
Secunda ibi responderunt ei etc.; tertia ibi afferte mihi illos etc..
Duo dixerant. Primo ut dimitteret turbas; item quod quaererent escas sibi: et ad haec duo respondet Christus. Vos
dicitis: dimitte turbas, sed non habent necesse ire, quia hic est qui dat escam omni carni, Ps. Cxxxv, 25. Item vos
dicitis quod quaerant escas, sed non est necesse, quia vos potestis dare escas caelestes; unde dicit date illis vos
manducare. Unde datur exemplum quod spirituales escae praeponendae sunt carnalibus.
Sequitur quantitas ciborum responderunt ei: non habemus nisi quinque panes et duos pisces. Ex hoc possumus
notare, quod apostoli ita erant dediti sermoni Dei, quod non curabant etiam de cibis quaerendis.
Ad Rom. XIII, 14: et carnis curam ne feceritis.
Mystice per quinque panes doctrina legis; Eccli. XV, 3: pavit eos pane vitae et intellectus.
Per duos pisces doctrina Psalmorum et prophetarum importatur; vel secundum Hilarium, per duos pisces
doctrina prophetarum et ioannis baptistae, ut duae personae excellentes in lege, scilicet regalis et sacerdotalis.
Qui ait: afferte mihi illos. Hic ponitur modus distributionis; et primo ponitur praesentatio; secundo dispositio
turbarum; tertio oratio; quarto distributio.
Unde dicit qui ait. Ipse, qui omnipotens erat, creare poterat panes novos; sed voluit ex factis panibus reficere.
Sed quae est causa? ratio litteralis secundum chrysostomum est, ut confutaret haeresim Manichaeorum, qui has
creaturas a diabolo dixerunt factas, contra illud quod scribitur I ad Tim. IV, 4: omnis creatura Dei bona est. Unde
si a diabolo essent, in eis tanta miracula non fecisset. Item, ut ostenderet se Dominum in terra et in mari.
Ille qui in Gen. I, 11 dixit, germinet terra herbam virentem, et qui dixit: producant aquae reptile animae viventis
etc., ille idem panes multiplicat. Item ad designandum quod legem veterem non reprobavit, sed in novam
convertit: ideo dicit afferte mihi, quia quae in veteri lege scripta sunt, ad novam debent referri. Unde ipse dixit,
Io. V, V. 46: si crederetis Moysi, crederetis forsitan et mihi.
Et cum iussisset turbam discumbere super foenum etc.. Hic ponitur dispositio hominum, quia fecit sedere super
foenum; Is. XL, 6: omnis caro foenum. Sedere ergo super foenum non est nisi carnem mortificare.
Ad Col. III, 5: mortificate membra vestra quae sunt super terram. Item per foenum significatur lex. Quia isti
erant Iudaei, sublevabantur per legem; ideo noluit eos sedere in terra.
Acceptis quinque panibus et duobus piscibus etc.. Notandum quod Dominus faciens miracula aliquando orat,
aliquando non orat. Aliquando orat, ut hic, ut verum hominem se ostendat: aliquando etiam maiora facit, et non
orat, ut Deum se ostendat.
Aspiciens in caelum benedixit.
In caelum, scilicet ad patrem. Ps. Cxx, 1: levavi oculos meos in montes, unde veniet auxilium mihi. Benedixit,
quia per sermonem Dei omnia benedicuntur.
Nota quod nostrum benedicere non est factivum, sed significativum; Dei autem benedicere est factivum; unde
benedictio ad multiplicationem pertinet, unde Gen. I, 22: benedixit, et dixit: crescite, et multiplicamini, et replete
terram.

141

