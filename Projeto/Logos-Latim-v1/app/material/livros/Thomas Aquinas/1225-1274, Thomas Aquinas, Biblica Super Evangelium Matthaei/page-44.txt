Consequenter inducit auctoritatem scriptum est: et utitur ista, non ut doceat, sed ut decipiat; et hoc sumitur
argumentum, quod sicut ipse transfigurat se in Angelum lucis, ita et sui ministri, qui utuntur auctoritate sacrae
Scripturae ad simplices decipiendum; II Petr. Ult., 16: indocti et instabiles depravant Scripturas ad suam ipsorum
perditionem.
Unde hoc praefigurabat diabolus in se sicut in capite. Quia Angelis suis mandavit de te.
Nota quod tribus modis depravat quis auctoritatem sacrae Scripturae: aliquando sicut cum dicitur de uno, et
exponitur de alio: sicut si dicitur de uno iusto, et exponitur de Christo; verbi gratia: qui potuit transgredi, et non
est transgressus, Eccli. XXXI, V. 10. Item Io. XIV, 28 pater maior me est, hoc dicitur de Christo, secundum
quod homo.
Unde si exponatur de eo secundum quod filius Dei, depravatur auctoritas. Ita diabolus hic dicit Angelis, quia Ps.
Xc dicit hoc de membro Christi, qui indiget custodia Angelorum, quod patet, quia subdit ne forte offendas: hoc
enim non potest dici de Christo, quia non poterat offendere occasione alicuius peccati.
Secundo modo depravat, quando inducit quis auctoritatem ad aliquid, ad quod non est auctoritas; sicut illud
Prov. XXV, 21 et Rom. XII, 20: si esurierit inimicus tuus, ciba illum etc.. Si enim aliquid facit alicui ut ille
puniatur a Deo, hoc facit contra sensum auctoritatis.
Ita diabolus, quia Scriptura intendit quod homo iustus ita per Angelos custoditur, quod in periculo non incidat;
Ps. IX, V. 10: adiutor in opportunitatibus in tribulatione etc.. Diabolus autem exponit quod homo periculo se
ingerat, quod est Deum tentare.
Tertio modo quando illud quod est pro se, de auctoritate accipit, et aliud quod est contra se dimittit, quod est mos
haeretici: ita fecit hic diabolus quia dimisit illud quod subditur, quod erat contra eum, scilicet: super aspidem et
basiliscum ambulabis, et conculcabis leonem et draconem. Unde factus est exemplar omnium Scripturas
depravantium.
Ait illi Dominus. Non violentia, sed sapientia se defendit; Sap. VII, 30: sapientiam non vincit malitia. Et ideo
contra auctoritatem ponit auctoritatem quae exponit praemissam; quasi dicat, tu dicis ut proiiciam me, ut videam
an Deus eripiat me; sed hoc prohibetur in Scriptura; unde non tentabis Dominum Deum tuum, Deut. VI, 16.
Vel aliter, tu tentas, et tentando contra auctoritatem facis; non debet autem uti auctoritate sacrae Scripturae, qui
contra auctoritatem facit. Et Scriptura dicit non tentabis etc.. Sed tu tentas Dominum Deum tuum, qui sum ego;
Io. XIII, 13: vos vocatis me, magister et Domine, et bene dicitis, sum etenim etc.. Tamen prima est magis
litteralis.
Consequenter ponitur tertia tentatio, scilicet de ambitione, vel de avaritia; unde tunc assumpsit. Et ponitur
insultus tentationis; secundo resistentia Christi, ibi tunc dicit ei Jesus: vade, Satana.
Tentat autem diabolus dupliciter, facto et verbo; unde haec omnia tibi dabo etc..
In facto duo consideranda sunt. Quia primo assumpsit in montem; secundo ostendit omnia regna mundi.
Dicit ergo tunc assumpsit. De assumptione dictum est supra; sed hoc, scilicet in montem, potest dupliciter
exponi.
Rabanus dicit, quod iste mons erat in deserto, quia secundum eum omnes tentationes in deserto fuerunt. Dicitur
autem excelsus in comparatione ad aliquos qui in circuitu erant.
Chrysostomus autem dicit, quod duxit eum ad maiorem montem de mundo; et hoc videtur littera sonare, cum
dicitur excelsum valde.
In hoc autem significatur, quod diabolus semper ad superbiam erigit, sicut et ipse superbus est; Ier. XIII, 16:
antequam offendant pedes vestri ad montes caliginosos. Unde etiam dicitur mons; Ier. I, 15: ecce ego convocabo
omnes cognationes regnorum Aquilonis, ait Dominus.
Et ostendit ei omnia regna mundi.
Sciendum quod regnum mundi dupliciter accipitur.
Primo spiritualiter: et sic diabolus dicitur regnare in eo; Io. XII, 31: nunc princeps mundi huius eiicietur foras.
Secundo ad litteram dicitur regnum mundi, secundum quod unus regnat super alium.
Hoc autem quod hic dicitur, videtur quibusdam quod dicatur de regno diaboli; unde ostendit omnia regna mundi,
scilicet super quae regnabat, et gloriam eorum etc., quia quando perfecte regnat super homines, facit eos etiam
gloriari; Prov. II, 14: laetantur cum male fecerint, et exultant in rebus pessimis; Ps. LI, 3: quid gloriaris in
malitia? et hic est ultimus gradus peccati.
Alii exponunt de regno carnali.
Sed tunc quaeritur, quomodo potuit ostendere omnia regna mundi.
Remigius dicit, quod miraculose: quia omnia regna in ictu oculi ostendit, sicut etiam de beato benedicto legitur,
quod ostensus est ei totus mundus in uno intuitu.
Sed sciendum quod istae duae non videntur bonae expositiones, quia non oporteret dicere, quod assumpsit in
montem excelsum valde: quia totum hoc potuisset fieri in valle.
Unde dicit chrysostomus aliter: ostendit ei, non quod ostenderit ei singula regna, sed ad quam partem singulum
regnum esset; et non solum hoc, sed ostendit gloriam eorum, hoc est expressit ei temporalem gloriam mundi;
Osee IV, 7: gloriam eorum in ignominiam commutabo; Phil. III, 19: gloria in confusione ipsorum qui terrena
sapiunt.
44

