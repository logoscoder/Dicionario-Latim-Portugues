Deinde ponitur intentio petitionis ne forte discipuli eius veniant, et furentur eum, et dicant plebi: resurrexit a
mortuis: et in hoc prophetaverunt, ideo magis peccaverunt, quia mirabilia viderunt, et tamen non crediderunt
posse resurgere.
Sequitur concessio: ait illis Pilatus: habetis custodiam; idest habeatis custodiam, quasi dicens: in vobis est, ut
custodiatis eum.
Sequitur executio illi autem abeuntes munierunt sepulcrum signantes lapidem cum custodibus. Unde non suffecit
quod custodes ponerent, sed etiam sigillaverunt.
Nec suffecit eis quod milites hoc facerent, sed etiam ipsimet sigillaverunt; Ps. XXI, V. 17: consilium
malignantium obsedit me.
|+28 Capitulus 28
|#1 Lectio unica
Postquam complevit sacramenta dominicae passionis, agit evangelista de triumpho dominicae resurrectionis: et
dividitur.
Quia primo ostenditur, quomodo discipuli cognoverunt Christi resurrectionem per auditum; secundo, quomodo
per visum, ut per auditum et visum fiat testificatio certa.
Circa primum primo ponitur quomodo per auditum a mulieribus; secundo quomodo a custodibus. Secunda ibi
quae cum abiissent, ecce quidam de custodibus venerunt in civitatem.
Circa primum duo facit.
Primo dicit, quomodo mulieres cognoverunt per Angelum; secundo per Christi visionem, ibi et exierunt cito de
monumento.
Circa primum tria.
Primo ponuntur personae, quibus facta fuit revelatio; secundo Angelus revelans; tertio revelatio.
Secunda ibi et ecce terraemotus factus est magnus; tertia ibi respondens autem Angelus dixit.
Circa primum tria facit.
Primo designat tempus; secundo personas; tertio studium.
Tempus vespere autem sabbati.
Et circa hoc duplex est dubitatio. Prima de hoc quod dicit vespere; secunda de hoc quod dicit lucescit.
Circa primum est dubitatio, quia videntur contrariari Matthaeus et ioannes, quia ioannes dicit quod adhuc
tenebrae erant.
Quid ergo dicit hic vespere autem sabbati? hic est triplex solutio. Prima Hieronymi, quod venerunt vespere et
mane. Et quod hic dicit vespere, ille autem mane, non est dissonantia, sed sedulitas sanctarum mulierum.
Beda solvit sic, quod inceperunt venire in vespere, sed pervenerunt in mane. Sed numquid erat tantum spatium?
dicit quod non; sed tunc dicitur aliquis facere, quando praeparat se ad faciendum. Et hoc habetur in Lc. XXIII, 55
quod videntes monumentum et quemadmodum positum erat corpus eius, revertentes paraverunt aromata. In
parasceve emerunt aromata, et in sabbato quieverunt, et in vespere paraverunt se ad eundum. Tertia solutio est
Augustini, qui dicit quod modus consuetus in sacra Scriptura est quod sumitur pars pro toto, unde intelligitur
vespere pro tota nocte sabbati; unde vespere autem sabbati, idest quae est post sabbatum, unde vespere quae est
initium primae sabbati. Simile habetur gen. I, 5 in commemoratione operum Dei: et factum est vespere et mane
dies unus. Unde venerunt vespere, quia in ultima parte noctis.
Et haec est quae lucescit in prima sabbati.
Vespere non lucescit, quia vespere tenebrescit.
Unde venerunt quando lucescit, idest in prima hora diei. Notate quod Iudaei omnes ferias incipiunt a sabbato;
unde prima sabbati dicitur dies dominica.
Et si quaeras ab Augustino, quare marcus utitur tali modo loquendi, dicet quod vespere paraverunt aromata, et
mane venerunt; unde redit in idem quod beda dicit.
Sed secundum Hieronymum quomodo intelligendum quod dicit quae lucescit? quia vespere tenebrescit.
Sciendum quod Iudaeis dies incipit esse a vespere. Et ratio est, quia a luna observabant dies; luna autem incipit
lucere a sero; ideo illa dies incipit a vespere, sed lucescit in prima sabbati. Similis modus loquendi Lc. XXIII, 54:
erat autem parasceves, et sabbatum illucescebat.
Et iste modus loquendi mysterio competit, primo, ad solemnitatem dominicae resurrectionis, quia nox illa fuit
lucida; ps.
Cxxxviii, 12: et nox sicut dies illuminabitur.
Item competit humanae restaurationi, quae facta est per Christum: in primo enim homine fuit processus a die in
noctem, scilicet peccati; et mutatus est status, scilicet a nocte in diem; ad Eph. V, 8: eratis aliquando tenebrae,
nunc autem lux in Domino. Item signatur, quod quicquid erat tenebrosum in lege et prophetis, totum per
resurrectionem Christi lucescit. Tenebrosa aqua in nubibus aeris, Ps. XVII, 12. Hoc autem in resurrectione
illuminatur, ut habetur Lc. Ult., 27: incipiens a Moyse et omnibus prophetis interpretabatur illis in omnibus
Scripturis, quae de ipso erant.
286

