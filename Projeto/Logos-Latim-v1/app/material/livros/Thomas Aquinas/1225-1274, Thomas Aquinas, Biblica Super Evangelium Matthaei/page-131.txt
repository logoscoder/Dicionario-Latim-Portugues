Tempus tangitur, cum dicitur in tempore messis etc.. Tempus messis est tempus collectionis fructus, qui
expectatur ex seminibus.
Duplex est autem collectio: una in ecclesia praesenti, alia in caelesti. Et ideo duplex est messis: quaedam
congregationis fructuum in praesenti; de hac Io. IV, 35: levate oculos vestros, et videte regiones, quoniam albae
sunt iam ad messem. Item tempus messis in triumphanti ecclesia; unde infra, eodem dicitur, quod messis est
consummatio saeculi; ergo usque ad illud tempus differtur.
Qui sunt ministri? messores. Unde dicam messoribus. Messores primae messis fuerunt apostoli: ipsi enim
collegerunt et converterunt totum mundum, de quibus Io. IV, 38: misi vos metere quod non seminastis.
In secunda messe messores erunt Angeli; Apoc. XIV, 15 dictum est cuidam Angelo: mitte falcem tuam, et mete:
quia venit hora ut metatur, quoniam aruit messis terrae etc.. Quae enim mediante Deo fiunt, credendum quod
fiant ministerio Angelorum; unde dicitur de Angelis Ps. Cii, 21: ministri eius, qui facitis voluntatem eius.
Sed videamus ordinem, et quo modo assequantur finem, et quem finem. Et primo de malis; secundo de bonis.
De malis sciendum, quod primo colliguntur; secundo alligantur; tertio comburuntur.
In primo est separatio malorum a bonis.
Quamdiu durat tempus istud, mali cum bonis sunt, zizania cum tritico, lilium inter spinas, ut habetur Cant. II, 2;
infra XXV, 31: cum venerit filius hominis, separabit bonos a malis, haedos ab agnis. Unde dicit colligite primum
zizania etc.. Modo quasi indiscrete accidunt bona et mala bonis et malis: et hoc est quod dicitur Eccle. IX, 3,
quod hoc pessimum est inter omnia, quae sub caelo fiunt, quia eadem cunctis eveniunt; sed tunc bona reddentur
bonis, et mala malis.
Ne ergo involvantur, oportet quod separentur et alligentur.
Unde et alligate ea. In alligatione perpetuitas poenae signatur; Ps. Cxlix, 8: ad alligandos reges eorum in
compedibus etc.; infra XXII, 13: ligatis manibus et pedibus, proiicite eum in tenebras exteriores, quod signat
impoenitentiam et irrevocationem aeternae damnationis. In fasciculos. Omnes erunt separati a visione Dei: poena
damni erit aequalis omnibus, ideo ponentur in fasciculos, sicut habetur Lev. XIII, ubi docetur discernere inter
sanguinem et sanguinem, inter lepram et lepram; et Is. XXVII, 8: in mensura contra mensuram.
Et ad quid? ad comburendum, idest igni aeterno tradentur. De isto dicitur Lc. XVI, V. 24: quia crucior in hac
flamma.
Deinde cum dicitur triticum autem congregate in horreum meum, ponitur finis bonorum, et, e contrario, tria
ponuntur, scilicet puritas, et unitas, et tranquillitas.
Puritas, cum dicitur triticum. Sed notate quod zizania fuit colligata, ideo non fuit excussa, triticum vero fuit
excussum. Et hoc significat quod mali cum suis inquinamentis in infernum mittentur; sed boni penitus erunt
purgati; Is. XXXV, 8: via sancta vocabitur, non transibit per eam pollutus.
Item est inter eos unitas; unde congregate.
Inter malos semper sunt iurgia, ideo non habent unitatem; sed boni congregantur; ps.
XLIX, 5: congregate illi sanctos eius, qui ordinant testamentum eius super sacrificia etc.; et infra XXIV, 28: ubi
corpus, ibi congregabuntur et aquilae.
Item erit inter eos tranquillitas; unde dicit in horreum meum. Horreum fit ad conservationem messis; sic illa
patria erit horreum sanctorum, ubi erunt cum laude et laetitia sempiterna, ut habetur Is. XXXV, 10.
|#3 Lectio 3
Per duas ostendit impedimentum evangelicae doctrinae. Sed quia posset aliquis dicere: si ita est, quod ita
impeditur, quod quaedam secus viam, quaedam super petram etc., videtur quod non possit proficere; ideo subdit
de profectu parabolice, quod scilicet profecerit propter duo. Primo propter parvitatem apparentem; secundo
propter occultationem. Ideo duas parabolas ponit.
Secunda ibi aliam parabolam locutus est eis.
Tertio confirmat modum per auctoritatem prophetae, ibi haec omnia locutus est Jesus in parabolis.
Circa primum primo agit de seminatione; secundo de parvitate seminis; tertio de magnitudine fructus.
Secundum ibi quod minimum quidem est omnibus seminibus; tertium ibi quod cum creverit maius est omnibus
oleribus.
Dicit ergo simile est regnum caelorum grano synapis etc.. In regno est rex, princeps, subditi, et etiam incarcerati.
Item divitiae etc.. Ideo ad haec omnia possumus assimilare regnum.
Quod ergo dicit quod simile est regnum caelorum grano synapis, potest exponi, sicut dicit Hieronymus, quod per
granum synapis doctrina evangelica intelligitur. Et quare? quia granum istud fervidum est; item venena repellit.
Et hoc significatur, quia doctrina evangelica per fidem facit fervescere; infra XVII, V. 19: si habueritis fidem
sicut granum synapis, dicetis monti huic, transi hinc, et transibit; et nihil impossibile erit vobis. Item excludit
errores; unde utilis est ad arguendum, ut habetur II ad timoth. III, 16.
Quod accipiens homo seminavit. Homo iste est Christus, qui seminavit istud semen; vel quilibet homo qui
doctrinam evangelicam seminat. In agro suo, idest in corde suo, quando ei praebet assensum. Christus seminavit,
quia fidem dedit in qua salvi sumus; Eph. II, 8: gratia enim salvati estis per fidem, et non ex vobis, Dei enim
donum est.
131

