praeponuntur populo. Profectus est peregre, Dominus, non mutando locum, sed hominem in suo arbitrio
relinquendo. Eccli. XV, 14: Deus ab initio creavit hominem, et reliquit eum in manu consilii sui, idest suo
arbitrio dimisit. Unde dicitur peregre proficisci, quando non ad quamcumque culpam poenam infligit. Vel non ita
manifeste apparuit sicut prius, scilicet cum apparuit in rubo, ex. III, 2.
Cum autem tempus fructuum appropinquasset.
Quicumque facit aliquem fructum, expectat beneficium: et sic Dominus expectat ut reddatur ei beneficium ad
suam gloriam. Quantum ad unum hominem fructus non est in pueritia, sed in plena aetate, unde cum venit ad
adolescentiam, tunc petit fructus: sic cum populus fuit plantatus, et lex data, petiit fructum, et non cognoverunt
eum. Ier. VIII, 7: milvus in caelo cognovit tempus suum; populus autem meus non cognovit iudicium Domini.
Misit servos suos, idest prophetas, ad agricolas, idest ad Iudaeos, ut acciperent fructus eius, idest ut inducerent
homines ad bene agendum. Infra XXVIII, 34: misi ad vos prophetas, sapientes et Scribas, et ex illis occidetis
etc..
Post hoc agitur de malitia. Et primo quantum ad primos; secundo quantum ad secundos; tertio quantum ad
tertios.
Et agricolae, acceptis servis eius, alium ceciderunt, ut michaeam, alium occiderunt, ut Isaiam, alium
lapidaverunt, ut Naboth. Hebr. XI, 37: lapidati sunt, secti sunt, in occisione gladii mortui sunt.
Iterum misit alios. Item singulariter misit prophetas, ut Moysen, et Aaron, et alios; sed post tempore David misit
multos cuneos prophetarum. Vult enim Dominus pugnare misericordiam suam contra malitiam eorum. Unde et
fecerunt eis similiter. Deut. XXXI, 27: vos semper contentiose contra Dominum egistis.
Sequitur tertio novissime autem misit ad eos filium suum etc., quod fuit malitiae consummatae. Et tria facit.
Primo ponitur misericordia Domini; secundo malitia eorum; tertio executio pravi propositi.
Novissime autem misit ad eos filium suum. Ad Hebr. I, 1: multifarie multisque modis olim Deus loquens
patribus in prophetis, novissime locutus est nobis in filio. Misit ad eos filium suum dicens: forte verebuntur
filium meum.
Sed quid est quod dicit forte? numquid ignorabat ipse? Hieronymus dicit quod iste modus loquendi dubius
significat libertatem arbitrii, ut ostenderet quid futuri essent, quia qui non honorificat filium, non honorificat
patrem. Vel dicit sic, quia aliqui reveriti sunt eum.
Consequenter ponitur propositum malitiae. Et primo ponitur requisitio; secundo propositum; tertio malitia.
Agricolae autem videntes filium dixerunt intra se: hic est haeres; venite, occidamus eum, et habebimus
haereditatem eius; ipse enim filius vere haeres est patris, quia quod petit obtinet. Ps. II, 8: postula a me, et dabo
tibi gentes haereditatem tuam. Item est haeres, quia quaecumque habet pater, habet et ipse: non enim dicitur
haeres sicut aliquis alius qui decedente patre habet haereditatem, sed quia semper quod est patris, ipsius etiam
est.
Sed contra: si cognovissent, numquam Dominum gloriae crucifixissent I Cor. II, 8.
Verum est si cognovissent vere, sed cognoverunt per coniecturam.
Sequitur propositum venite, occidamus eum. Sap. II, 20: morte turpissima condemnemus eum. Et quod est
propositum? habebimus haereditatem eius. Sciebant enim ex lege quod debebat dominari super Iudaicum
populum. Unde timebant ne imponeret super eos iugum legis, et traditiones eorum destrueret. Ideo noluerunt pati
iugum Christi, unde passi sunt iugum Romanorum.
Unde Io. XI, 48: ne forte veniant Romani, et tollant locum nostrum et gentem.
Consequenter ponitur executio et apprehensum eum eiecerunt extra vineam, et occiderunt, quia extra portam
civitatis crucifixerunt eum, et sic quasi alienum a vinea occiderunt. Is. LIII, 7: quasi ovis ad occisionem ductus
est etc.. Quod eum extra vineam eiecerunt habetur in Io., quod quicumque confiteretur nomen Christi, neret extra
synagogam.
Consequenter requirit eorum sententiam cum ergo venerit Dominus vineae, quid faciet agricolis illis? ita
subtiliter petit Dominus ut iudicent contra se, sicut Nathan fecit David, quando peccavit cum bersabee.
Ponitur sententia malos male perdet, idest perditione in praesenti et futuro. Et dicunt male, idest acerbe. Supra
VII, 2: in ea mensura qua mensi fueritis, remetietur vobis.
Sap. VI, 7: potentes potenter tormenta patientur.
Malos male perdet, et vineam suam, idest populum suum, locabit aliis agricolis, idest apostolis, qui reddant ei
fructum temporibus suis. Ps. I, 3: et erit tamquam lignum, quod plantatum est secus decursus aquarum, quod
fructum suum dabit in tempore suo. Iob XXXIV, 24: conteret multos et innumerabiles, et stare faciet alios pro
eis.
Et hic est quaestio, quare in marco Dominus respondit hic Iudaei.
Solutio. Dico quod primo dixit Dominus, postea ipsi dixerunt.
Item Lc. Habetur, quod cum Dominus hoc diceret, ipsi dixerunt, absit.
Responsio vera est, quia primo ipsi dixerunt, post intelligentes quod contra eos esset, dixerunt absit. Item verum
est quod principes dixerunt. Et quamvis perciperent quod contra eos esset, non contradicebant, sed populus dixit
absit.
Dicit illi Jesus. Hic ponitur confirmatio. Et primo ponitur auctoritas; secundo expositio.
203

