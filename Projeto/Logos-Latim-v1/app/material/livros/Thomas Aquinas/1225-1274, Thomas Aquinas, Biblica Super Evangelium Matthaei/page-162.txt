Sed quid est quod hic habetur post sex dies, in Luca habetur, post octo dies? planum est quod Lucas numerat
diem quo dixit, et diem transfigurationis; Matthaeus vero dies solum intermedios; ideo, remoto primo et ultimo,
non remanent nisi sex dies.
Per sex dies significantur sex aetates, post quas speramus venire ad gloriam futuram.
Item in sex diebus perfecit opera sua; ideoque post sex dies vult Dominus se ostendere, quia nisi elevemur ad
Deum super omnes creaturas, quas Dominus his sex diebus creavit, non possumus pervenire ad regnum Dei.
Item assumpsit Petrum, Iacobum et ioannem. Quare non omnes? ad designandum, quod non omnes, qui vocati
sunt, pervenient; unde infra XX, 16: multi sunt vocati, pauci vero electi. Et quare tres tantum? ad designandum,
quod nulli pervenient nisi in fide trinitatis. Marc. XVI, 16: qui crediderit, et baptizatus fuerit, hic salvus erit. Sed
quare plus istos quam alios? ratio est, quia Petrus magis fervidus erat. Ioannes, quia specialiter dilectus erat. Item
Iacobus, quia praecipuus debellator erat adversariorum fidei; unde Herodes eum occidit primo, quia magnum
aliquid credidit facere pro Iudaeis, ut in Act. XII, 2: occidit autem Iacobum etc., sequitur, cum videret, quia
placeret Iudaeis etc..
Et duxit eos in montem excelsum seorsum etc.. Quare in montem? ad designandum quod non inducitur ad
contemplandum nisi qui ascendit in montem, ut in Gen. XIX, 17 de Lot: in monte salvum te fac.
Et dicit excelsum valde, propter altitudinem contemplationis. Is. II, 2: elevabitur super colles, et fluent ad eum
omnes gentes, et ibunt populi, et dicent: venite, ascendamus ad montem Domini. Quia super omnem altitudinem
scientiae et virtutis erit illa altitudo gloriae.
Item seorsum, quia se separaverunt a malis.
Infra XXV, 32: separabunt eos, sicut agnos ab hoedis.
Sequitur transfiguratio et transfiguratus est ante eos. Et primo ponitur transfiguratio; secundo testimonium, ibi
adhuc eo loquente etc.. Circa primum ponit transfiguratio; secundo modus; tertio Petri admiratio.
Dicit ergo et transfiguratus est, idest figuram mutavit, ante eos. Transfigurari idem est quod a propria figura
mutari, ut habetur II ad Cor. XI, quod Satanas transfigurat se in Angelum lucis. Ideo non est mirum si iusti
transfigurentur in figuram gloriae; ideo transfiguratus est, quia quod suum est deposuit.
Aliqui dixerunt, quod aliud corpus assumpsit, quod falsum est; sed in figura quisquis immutetur de exteriori
aspectu, dicitur transfiguratus: sicut cum aliquis est sanus et rubicundus, cum infirmus est fit pallidus, et sic
dicitur transfiguratus; sic Christus, quia in alia forma quam appareret, apparuit, quia corpus eius non erat
lucidum, sed tantum claritatem accepit, ideo dicitur transfiguratus.
Ideo sequitur et resplenduit facies eius sicut sol; ubi tangitur modus. Et primo demonstratur quantum ad
claritatem faciei; secundo quantum ad nitorem vestium; tertio quantum ad testimonium.
Dicit ergo et resplenduit facies eius sicut sol. Hic futuram gloriam revelavit, ubi erunt corpora clara et
splendentia. Et haec claritas non erat ab essentia, sed ex claritate interioris animae plenae caritate; is. LVIII, 8:
tunc erumpet quasi mane lumen tuum, et sequitur, et gloria Domini colliget te. Unde erat quaedam refulgentia in
corpore. Anima enim Christi videbat Deum, et super omnem claritatem a principio suae conceptionis; Io. I, 14:
vidimus gloriam eius.
Si ergo in beatis aliis derivatur claritas ab anima ad corpus, quare non in Christo qui Deus erat et homo?
dicendum quod quia Deus erat, ordo humanae naturae erat in sua potestate. Hic autem est ordo quod partes sibi
communicent, ut laeso corpore, compassio sit in anima, et ex anima afficiatur corpus. Sed hic ordo subiectus erat
Christo. Unde ita perfectum erat gaudium in parte superiori quod non egrediebatur extra: unde et perfecte erat
viator, et perfecte comprehensor. Unde quando volebat, non fiebat reflexus, sed quando volebat, reflexus fuit, et
apparuit splendidus.
Sed nonne dos fuit in Christo? quidam dicunt quod sic, et quod omnes dotes accepit in via: dotem subtilitatis in
nativitate, agilitatis in undarum calcatione, claritatis hic, impassibilitatis in administrando sacramentum altaris.
Ego autem hoc non credo, quia dos est quaedam proprietas ipsius gloriae. Unde quod super mare ambulavit,
quod resplenduit, totum fuit ex virtute divina, quia dos gloriae repugnat viatori, sed habuit aliquam
similitudinem, quia resplenduit facies eius sicut sol; Apoc. I, 16: facies eius sicut sol refulget in virtute sua.
Sed potest obiici, quia iusti fulgebunt sicut sol. Ergo splendor Christi maior non erit aliis.
Dico quod sic. Sed quia in his sensibilibus non est clarius cui possit comparari; ideo soli comparatur.
Vestimenta autem eius facta sunt alba sicut nix. Hic de vestimentis. Hoc apparet quod non fuit per mutationem
Christi, nec per dotem, quia vestimenta non sunt perceptiva dotis. Per vestimenta significantur sancti; Is. XLIX,
18: vivo ego, dicit Dominus, quia his omnibus sicut ornamento vestieris.
Et dicit facta sunt alba sicut nix. Nix habet candorem et frigiditatem, sic sancti habent candorem gloriae; Sap. III,
7: fulgebunt iusti et tamquam scintillae in arundineto discurrent etc.. Item habebunt refrigerium ab ardore
concupiscentiae; in Ps. Lxvii, 15: nive dealbabuntur in Selmon. Vel per vestimenta intelligitur littera sacrae
Scripturae.
Et ecce apparuerunt illis Moyses et elias. Et quare apparuerunt? chrysostomus assignat rationes. Prima ratio est
ad confirmandum fidem discipulorum. Quaesierat supra: quem dicunt homines esse filium hominis? etc.. Et
dixerunt: alii eliam etc.. Ut vero ostenderet differentiam sui ad illos, ideo voluit eos adducere; Ps. Lxxxv, V. 8:
non est similis tui in diis, Domine etc..
162

