ordinatus quin sint alii ordinati. Item sicut etiam dicitur Iacob II, 10, qui delinquit in uno, factus est omnium
reus.
Item discrepant quantum ad exteriorem sollicitudinem, quia quinque fatuae acceptis lampadibus non sumpserunt
oleum secum. Omnes istae bene volebant habere lampades accensas, quia ipse qui lumen est, vult sibi servire
cum lumine; sed lumen non potest nutriri sine oleo: stultus enim esset qui crederet servare lumen in lampade, et
non poneret oleum.
Per oleum quatuor significantur.
Secundum Hieronymum per oleum significantur bona opera. Et quare? fides est lumen animarum quo
accenduntur lampades. Per bona opera fides nutritur; I ad Tim. I, 18: hoc praeceptum commendo tibi, fili mi
timothee, secundum praecedentes in te prophetias, ut milites in illis bonam militiam, habens fidem et bonam
conscientiam, quam quidam repellentes circa fidem naufragaverunt.
De isto potest accipi quod dicitur Prov. XXI, V. 20: thesaurus desiderabilis, et oleum in habitaculo iusti, et
imprudens homo dissipabit illud.
Alio modo per oleum misericordia signatur: et sic dicit chrysostomus. Unde habetur lc. X, 34, quod Samaritanus
infudit vinum et oleum. Per vinum severitas signatur, per oleum opus misericordiae. Vult ergo quod qui intendit
continentiam servare, et non fecerit misericordiam, stultus est. Unde dicit Iac. II, V. 13: iudicium sine
misericordia ei, qui non fecerit misericordiam.
Item per oleum signatur interior laetitia, de quo in Ps. Ciii, 15: ut exhilaret faciem in oleo. Et alibi in Ps. XLIV,
8: unxit te Deus oleo laetitiae. Multi sunt qui exterius abstinent et quaerunt intus gaudium, scilicet conscientiae,
et ibi habent secum oleum. Alii vero non quaerunt gaudium conscientiae, sed gloriam hominum, et isti non
habent oleum.
Secundum Origenem per oleum sancta doctrina signatur; Cant. I, 2: oleum effusum nomen tuum. Oleum iustitiae
rectam doctrinam signat; Ps. Cxviii, 11: in corde meo abscondi eloquia tua.
Unde virgines dicuntur qui continentiam servant, qui faciunt misericordiam, qui gaudium interius quaerunt, qui
rectam doctrinam assumunt.
Sequitur de somno repentino.
Ponitur causa somni, et somnus.
Causa somni est mora. Quando enim aliqui expectant aliquem, et maxime de nocte, cito dormiunt. Unde per hoc
spatium signatur spatium inter adventum Christi in carne, et adventum ad iudicium; unde dicit moram autem
faciente sponso, dormitaverunt omnes, et dormierunt. Secundum omnes expositores exponitur de morte.
Sed quare dicitur mors somnus? hoc est propter spem resurrectionis. Sicut enim qui dormit, intendit evigilare, sic
qui dormit morte, intendit resurgere; I Thess. IV, 12: nolumus vos ignorare de dormientibus, ut non
contristemini, sicut et caeteri, qui spem non habent.
Sed quid est dormitio, et dormitatio? exponit Gregorius: dormitatio est proprie via ad somnum; unde per
dormitationem possumus intelligere longiorem vitam, per somnum mortem.
Secundum Origenem intelligitur de somno pigritiae; Prov. VI, 9: usquequo, piger, dormies, quando consurges de
somno tuo? unde moram autem faciente sponso, vel ad iudicium, vel ad mortem, dormitaverunt omnes, et
dormierunt; vix enim sunt aliqui qui longo tempore vivant quin torpescant. Vel qui totaliter negligunt, dormiunt;
qui vero aliquo modo aliqualiter desistunt a primo fervore, dormitant.
Tunc sequitur excitatio; secundo effectus; tertio petitio fatuarum virginum; quarto responsio sapientum.
Dicit ergo media nocte clamor factus est; ecce sponsus venit. De ista dicit Origenes aliter quam alii, et magis
secundum litteram. Alii omnes exponunt excitationem istam referendo ad finale iudicium; et secundum hoc iste
clamor erit tuba, vel vox Christi; I Thess. IV, 15: quoniam ipse Dominus in iussu et in voce Archangeli, et in
tuba Dei descendet de caelo; I ad Cor. XV, V. 52: canet tuba... Et mortui qui in Christo sunt resurgent primi.
Et quare media nocte? dicit Hieronymus quod Hebraeus dicit quod sicut Angelus in media nocte descendit ad
interficiendum primogenita Aegypti, sic venturus est Dominus in media nocte. Unde solebat esse consuetudo
apud eos, quod non dimittebatur populus usque ad mediam noctem. Augustinus dicit quod non est propter
rationem temporis, sed solum est propter occultationem; I ad thess. V, 2: dies Domini sicut fur de nocte.
Sed quid est quod dicit ecce sponsus venit, exite obviam ei? quia tunc omnes resurgent ei obviam; Io. V, 25:
venit hora, in qua omnes qui in monumentis sunt, audient vocem eius; Amos IV, 12: praepara te, Israel, in
occursum Dei tui. Origenes refert ad praesentem vitam. Et hoc quando homo detinetur inani gloria, et fit clamor
per praedicatorem, vel per internam inspirationem; tunc revertitur ad Christum; Is. XL, 9: exalta in fortitudine
vocem tuam qui evangelizas ierusalem.
Tunc sequitur effectus: tunc surrexerunt omnes virgines illae, et ornaverunt lampades suas. Ad litteram, facto
clamore per tubam, vel per vocem Christi, omnes resurgent. Unde Io. V, 25: omnes enim qui in monumentis
sunt, vocem eius audient.
Sed quid fecerunt? ornaverunt lampades suas. Sed quid est hoc? erit ne tempus? dicendum, quod ornare
lampades nihil aliud est quam dinumerare opera quae fecerunt, ut possint congruam rationem reddere. Unde
habebunt sollicitudinem quando audient vocem filii Dei, ut infra: quando vidimus te esurientem, et pavimus;
sitientem, et dedimus tibi potum? etc..
238

