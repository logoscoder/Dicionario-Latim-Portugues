quia omnis inclinatio appetitivae virtutis est in amore: ideo habemus mandatum quod colamus Deum in
dilectione; ad Rom. XIII, 10: plenitudo legis dilectio est; ad Eph. III, 17: in caritate radicati et fundati.
Secundo, ponit secundum mandatum secundum autem simile huic est: diliges proximum tuum sicut teipsum.
Voluit significare quod in mandatis est ordo. Et quae est causa? constat quod mandata sunt de actibus virtutum;
virtutes autem habent ordinem, quia una dependet ab alia, et sicut virtutes, sic et mandata.
Sed quare dicit quod est simile primo? quia quando diligitur homo, cum homo sit ad similitudinem Dei, diligitur
Deus in illo; ideo simile est primo mandato, quod est de dilectione Dei.
Sed quid intelligit nomine proximi, cum dicit diliges proximum? istud satis signatur in parabola Lc. X, 36, ubi
quaeritur, quis tibi videtur, quod fuerit eius proximus? et respondetur, qui fecit misericordiam in eum. Unde qui
debet facere misericordiam nobis, vel nos ipsi, sub nomine proximi continetur. Sed non est aliqua rationalis
creatura, cui non debeamus misereri, et e converso: et ideo sub nomine proximi continetur homo et Angelus.
Et quod dicit sicut teipsum, non intelligitur quantum teipsum, quia hoc esset contra ordinem caritatis; sed sicut
teipsum, idest eo fine quo teipsum, vel eo modo quo teipsum. Eo fine, quia te non debes diligere propter te, sed
propter Deum, sic etiam proximum.
Apostolus I Cor. X, 31: omnia in gloriam Dei facite. Item in eo quod teipsum diligis, diligis te in eo in quo vis
tibi bonum, et tale bonum, quod sit secundum te et legem Dei, et hoc est bonum iustitiae. Sic etiam et proximo
debes optare bonam iustitiam; unde debes eum diligere, vel quia iustus est, vel quia iustus fit. Item debes eum
diligere eo modo quo teipsum, quia cum dico diligo istum, dico volo bonum ei. Unde actus dilectionis cadit
super duo: vel super ipsum qui bonus est, vel super ipsum bonum, quod volo sibi; unde diligo istum, quia volo
ipsum esse bonum mihi. Unde aliquis diligit bona temporalia, quia scit ea bona esse sibi; aliqui vero diligunt
aliquid, quia bonum est in se: sic debes diligere teipsum, et etiam proximum.
Consequenter assignat rationem quare ista duo sint maxima mandata in his duobus mandatis universa lex pendet,
et prophetae.
Tota doctrina legis et prophetarum dependet ab his. Finis in appetibilibus se habet ut principium in speculativis:
procedit enim scientia a principiis ad conclusiones, et sic tota scientia ex principiis iudicatur, sicut et in omnibus
operabilibus totum dependet a fine. Quia ergo dilectio est finis; I ad tim. I, 5: finis praecepti est caritas; ideo ab
istis dependent omnia alia, et haec est expositio Augustini.
Origenes sic exponit: in his, idest in observantia istorum, dependet intellectus legis et prophetarum, quia qui haec
observat, meretur intelligentiam legis et prophetarum; Eccli. II, 10: qui timetis Dominum, diligite illum, et
illuminabuntur corda vestra. Ps.
Cxviii, 104: a mandatis tuis intellexi, propterea odivi omnem viam iniquitatis.
Congregatis autem Pharisaeis interrogavit eos Jesus. Postquam responderat eis, ipse voluit obiicere: et facit duo.
Primo ponitur interrogatio; secundo eius effectus, ibi nemo poterat ei respondere verbum.
Circa primum primo proponit interrogationem; secundo responsionem; tertio obiicit contra.
Dicit ergo congregatis autem Pharisaeis, interrogavit eos Jesus. Congregati autem erant ad tentandum; unde ponit
interrogationem quid vobis videtur de Christo, cuius filius est? haec quaestio difficillima erat et congrua.
Difficillima, quia habetur Is. LIII, 8: generationem eius quis enarrabit? erat etiam congrua, quia habebant
opinionem, quod esset purus homo, et non credebant ipsum esse Deum, quia sic non tentarent eum, quia
scriptum est Deut. VI, 16: non tentabis Dominum Deum tuum. Ideo ut ostendat se Deum dicit quid vobis videtur
de Christo? sequitur responsio dicunt ei: David. Christi enim erat duplex generatio: una secundum carnem, alia
secundum divinitatem, secundum quam est filius Dei patris, de qua dicitur Ps. II, 7: Dominus dixit ad me: filius
meus es tu etc.. Ideo ipsi respondent de generatione secundum carnem, cum dicunt David. Ier. XXIII, 5:
suscitabo David germen iustum. Et ad Rom. I, 3: qui factus est ei ex semine David secundum carnem. Et isti
insufficienter responderunt, quia insufficienter cognoscebant eum.
Tunc obiicit ut eis det intelligere aliam generationem quomodo ergo David in spiritu vocat eum Dominum,
dicens: dixit Dominus Domino meo: sede a dextris meis? Ps. Cix, 1. Habetur in lege quod pater maior est filio.
Non ergo filius Dominus est patris. Ergo vel Christus non est filius David, vel in eo est aliquid maius David, cum
vocet eum Dominum. Sed forte dicerent quod David fuit deceptus: quod removet, quia in spiritu hoc dicit, unde
spiritu sancto Dei locuti sunt homines, II Petri I, 21.
Possumus autem tria videre in auctoritate ista Psalmi. Primo praeeminentiam ad sanctos, aequalitatem ad patrem,
et dominium super rebelles.
Praeeminentiam ad sanctos, cum dicit dixit Dominus Domino meo. Dominus, scilicet pater, Domino, scilicet
filio: ipse enim filius habet dominium super omnes sanctos: nullus enim sanctus illuminatur nisi a lumine vero:
ipse autem est lumen verum; Io. I, 4: vita erat lux hominum. Si ergo ipse est, cuius participatione omnes sancti
lumen recipiunt, praeeminentiam habet ad omnes sanctos in eo quod dicitur: tecum principium in die virtutis
tuae, in splendoribus sanctorum etc.; unde ipse originaliter est splendor omnium sanctorum.
Item aequalitas patris tangitur, cum dicitur sede a dextris meis: non quod sint sedes locales, sed metaphorice,
quia honorabilior locus est sedere a dextris. Dicere enim est emittere verbum. Quod ergo dixit Dominus sede a
dextris meis quid est aliud, nisi quod generando me verbum, dedit mihi potestatem, aequalitatem et auctoritatem?
potest etiam exponi de temporalibus, idest in potioribus bonis, sed non est ad propositum.
212

