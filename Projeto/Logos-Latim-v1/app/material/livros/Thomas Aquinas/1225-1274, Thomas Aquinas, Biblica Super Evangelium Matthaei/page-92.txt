mansuetudinem, persecutores vero lupis propter rapacitatem; ipse enim Christus ovis fuit, de quo Is. LIII, 7:
quasi ovis ad occisionem ducetur. Et discipuli oves; ps.
Xciv, 7: nos autem populus eius, et oves pascuae eius.
Sed ut non credatis quod hoc non sit ex mea voluntate mitto vos in medio luporum; Io. XX, 21: sicut misit me
pater, ego mitto vos.
Et quare voluit sic Deus mittere ad pericula? hoc fuit ad manifestationem suae virtutis, quia si misisset aliquos
armatos, illud imputaretur violentiae eius, non virtuti Dei; ideo pauperes misit. Magnum enim fuit quod per
pauperes, et despectos, et inermes, tot fuerint conversi ad Dominum, sicut dicit apostolus I Cor. I, 26: non
multum potentes elegit et nobiles Deus; sed quae stulta sunt mundi elegit Deus etc..
Estote ergo prudentes sicut serpentes, et simplices sicut columbae. Hic ostendit quomodo se debeant habere. Et
quia duo mala poterant accidere: quia si apostoli consensissent eis, posset eis malum accidere; si contradixissent,
posset similiter; ideo ad duo monet eos: ad prudentiam videlicet, et simplicitatem.
Ad prudentiam, ut devitent mala illata; ad simplicitatem, ut non inferant mala.
Unde, quia mitto vos, estote prudentes.
Vult eos habere prudentiam serpentis.
Prudentia serpentis in hoc consistit quod semper vult defendere caput. Caput Christus est, quem servare iubet.
Unde II ad Tim., Ult., 7: bonum certamen certavi, cursum consummavi, fidem servavi. Item debent servare
caput, I Cor. XI, 3, quod est principium totius; Prov. IV, 23: omni custodia serva cor tuum. Item alia prudentia
est serpentis, quia quando veterascit, transit per foramen arctum, et expoliat vestem, sive pellem; sic nos
debemus facere in nostra conversatione.
Et dicit apostolus ad Col. III, 9: expoliantes veterem hominem cum actibus suis etc.. Item debemus habere
prudentiam serpentis in praedicatione; quia, sicut habetur Gen. III, 1 ss., propter astutiam serpentis Deiectum est
genus humanum, quia invasit fragiliorem sexum; item ostendit ei lignum.
Sic praedicatores debent peccatores convertere per magis aptos. Item debent suadere de ligno crucis, ut sicut ille
profecit in ligno ad malum, ita isti proficiant ad bonum.
Et simplices sicut columbae. Comparaverat autem eos ovi, quia non remurmurat, item non nocet; hic comparat
columbae, quia non habet iram in corde. Item simplices contra dolositatem, quae aliud gerit in corde, aliud in
ore, iuxta illud Ps. XXVII, 3: loquuntur pacem cum proximo suo, mala autem in cordibus suis. Contra tormenta
habere patientiam et simplicitatem. Prov. XI, 3: simplicitas iustorum diriget eos.
Post exponit pericula dicens cavete autem ab hominibus etc.. Et primo in generali; secundo in speciali.
Quia isti sunt simplices, possent credere quod mittebat eos in medio luporum, ita quod hoc diceret ad litteram;
ideo exponit cavete ab hominibus. Unumquodque enim debet denominari ab eo, quod principalius inest ei.
Unde videndum quid principalius movet in homine: si ratio, homo est; si ira, ursus vel leo est; si concupiscentia,
tunc non est homo, sed potius porcus, vel canis. Unde licet sint homines per naturam, tamen lupi sunt per
affectionem; in Ps. XLVIII, 13: homo autem cum in honore esset, non intellexit; comparatus est iumentis
insipientibus, et similis factus est illis etc.. Et alibi Ps. XXXI, 9: nolite fieri sicut equus et mulus, in quibus non
est intellectus.
Tradent enim vos etc..
Primo tangit quibus tradentur; secundo a quibus tradentur, ibi tradet autem frater fratrem etc.. Et primo ostendit
quod dictum est; secundo eos confortat, ibi cum autem tradent vos etc.. Et primo dicit quibus sunt tradendi;
secundo quid sequatur ex ista traditione, ibi et in synagogis suis flagellabunt vos.
Circa primum sic. Talis erat mos apud Iudaeos, quod si aliquis primo diceret, vel faceret contra legem, primo
vocabatur ad Concilium, et reprehendebatur; sed si secundo, cum reprehensione flagellabatur; sed si tertio, vel
occidebatur, cum esset eis potestas, vel occidendus tradebatur ei cui potestas inerat.
Et istud factum est, sicut dicitur Act. IV, 1 ss.
Et V, 16; ibi enim dicitur quod loquentibus apostolis ad populum, comminati sunt eis; et post hoc cum adhuc
loquerentur, caesis nuntiaverunt, quod non loquerentur, et tertio lapidaverunt stephanum, et Iacobum Herodi
tradiderunt. Ideo cavete, quia tradent vos in Conciliis suis; Ps. XXV, 4: non sedi cum Concilio vanitatis, et cum
iniqua gerentibus non introibo.
Et ad praesides et reges ducemini, ut ad Herodem, et multos alios. Sed magnam debetis habere consolationem,
quia propter me, scilicet quem diligitis. Augustinus: omnia quasi inania et quasi nulla facit amor. Item beati qui
persecutionem patiuntur propter iustitiam etc. Supra V, 10.
Et quid inde sequetur? hoc erit in testimonium illis, idest contra illos, idest Iudaeos et gentes. Quia enim tradent
vos in Conciliis, ideo hoc erit in testimonium contra illos.
Item quia ante reges et praesides, hoc similiter erit contra illos. Unde infra XXIII, 34: ecce ego mitto ad vos
sapientes et Scribas et ex illis occidetis, et flagellabitis in synagogis vestris etc..
Vel sic: in testimonium illis, scilicet Iudaeis et gentibus, quia mitto vos ad eos, testes fidei meae ad Iudaeos et
gentes; unde martyr idem est quod testis; quia per passionem vestram eritis testes passionis meae; Act. I, 8: et
eritis mihi testes in ierusalem, et in omni Iudaea, et Samaria, et usque ad ultimum terrae etc..
Cum autem tradent vos, nolite cogitare quomodo aut quid loquamini etc..
92

