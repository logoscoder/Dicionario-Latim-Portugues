Notandum quod ad audiendum aliquem alium requiritur attentio, per quam homo ad interiora revocetur, et in se
congregetur.
Et hoc facit, cum dicit et convocatis eis, quia oportet quod ad ipsum congregemur; Ps. XXXIII, 6: accedite ad
eum, et illuminamini. Secundo necessaria est diligentia in audiendo, ideo dicit audite; Prov. I, V. 5: audiens
sapiens sapientior erit. Item requiritur intellectus, unde dicit et intelligite; Ps. Xciii, 8: intelligite, insipientes in
populo, et stulti, aliquando sapite.
Consequenter proponit altissimam doctrinam, quae est perfectio moralis vitae. Unde notandum quod aliquid
immutatur ab exteriori, ut aqua calefit ab igne: aliquid ab interiori, ut homo mutatur per peccatum.
Quantumcumque enim moveatur exterius, non est peccatum nisi consentiat homo interius; iob XXXVII, 9: ab
interioribus provenit tempestas.
Unde primo ostendit quod non ab exterioribus, secundo quod ab interiori.
Dicit ergo non quod intrat in os coinquinat hominem.
Contra, illud obiicitur quod habetur per veterem legem; habetur enim Lev. XI, quod multa cibaria prohibentur,
unde homines fiebant immundi.
Respondet Augustinus contra faustum dicens, quod aliquid dicitur immundum dupliciter.
Uno modo secundum naturam suam: et sic nulla sunt immunda, secundum illud I ad Tim. IV, 4: omnis creatura
Dei bona est, et nihil reiiciendum quod cum gratiarum actione percipitur. Item aliquid potest esse immundum
secundum significationem. Et sic potest aliqua res esse signum immunditiae et munditiae: ut si accipiamus
porcum et agnum in sua natura, utrumque est bonum; tamen sua significatione porcus significat immunditiam,
agnus innocentiam: ideo quantum ad significationem unum est mundum, aliud immundum.
Et quia ante adventum Christi erat tempus, in quo vivebant sub figuris, quia non adhuc patebat veritas, ideo illae
observantiae erant servandae, et cadebant sub praecepto.
Sed quia in adventu Christi veritas manifestabatur, cessabat figura; ideo etc..
Sed iterum restat alia quaestio, quia habetur Act. XV, 20, quod apostoli praeceperunt, quod conversi abstinerent
a suffocato et sanguine. Ergo videtur quod veritate manente, debeant teneri illae observantiae.
Antiqui dixerunt quod istud ad litteram intelligendum est, quod adhuc ab istis abstinendum est, quia immunda
sunt. Sed hoc nihil est, quia contradicit auctoritati apostoli ad titum I, 15: omnia munda mundis. Aliqui dixerunt
quod istud partim ad litteram intelligendum est, partim moraliter: quod enim dicitur de fornicatione, illud ad
litteram prohibuerunt; quod autem a sanguine, hoc intelligendum est, quod sanguis innoxius non effunderetur;
quod vero dicitur de suffocato, sic intelligendum erat, ut nullus alii calumniam inferret.
Sed non debet sic intelligi, quamvis sit expositio vera. Versabatur enim quaestio, utrum gentiles conversi
tenerentur ad ista quae prohibuerunt apostoli. Ideo oportet intelligi secundum quod Iudaeis erat consuetum.
Ideo aliter dicendum est, quod apostoli aliquid considerabant, et prohibebant, vel quia secundum se illicitum, vel
quia occasio scandali; unde fornicationem quasi illicitam prohibuerunt; sanguinem autem ne scandalum aliis
facerent, ut scilicet scandalum tolleretur.
Et hoc sonant verba apostoli I ad Cor. VIII, 9: videte autem ne haec licentia vestra offendiculum fiat infirmis.
Item si obiicitur: ponatur quod aliquis in Quadragesima comedat carnes, nonne coinquinatur? dicendum quod
non ex cibo, sed ex violatione praecepti; Rom. XIV, 17: regnum Dei non est esca et potus.
Sed quod procedit ex ore, hoc coinquinat hominem. Hic videtur tangere solum peccata quae ex ore procedunt, et
haec coinquinant; Lc. XIX, 22: ex ore tuo te iudico, serve nequam. Et supra VII, 2: ex ore tuo iudicaberis.
Sed dicendum, quod proprium officium oris est dicere. Est autem duplex dicere, exterius ore corporali, et interius
ore mentis, de quo Ps. XIII, 1: dixit insipiens in corde suo: non est Deus. Sic ergo per os potest intelligi os
cordis, scilicet mens hominis, et sic omne peccatum est ex ore; quia numquam est peccatum nisi ex proposito
mentis. Sic ergo quod procedit ex ore, scilicet cordis, hoc coinquinat, quia peccatum adeo est voluntarium, quod
si non sit voluntarium, non est peccatum.
Tunc accedentes discipuli eius etc.. Hic instruit de scandalo vitando, et de principali quaestione, ibi respondens
autem Petrus.
Circa primum duo.
Primo ponitur quaestio discipulorum; secundo Christi responsio.
Hic intelligendum quod Pharisaei et discipuli audierunt hoc verbum, in quo intelligebant, quod omnes suas
traditiones subverteret, non autem praecepta Domini; ideo abominantes nihil dixerunt, sed turbationem
habuerunt: ideo discipuli dixerunt scis quia Pharisaei, audito verbo hoc, scandalizati sunt? hoc verbum
scandalum, frequenter invenitur in Scripturis; unde videndum quid significet.
Scandalum in Graeco idem est quod offendiculum, ut lapis in via; unde offendiculum dicitur, ubi est occasio
ruinae. Sed aliquando aliquis scandalizat active, aliquando passive.
Active scandalum dicitur, quando est aliquod factum, quod est non solum in se malum, sed etiam aliis
offendiculum: ideo scandalum dicitur dictum, vel factum minus rectum praebens occasionem ruinae. Et non dicit
cogitatum, quia oportet quod sit patens. Item non dicit malum, sed minus rectum, quia oportet quod habeat
speciem mali; I Thess. V, 22: ab omni specie mali abstinete vos. Item est scandalum passivum, ut si aliquis
bonum verbum dicat, vel oret, alius scandalizetur, et accipit sibi occasionem ruinae: unde Dominus non
147

