Docet nos Dominus magnam curialitatem, quia noluit ioannem laudare discipulis suis praesentibus, sicut nec
aliquem in sua praesentia, sicut habetur Prov. XXVII, 2: laudet te alienus, et non os tuum: extraneus, et non labia
tua. Quia si bonus est qui laudatur, erubescit; si malus est, adulatur. Coepit Jesus dicere ad turbas: quid existis in
desertum videre? numquid existis ad videndum arundinem? non. Sed existis videre hominem firmum. Arundo
autem de facili movetur; unde animus cito mutabilis ventus reputatur.
Ad Ephes. IV, 14: ut non simus iam parvuli fluctuantes, et circumferamur omni vento.
Item non est levis pro aliquo commodo. Sed quid existis videre? omnes enim divitiae ad aliquam utilitatem
pertinent corporis, et hoc vel in cibo, vel in vestitu: et constat quod in nullo horum facit vim.
Non est ergo credendum quod pro aliquo commodo hoc dicat; unde dicit quid existis videre? hominem mollibus
vestitum? et quare non facit mentionem de cibo? quia non poterat esse dubium. Vestiebatur autem de pilis
camelorum. Unde qui mollibus vestiuntur, non sunt in deserto, sed in domibus regum.
Aliter exponitur secundum chrysostomum.
Aliqui ex natura leves fiunt, aliqui ex deliciis, ut Os. IV, 11: fornicatio, et vinum, et ebrietas auferunt Cor.
Primum amovet per prius dictum: secundum per hoc quod dicit mollibus vestitum; ideo non est inconstans ex
deliciis vitae.
Sed hic potest fieri quaestio de deliciis vestitus, utrum sit peccatum; quia si non est peccatum, non imputaretur
illi diviti, qui quotidie induebatur purpura et bysso, Lc. XVI, 19.
Respondet Augustinus, quod talia non sunt consideranda, sed affectus utentis: quilibet enim debet indui ad
modum simul conviventium, ideo magis enucleanda est consuetudo.
Nam in aliquibus terris omnes, aut plures induuntur serico. Unde aliqui strictius induunt, aliqui latius, et utroque
modo distinguitur: si restrictius, aut intentione bona, et hoc est bonum: aut propter vanam gloriam, et hoc
malum. Si latius, aut propter superbiam, et hoc malum: aut propter significationem, ut pontifex et sacerdos, et
hoc bonum.
Mystice per homines qui mollibus vestiuntur, significantur adulatores: ille enim mollibus vestitur, qui verbis
blandis molitur, ut in ore homines superbi quaerant gloriam. Et Prov. XXIX, 12: princeps qui libenter audit verba
mendacii, omnes ministros habet impios.
Sed dicerent: non est inconstans, sed humano spiritu loquitur, ideo hoc amovet sed quid existis videre?
prophetam etc..
Unde testimonium perhibet quod non humano spiritu, sed prophetico loquebatur. Unde primo ostendit eum esse
prophetam; secundo plusquam prophetam.
Fuit enim propheta, ut habetur Lc. I, 76: et tu, puer, propheta altissimi vocaberis etc.. Item extollit eum super
prophetas dicens dico vobis: etiam plusquam prophetam: et hoc quantum ad tria. Primo, quia prophetae est futura
praedicere; iste autem non solum futura, sed etiam praesentia ostendit dicens: ecce agnus Dei, ecce qui tollit
peccatum mundi. Item non dicitur solum propheta, sed etiam baptista, ut supra cap. III. Item praecursor, ut
habetur Lc. I, V. 76: praeibis enim ante faciem Domini parare vias eius. Item quantum ad modum: miraculosius
enim egit, quam propheta, quia iste ex utero prophetavit, alii non, ut habetur Lc. I, 44: ecce enim ut facta est vox
salutationis tuae in auribus meis, exultavit infans in gaudio in utero meo.
Hic est enim de quo scriptum est. Hic probat Dominus excellentiam ioannis.
Et primo per auctoritatem; secundo per specialia eius privilegia, ibi amen dico vobis etc..
Dicit ergo: dixi quod est plusquam propheta, de quo habetur Mal. III, 1: ecce ego mitto Angelum meum, qui
praeparabit viam tuam ante te etc.. In hac auctoritate ponuntur excellentiae ioannis, quia primo vocat eum
Angelum: Angelus enim est supra prophetam, quia sicut sacerdos est medius inter prophetam et populum, sic
propheta inter Angelos et sacerdotes. Angelus autem inter Deum et prophetas; unde zacharias dicit: Angelus qui
loquebatur in me, Zach. I, 9. Angelus est nomen officii, non naturae; unde ioannes Angelus dicitur ex officio.
Differentia est enim inter Angelum et prophetam, quia Angeli manifeste vident, unde habetur inf. XVIII, 10, ubi
dicitur: dico enim vobis, quia Angeli eorum semper vident faciem patris mei qui in caelis est. Angeli semper
vident faciem Dei, prophetae vero non. Unde sicut Angeli semper vident faciem patris, sic ioannes specialiter
Christum vidit: et ideo quia specialiter, ideo dicit meum.
Item dicit ante faciem meam. Quando rex vadit, praecedunt multi, sed magis familiares praecedunt faciem suam;
sic ioannes honorabilior dicitur, quia missus ante faciem eius: tanto enim honorabilior, quanto propinquior.
Item iste praeparabat viam, quia baptizabat; unde dicit qui praeparabit viam ante te.
Amen dico vobis etc.. Supra commendavit Dominus ioannem per auctoritatem prophetae; nunc intendit eum
commendare propriis verbis, et auctoritatem prophetae exponit: et tria facit.
Primo commendat ipsum quantum ad differentiam omnis ordinis et status.
Et primo secundum differentiam caelestium et terrestrium; secundo quantum ad differentiam legis et evangelii;
tertio quantum ad differentiam praesentis saeculi et futuri.
Et primo ostendit eum excellentem inter terrestres; secundo ostendit eum minorem inter caelestes, ibi qui autem
minor est in regno caelorum, maior est illo.
Dicit ergo: dictum est quod ioannes est Angelus, et, ut in summa breviter comprehendam dico vobis: inter natos
mulierum non surrexit maior. Proprie locutus est cum dixit surrexit, quia omnes nascuntur filii irae, ut habetur ad
101

