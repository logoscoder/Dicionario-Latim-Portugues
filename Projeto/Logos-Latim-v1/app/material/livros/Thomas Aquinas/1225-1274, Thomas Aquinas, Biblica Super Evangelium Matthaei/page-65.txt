Sed contra hoc obiicit Augustinus de Paulo, quia dicit: in fame, et siti, et nuditate laboravi.
Et respondet quod sicut medicus aliquando abstrahit cibum et potum infirmo, ut curet eum, sic Dominus, qui
habet providere, permittit hominem pati, vel ut curetur, si curanda sunt aliqua, vel ut alii exemplum recipiant.
Nolite ergo solliciti esse in crastinum.
Sed hoc non videtur, quia nullus tenetur ad maiorem perfectionem, quam Christus et apostoli. Sed Christus
habuit loculos: apostoli etiam congregabant.
Augustinus exponit sic in crastinum, idest futurum, cogitando nimis de temporalibus, scilicet ibi finem ponendo,
vel etiam superflua congregando. Vel, secundum Hieronymum nolite solliciti esse in crastinum, verum est de his
quae ad Deum pertinent, faciendo quae in nobis sunt: non enim debemus dimittere laborare, si timeamus de
pluvia, vel huiusmodi quae ad Deum pertinent. Vel sic. Nolite illam sollicitudinem quam debetis in futuro
habere, accipere in praesenti, sicut tempore messium accipere curam de vindemiis non est competens.
Quare? sufficit enim diei malitia sua, idest tribulatio et angustia, quam habet homo in die, sufficere debet ei; non
autem accipere eam quam debet habere in futuro etc..
|+7 Capitulus 7
|#1 Lectio 1
Implevit legem quoad praecepta et quoad promissa, nunc quoad iudicia.
Primo ergo ordinat ut non sit temerarium iudicium, et dicit nolite iudicare etc., idest ex amaritudine odii; Amos
VI, 13: convertisti iudicium in amaritudinem. Vel sic. Nolite, quantum ad ea quae nostro iudicio non sunt
commissa. Domini est iudicium, nobis commisit iudicare de exterioribus, de interioribus vero sibi retinuit. Nolite
ergo iudicare de eis; I Cor. IV, 5: nolite iudicare ante tempus; Ier. XVII, 9: pravum est cor hominis, et quis
cognoscet illud? nullus enim debet iudicare de aliquo quod sit malus homo: dubia enim in meliorem partem
interpretanda sunt.
Item iudicium debet esse congruum quantum ad personam iudicantis. Unde si es in eodem peccato, vel maiori,
non debes iudicare; ad Rom. II, 1: in quo enim iudicas alterum, teipsum condemnas. Item non prohibetur
praelatis, sed subditis: unde non debent iudicare nisi subditum.
Sed chrysostomus: nolite iudicare etc., idest nolite iudicare vosmetipsos vindicando.
Unde si remittitis, non inde iudicabimini; immo ratione huius misericordiae misericordiam consequemini.
Sequitur ratio in quo enim iudicio iudicaveritis, iudicabimini; idest, pro quo iudicio iudicaveritis, iudicabimini;
Ps. VII, 17: convertetur dolor eius in caput eius etc.. Et infra XXVI, 52: qui percusserit gladio, gladio peribit.
Vel sic. Timere debent qui iudicant, ne hoc iudicio Dominus permittat eos puniri, ut in Is. XXXIII, 1: vae tu qui
praedaris, nonne et tu praedaberis? in qua mensura etc.. Hic ponit rationem sub similitudine iudicii; iudex enim
est sicut regula animata: cum enim vis aequare duo, defers ad regulam, et quod superabundat de uno, resecas; sic
si aliquis habeat de alieno plusquam debeat habere, id resecat, et reddit unicuique quod suum est, idest pro ista
mensura remetietur nobis.
Sed obiicitur. Aliquis peccat temporaliter, et inde punitur aeternaliter; videtur quod non sit aequum iudicium.
Dico quod in peccato duo sunt consideranda: duratio et offensa; et in offensa duo, scilicet aversio et conversio.
Ex parte conversionis culpa finita est; ex parte aversionis, infinita, quia avertitur a Deo qui est infinitus.
Cum ergo avertat se ab infinito, infinite puniri debet.
Item ex parte durationis est duo considerare, scilicet actum et maculam. Actus momentaneus est, macula infinita,
idest aeterna; ideo infinite, idest aeternaliter, puniri debet.
Unde si a Daemonibus posset deseri macula, possent liberari a culpa et poena. Similiter a parte poenae est
acerbitas, et haec est finita.
Item duratio, et haec est infinita.
Quid autem vides festucam in oculo fratris tui, et trabem in oculo tuo non vides? hic dicit quod non debet esse
iudicium inordinatum: inordinatum enim est quando ab aliquo incipit, non plene examinata causa, aut gravitate
delicti. In iudicando enim duo sunt necessaria: cognitio causae et iudicium.
De primo iob XXIX, 16: causam quam nesciebam, diligentissime investigabam etc.. Quid autem vides festucam,
leve peccatum, in oculo, idest in conscientia fratris, trabem autem, idest grave peccatum, in oculo tuo non vides?
per trabem et festucam docet considerare quantitatem peccatorum: saepe enim qui gravia peccata committunt,
reprehendunt eos qui levia, sicut contingit in iudicandis religiosis.
Cum aliqui qui gravia faciunt, quae vident levia, in religiosis iudicant gravia; sed absorbentur illa sicut una gutta
aquae in multitudine vini.
Item contingit quod aliquis ex infirmitate peccet leviter, et aliquis iudex malus et male affectus, qui vellet punire
illum ex odio, considerat festucam in oculo illius, non autem trabem in oculo suo. Quomodo ergo, idest qua
fronte dicere potes: frater, sine eiiciam festucam de oculo tuo? verecundari debes.
Chrysostomus: quo animo diligit homo magis alium quam se? si enim corrigis eum animo correctionis, prius
corriges te; sed hoc facis odio, vel inani gloria; ideo etc..
Sed quaeritur utrum qui in peccato mortali est, possit alium corrigere.
65

