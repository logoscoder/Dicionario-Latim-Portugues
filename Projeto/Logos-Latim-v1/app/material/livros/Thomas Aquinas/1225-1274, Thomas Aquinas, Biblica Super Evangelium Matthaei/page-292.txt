Dicit ergo euntes ergo docete omnes gentes. Et hoc sic sequitur; quasi dicat: data est mihi omnis potestas a Deo,
quod non solum Iudaei, sed etiam gentes convertantur ad me; ideo quia tempus est euntes docete omnes gentes.
Io. XX, 21: sicut misit me pater, et ego mitto vos. Et Lc. XXII, 29: ego dispono vobis sicut disposuit mihi pater
meus regnum. Et dicit euntes ergo docete; quia hoc est primum, in quo debemus instrui, scilicet in fide, quia sine
fide impossibile est placere Deo, ad Hebr. XI, 6. Et ex hoc inolevit in ecclesia, quod primo catechizat
baptizandos, idest instruit in fide. Et, potestate accepta, mittit ad omnes gentes; et hoc est quod dicit docete
omnes gentes. Is. XLIX, 6: dedi te in lucem gentium, ut sis salus mea usque ad extremum terrae.
Et postquam docti sunt de fide, dat officium baptizandi. Baptizantes eos etc.
Quasi diceret: qui ad dignitatem promovetur, oportet quod primo notificetur ei dignitas, ut ei post reverentia
habeatur. Ad Gal. III, 27: quicumque in Christo baptizati estis, Christum induistis.
Sed quae est forma baptismi? in nomine patris, et filii, et spiritus sancti.
In Christo duo sunt, humanitas et divinitas.
Humanitas est via, non finis; Io. XIV, 6: ego sum via, veritas, et vita: veritas, tamquam finis contemplativae:
vita, tamquam finis activae.
Non volo quod in via, scilicet in humanitate, maneatis, sed ulterius transeatis ad divinitatem.
Ideo oportebat quod duo signarentur, humanitas et divinitas. Per baptismum humanitas; ad Rom. VI, 4:
consepulti enim sumus cum illo per baptismum in mortem? et per formam verborum, divinitas ita quod
sanctificatio est per divinitatem. Et ideo dicit in nomine patris, et filii, et spiritus sancti.
Et ratio est, quia per baptismum fit regeneratio, et in regeneratione tria requiruntur. Primo, cui fiat; secundo, per
quem; tertio, quo.
Cui, scilicet Deo patri, ut dicit apostolus Rom. VIII, 29: quos praescivit, hos et praedestinavit conformes fieri
imaginis filii sui.
Et Io. I, 12: dedit eis potestatem filios Dei fieri his qui credunt in nomine eius. Per quem, quia per filium; Gal.
IV, 4: misit Deus filium suum... Ut adoptionem filiorum reciperemus, quia per adoptionem ad naturalem filium
sumus filii. Item quo, quia accepimus donum spiritus sancti; ad Rom. VIII, 15: non accepistis spiritum servitutis
iterum in timore, sed accepistis spiritum adoptionis filiorum Dei.
Ideo oportuit fieri mentionem de patre, filio et spiritu sancto. Et ista in baptismo Christi fuerunt, quia fuit filius
per quem, pater a quo, et spiritus sanctus in columba.
Et dicitur in nomine, idest in invocatione nominis, vel in virtute nominis, quia virtutem habet; Ier. XIV, 9: tu
autem in nobis es, Domine, et nomen tuum invocatum est super nos, ne derelinquas nos. Item dicit in nomine,
non in nominibus, et confunduntur haereses, quae non ponunt distinctionem in hoc quod dicit in nomine patris, et
filii. Sed confunditur Arius per hoc quod in singulari dicit in nomine.
Notandum quod in primitiva ecclesia baptizabatur in nomine Christi, et hoc ut redderetur nomen venerabile. Sed
numquid modo sufficeret? credo quod non, quia expressa requiritur invocatio trinitatis. In Christo continetur
implicite trinitas.
Sic ergo inducit ut eos instrueret ad baptismum.
Sed contra apostolus dicit, quod non misit eum Deus baptizare, sed evangelizare, sed baptizare per alios, sicut
Christus non baptizabat, sed discipuli eius.
Docentes eos servare omnia quaecumque mandavi vobis. Sed numquid sufficit ad salutem credere et baptizari?
non; immo etiam requiritur instructio morum; ideo dicit docentes servare omnia quaecumque mandavi vobis. Ps.
Cxviii, 4: tu mandasti mandata tua custodiri nimis. Et dicit quae mandavi, non quae consului. Unde supra X, 27:
quae vobis dico, omnibus dico.
Tunc ponit tertium et ecce ego vobiscum sum omnibus diebus usque ad consummationem saeculi. Hic promittit
auxilium; quare respondet dicentibus: tu mandas quod doceamus omnes, non sumus sufficientes. Non timeatis,
quia ego vobiscum sum.
Et notate quod sicut mandatum ponitur transire in omnes, sic et auxilium; quia promittit apostolis et aliis simile
exequentibus: unde ipse ad patrem orans dicit: non pro eis autem rogo tantum, scilicet discipulis, sed et pro his
qui credituri sunt per verbum eorum in me. Unde omnibus communiter promittit; Io. XIV, 12: qui credit in me,
opera quae ego facio, et ipse faciet et maiora horum faciet.
Item per omne tempus; unde dicit omnibus diebus usque ad consummationem saeculi.
Non sic dicit, ut quasi post non sit nobiscum, nisi usque ad consummationem saeculi, sed quia tunc erimus per
consummationem in gloria; Apoc. XXI, 3: ecce tabernaculum Dei cum hominibus, et habitabit cum eis. Et ipsi
populus eius erunt, et ipse Deus cum eis erit eorum Deus. Unde etiam Is. VII, 14 dicitur quod vocabitur nomen
eius emmanuel, quod interpretatur nobiscum Deus, usque ad consummationem saeculi; quasi dicat: generatio
fidelium fortior est quam mundus. Non enim peribit mundus, donec omnia fiant, idest ecclesia fidelium
consummetur, et compleatur numerus electorum a Deo in vitam aeternam, cui est honor et potestas per infinita
saecula saeculorum. Amen.

292

