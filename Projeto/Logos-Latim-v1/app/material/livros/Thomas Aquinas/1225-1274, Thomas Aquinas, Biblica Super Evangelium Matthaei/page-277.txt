Sic enim ioseph ex invidia traditus est a fratribus, Gen. XXXVII, 28.
Sedente autem eo pro tribunali, misit ad eum uxor eius. Supra posuit evangelista unam causam, quare Pilatus
nitebatur dimittere eum, hic autem ponit aliam causam, scilicet admonitionem uxoris. Et primo ponitur
admonitio; secundo causa admonitionis, ibi multa enim passa sum hodie per visum propter eum.
Sedente autem eo pro tribunali.
Sicut dicit quaedam Glossa, tribunal est sedes iudicum. Prov. XX, 8: rex qui sedet in solio iudicii dissipat omne
malum intuitu suo.
Cathedra proprie doctorum; supra XXIII, 2: super cathedram Moysi sederunt Scribae et Pharisaei. Et dicitur a
tribunis, quia primo tribuni electi sunt a Romanis ad facienda iudicia.
Et dicit pro tribunali: et est iste modus loquendi Graecus. Aliquando enim pro accipitur pro ante; sicut, exercitus
est pro castris, idest ante castra. Aliquando pro in; unde pro tribunali, idest in tribunali.
Misit ad eum uxor eius dicens. Erat ista mulier gentilis, et signat ecclesiam gentilium, quae suscepit Christum, ut
I ad Cor. I. Nihil tibi et iusto illi, idest non pertinet ad te iudicare, immo ipse debet esse iudex tuus; act. X, 42:
qui constitutus est iudex vivorum et mortuorum.
Multa enim passa sum hodie per visum propter eum. Hic ponitur causa.
Et est modus loquendi talis: quando enim abstrahitur quis a sensibus, aliqua secundum imaginationem apparent,
et consuetum est quod visio refertur ad id quod apparet, cum sit alienatio a sensibus: hoc autem fit aliquando in
vigilia, aliquando in somno. Quando in vigilia, visio dicitur; unde Num. XII, 6 dicitur: si quis fuerit inter vos
propheta Domini, in visione apparebo ei, vel per somnium loquar ad illum. Hic autem ponitur propheta pro
utroque.
Notandum quod huius causa quandoque corporalis intrinseca est, ut quando superabundat sanguis, fit apparitio
corporum rubeorum, et sic de aliis. Aliquando ex causa extrinseca, ut ex frigore somniat aliquis quod sit in nive.
Aliquando autem fit a causa spirituali, et hoc vel a Deo per bonum Angelum; et de hoc iob XXXIII, 15: per
somnium in visione nocturna aperit aures vivorum. Et haec vera sunt, et veritatem habentia; non tamen multum
debet confidere; Eccli. XXXIV, 7: ne dederis in illis cor tuum, multos enim errare fecerunt somnia. Aliquando
fiunt a Daemonibus, qui possunt imprimere in phantasiam, quia est virtus corporalis: unde divinationes et
huiusmodi prohibentur in lege; Deut. XVIII, V. 10: non inveniatur in te qui somnia observet, vel auguria etc..
De hac visione possumus dicere quod facta est a Deo per bonos Angelos; vel a diabolo, quia erat ad
impediendum passionem: quia in passione erat peccatum occisionis. Et sic fiebat per Angelos bonos; sed ex
passione sequitur fructus, ideo diabolus iam percipiens eum esse Deum, et timens per passionem potestatem
amittere, sicut in mente Iudae posuerat ut eum traderet, sic et modo voluit impedire, non quia vellet impedire
peccatum, sed potius passionis fructum.
Tunc ponit studium Iudaeorum volentium occidere Christum principes autem sacerdotum et seniores
persuaserunt populis ut peterent barabbam. In utroque enim se ostendunt abominabiles, quia principes qui alios
corrigere deberent; Prov. XVII, 15: qui iustificat impium abominabilis est. Similiter eo quod seniores; Dan. XIII,
5: egressa est iniquitas a senioribus populi.
Respondens autem praeses ait illis. Hic ponit conatum, quo conabatur Pilatus dimittere eum. Et primo ostendit
quibus verbis egerit ad liberationem; secundo quibus factis, ibi videns autem Pilatus quia nihil proficeret.
Tribus modis est conatus liberare eum. Primo ex comparatione; secundo ex dignitate; tertio ex innocentia.
Ex comparatione, quia comparavit eum malo actori, respondens scilicet petitioni populi, vel istis principibus qui
instigabant eum quem vultis vobis de duobus dimitti? at illi dixerunt: barabbam. Quod et populo improperat
Petrus, Act. III, 13, dicens de Christo: quem vos quidem tradidistis, et negastis ante faciem Pilati, iudicante illo
dimitti. Vos autem sanctum et iustum negastis, et petistis virum homicidam donari vobis etc..
Dicit ergo Pilatus: quid ergo faciam de Jesu, qui dicitur Christus? hic allegat dignitatem quid faciam de Jesu,
quasi dicat: iniuriosum erit vobis, si illum occidatis, qui dicitur Christus. Sed isti vereri non potuerunt: immo
dicunt omnes crucifigatur: haec enim erat mors turpissima. Ideo completur quod dicitur Sap. II, 20: morte
turpissima condemnemus eum; Is. III, 8: lingua eorum et adinventiones eorum contra Dominum.
Ait illis praeses: quid enim mali fecit? hic allegat innocentiam eius, intendens eum liberare, quasi utens illo quod
dicitur ier. II, 5: quid invenerunt patres vestri in me iniquitatis? et Io. VIII, 46: quis ex vobis arguet me de
peccato? at illi magis clamabant: crucifigatur. Unde flecti non poterant, secundum illud Ier. VIII, 5:
apprehenderunt mendacium, et noluerunt reverti. Unde pertinaces erant in malitia.
Videns autem Pilatus quod nihil proficeret. Hic intendit liberationem eius per factum; et primo ponitur factum;
secundo populi obligatio ad poenam.
Dicit videns autem Pilatus quia nihil proficeret.
Per hoc dat intelligere quod multa alia dixerat, et quod nihil proficiebat. Accepta autem aqua lavit manus suas.
Haec erat consuetudo quod quando quis volebat se ostendere innocentem, lavabat manus, sic et iste; unde dixit
ego innocens sum a sanguine iusti huius etc.. Secundum hunc modum habetur in Ps. XXV, 6: lavabo inter
innocentes manus meas. Et vere ipse fuisset innocens, si in sua sententia permansisset, unde vocat eum iustum.
Vos videritis, idest quid vobis accidere debeat. Unde Io. XVIII, 31 dicitur: accipite eum vos, et secundum legem
vestram iudicate eum.
277

