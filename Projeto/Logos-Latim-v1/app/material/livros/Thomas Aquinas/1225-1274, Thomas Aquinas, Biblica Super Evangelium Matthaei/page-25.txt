Consequenter confirmatur veritas.
Unde et tu, bethlehem, etc..
Ex ista prophetia duo possemus considerare: magi enim aliquid annuntiabant, et aliquid quaerebant. Et ex ista
prophetia ostenditur utrumque: quia quantum ad primum dicit et tu bethlehem; quantum ad secundum dicit ex te
enim exiet dux.
Et ita confirmatur nativitas Christi duplici testimonio, scilicet stellae et prophetiae, quia in ore duorum vel trium
testium est veritas; Deut. XIX, 15: in ore duorum aut trium testium stabit omne verbum.
Et nota, quod quando erant omnes infideles, data sunt signa corporalium; quando iam erant fideles, data est
prophetia; I cor. XIV, 22: itaque linguae in signum sunt non fidelibus, sed infidelibus; prophetiae autem non
infidelibus, sed fidelibus.
Et sciendum quod Iudaei dupliciter defecerunt in prolatione prophetiae.
Quia ibi dicitur et tu, bethlehem ephrata, et iterum quia non est ibi, nequaquam minima es.
Et potest assignari duplex ratio quare mutaverunt.
Uno modo potest dici, quod hoc fecerunt ex ignorantia. Alio modo potest dici quod isti usi sunt scienter aliis
verbis. Et dicunt sententiam. Quia cum Herodes esset alienigena, non intellexisset auctoritatem prophetae, et
ideo dixerunt illud quod notum erat Herodi. Unde dicunt: terra Iuda, et nequaquam minima es, idest tu non es
minima inter millia hominum Iuda; vel in principibus Iuda, idest inter principales civitates Iuda. Ex te enim exiet
dux qui regat populum meum Israel. De isto duce habetur Dan. IX, 25: usque ad Christum ducem; et Ps. XXX,
5: dux mihi eris: regit enim populum Israel non solum carnaliter, sed etiam spiritualiter; Rom. XI, 1: numquid
Deus repulit populum suum? etc.. Ps. Lxxix, 2: qui regis Israel, intende, qui deducis velut ovem ioseph.
Et nota quod truncant caudam auctoritatis, scilicet et egressus eius sicut ab initio, a diebus aeternitatis. Per quod
insinuatur quod non debebat esse rex terrenus, sed caelestis; quod si scivisset Herodes, non fuisset impius.
Unde fuerunt causa necis illorum. Item ex illa etiam cauda patet esse falsam interpretationem Iudaeorum, qui
exponunt de zorobabel: quia non convenit ei et egressus eius ab initio a diebus aeternitatis. Item non in Iudaea,
sed in Babylone natus est.
Consequenter inquiritur de persona nati, cum dicit tunc Herodes, clam vocatis magis, diligenter didicit ab eis
tempus stellae quae apparuit eis.
Et primo ponitur inquisitio; secundo inventio inquisiti, ibi invenerunt eum etc.; tertio veneratio inventi, ibi et
procidentes adoraverunt eum.
Ad inquirendum personam ex duobus moti sunt: ex persuasione Herodis, et ex ductu stellae. Unde circa primum
ponitur exhortatio; secundo studium magorum in mutatione stellae, ibi qui cum audissent regem abierunt.
Circa primum tria ponuntur: primo enim inquirit tempus; secundo annuntiat locum, ibi et mittens illos in
bethlehem; tertio iniungit officium inquisitionis, ibi ite, et interrogate diligenter de puero.
Dicit ergo tunc Herodes. Ubi considerandum quod Iudaei sciebant locum, sed non tempus. Unde confutantur a
Domino, Lc. XIX, 44: eo quod non cognovisti tempus visitationis tuae, et Is. I, 3: cognovit bos possessorem
suum, et asinus praesepe Domini sui; Israel autem me non cognovit, et populus meus non intellexit. Ergo
inquiritur tempus. Et dicit chrysostomus quod per biennium ante apparuit istis stella. Alii autem quod in ipsa die
nativitatis.
Annuntiat locum, ibi et mittens.
Iungit officium inquisitionis, ibi ite, et interrogate etc.. Et admonet duo: et ad hoc quod impleant praemittit
tertium.
Quantum ad primum dicit ite etc.. Et quaerit insidiose ad occidendum, sicut illi quibus dicitur Io. VII, 34:
quaeretis me, et non invenietis.
Quantum ad secundum dicit sic cum inveneritis renuntiate mihi. Et hoc propter malum etiam dicebat; Eccli. XIII,
14: ex multa loquela tentabit te. Quantum ad tertium dicit ut et ego veniens adorem eum; et quidem dolose
promittit Dei cultum; ier. IX, 8: sagitta vulnerans lingua eorum dolum locuta est; Ps. XXVII, 3: qui loquuntur
pacem cum proximo suo, mala autem in cordibus eorum.
Et nota quod cum magi profiterentur regem, iste vocat puerum, quia ex abundantia cordis os loquitur.
Nota etiam, quod petit a Iudaeis ubi Christus nasceretur, volens experiri, et tentare utrum gauderent.
Consequenter ponitur studium magorum.
Duo iniunxerat: quod inquirerent, et reverterentur; sed unum fecerunt magi. Unde qui cum audissent regem
abierunt. Aliud autem non fecerunt.
Tales quidem debent esse auditores, quod bona addiscant, mala vero relinquant; infra XXIII, 3: quae dicunt
facite, secundum opera eorum nolite facere etc..
|#3 Lectio 3
Supra evangelista posuit unum motivum magorum, scilicet persuasionem Herodis, hic ponit aliud motivum
magorum ad inquirendum Christum, scilicet ducatum stellae; et circa hoc duo facit: primo enim ponit ducatum
stellae; secundo effectum laetitiae huius ducatus, ibi videntes autem stellam, gavisi sunt gaudio magno valde.

25

