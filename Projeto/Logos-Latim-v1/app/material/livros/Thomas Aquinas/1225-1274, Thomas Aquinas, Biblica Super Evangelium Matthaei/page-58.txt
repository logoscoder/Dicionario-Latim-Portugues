obiectum; si autem dicatur quod tunc habebit maiorem potentiam, dicendum quod tunc non esset visio
corporalis, quia oculus corporalis non videt nisi colores, essentiam autem per accidens, secundum Augustinum
Lib. Ult. De civitate Dei, XIX. Sicut cum video vivens, possumus dicere quod video vitam, inquantum video
quaedam indicia quibus indicatur mihi vita sua; ita erit in visione divina, quia tanta erit refulgentia in caelo novo,
et terra nova, et corporibus glorificatis, quod per ista dicemur videre Deum quasi oculis corporalibus.
Ergo beati mundo corde etc..
Solvit vero illud, Deum nemo vidit unquam, tripliciter. Primo quia non visione comprehensiva; secundo oculis
corporalibus; tertio in hac vita: quia si alicui datum fuerit quod viderit in hac vita Deum, hoc fuit quia totaliter
alienatus est et elevatus supra sensus corporales.
Et ideo dicitur beati mundo corde: quia sicut oculus videns colorem oportet quod sit depuratus, ita mens videns
Deum; Sap. I V. 1: in simplicitate cordis quaerite illum, quoniam invenitur ab his qui non tentant illum; apparet
autem his qui fidem habent in illum: fide enim purificatur cor; Act. XV, 9: fide purificans corda eorum. Et quia
visio succedet fidei, ideo dicitur quoniam ipsi Deum videbunt.
Beati mundo corde, qui scilicet habent munditiam generalem ab alienis cogitationibus, per quam cor eorum
templum Dei sanctum est, in quo Deum contemplandum vident: templum enim a contemplando dici videtur.
Specialiter vero beati mundo corde, idest qui habent munditiam carnis: nihil enim ita impedit spiritualem
contemplationem, sicut immunditia carnis. Pacem sequimini, et sanctimoniam, sine qua nemo videbit Deum,
Hebr. XII, 14.
Et ideo quidam dicunt quod virtutes morales proficiunt ad vitam contemplativam, et praecipue castitas. Et
secundum hoc beati mundo corde, potest intelligi de visione viae: sancti enim qui habent cor repletum iustitia,
vident excellentius quam alii qui vident per effectus corporales: quanto enim effectus sunt propinquiores, tanto
Deus magis cognoscitur per illos. Unde sancti qui habent iustitiam, caritatem, et huiusmodi effectus, qui sunt
simillimi Deo, cognoscunt magis quam alii; Ps. XXXIII, 9: gustate, et videte quoniam suavis est Dominus.
Beati pacifici, quoniam filii Dei vocabuntur. Hic ponitur septima beatitudo: et, sicut dictum est, virtutes ad
optimum disponentes disponunt ad duo, scilicet ad visionem Dei et dilectionem. Et sicut munditia cordis disponit
ad visionem Dei, ita pax ad dilectionem Dei disponit, qua filii Dei nominamur et sumus; et sic disponit ad
dilectionem proximi, quia, sicut dicitur I Io. IV, V. 20, qui non diligit fratrem suum quem videt, Deum quem non
videt, quomodo potest diligere? et notandum quod hic ponuntur duo praemia beatitudinis, videlicet beati pacifici,
et beati qui persecutionem patiuntur propter iustitiam. Et omnia praecedentia reducuntur ad ista duo, et sunt
effectus omnium praecedentium. Quid enim agitur per paupertatem spiritus, per luctum, per mansuetudinem, nisi
ut mundum cor habeatur? quid per iustitiam et misericordiam, nisi ut pacem habeamus? Is. XXXII, 17: fructus
iustitiae pax, et cultus iustitiae silentium, et securitas usque in sempiternum.
Beati ergo pacifici. Sed videndum est quid sit pax, et quomodo ad eam possimus pervenire.
Pax est tranquillitas ordinis. Ordo autem est parium dispariumque sua loca cuique tribuens dispositio. Ergo pax
est in hoc quod omnes teneant sua loca. Unde debet mens hominis primo Deo subiecta esse. Secundo motus et
vires inferiores, quae sunt nobis et brutis communes, subiecta esse homini: per rationem enim homo praeest
animalibus; Gen. I, 26: faciamus hominem ad imaginem et similitudinem nostram, et praesit piscibus maris, et
volatilibus caeli, et bestiis universaeque terrae, omnique reptili quod movetur in terra. Tertio ut homo pacem
habeat ad alios, quia sic totaliter erit ordinatus.
Ista autem ordinatio non potest esse nisi in hominibus sanctis; Ps. Cxviii, 165: pax multa diligentibus nomen
tuum; Is. XLVIII, V. 22: non est pax impiis: pacem enim interiorem habere non possunt; Sap. XIV, 22: in magno
viventes inscientiae bello, tot et tam magna mala pacem appellant. Pacem talem mundus dare non potest; Io.
XIV, 27: non quomodo mundus dat, ego do vobis.
Item non sufficit totum hoc, sed debent inter discordes pacem facere; Prov. XII, 20: qui ineunt pacis consilia,
sequitur eos gaudium.
Tamen sciendum quod ista pax hic inchoatur, sed non perficitur, quia nullus potest totaliter habere motus
brutales rationi subiectos; Rom. VII, 23: video aliam legem in membris meis repugnantem legi mentis meae, et
captivantem me in lege peccati, quae est in membris meis. Unde vera erit in vita aeterna; Ps. IV, 9: in pace in
idipsum dormiam et requiescam; Phil. IV, 7: pax Dei exuperat omnem sensum.
Quoniam filii Dei vocabuntur, triplici ratione. Prima est, quia habent officium filii Dei: ad hoc enim filius dicitur
venisse in mundum, ut congregaret dispersos; Ephes. II, 14: ipse enim est pax nostra; Col. I, 20: pacificans in
sanguine crucis eius, sive quae in terris, sive quae in caelis.
Secundo, quia per pacem cum caritate pervenitur ad regnum aeternum, in quo omnes filii Dei vocabuntur; Sap.
V, 5: ecce quomodo computati sunt inter filios Dei, et inter sanctos sors illorum est. Ephes. IV, 3: solliciti
servare unitatem spiritus in vinculo pacis. Tertio, quia per hoc homo assimilatur Deo, quia ubi est pax, non est
aliqua resistentia; Deo autem nullus resistere potest; iob IX, 4: quis restitit ei, et pacem habuit? et notandum
quod istae beatitudines sibi invicem superaddunt: plus enim est misericordiam consequi quam saturari; quia
saturari est impleri eo quod est sibi proportionatum, sed misericordia superabundat. Item non omnes qui
misericordiam accipiunt, admittuntur a rege ad videndum regem. Item plus est esse filium regis, quam regem
videre.
58

