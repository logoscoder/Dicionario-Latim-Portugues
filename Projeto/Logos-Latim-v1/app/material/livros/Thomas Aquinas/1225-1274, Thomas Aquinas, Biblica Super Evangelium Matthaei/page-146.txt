Addit poenam transgressoribus: qui maledixerit patri suo et matri suae, morte moriatur. Et sic in benedictione
non solum intelligitur, quod ore benedicas, sed etiam quod benedictionem impendas; prov. XX, 20: qui maledixit
patri suo et matri, extinguetur lumen eius in mediis tenebris.
Sed quia posuit incitativum ex parte poenae, quare non posuit praemium ex obedientia? quia homines magis
terrentur a poena, quam desiderent praemium; nam et brutum a poena terretur. Ex hoc enim habetur, quod si qui
detrahunt patri et matri, sunt digni morte; ergo qui movent alios eis detrahere, sunt digni morte; quare non sunt
digni accusatione.
Ergo vos non estis digni accusare eos.
Vos autem dicitis etc.. Hic tangit quomodo transgrediuntur. Et primo hoc ostendit; secundo auctoritatem ponit.
Et circa primum ostendit ritum suum secundo quid sequebatur.
Dicit vos dicitis, quicumque dixerit patri vel matri etc.. Multis modis hoc legitur. Uno modo, ut sit constructio
perfecta, et tunc sic quicumque, idest quivis, dixerit, idest dicere poterit. Alio modo, ut sit imperfecta, sic
quicumque dixerit etc. Supple, servat mandatum, et est immunis a poena.
Quid est hoc dictum? tripliciter exponitur.
Rabanus dicebat, quod spirituale bonum praeferendum est temporali; ideo dicebant his qui habebant patres
pauperes, ut dicerent eis: pater, non displiceat tibi si non do tibi necessaria, quia munus quod offero, proficit tibi
spiritualiter. Sed hoc non erat verum, secundum illud: dona iniquorum non probat altissimus. Et prov. XXVIII,
24: qui subtrahit aliquid a patre suo et a matre et non dicit hoc esse peccatum, particeps homicidae est. Ideo si
aliquis habet patrem, vel matrem, et non possent vivere sine eo, qui diceret ei, vade ultra mare, vel intra
religionem, in hanc sententiam incidit.
Alia est expositio. Hieronymus autem legit interrogative, idest numquid proderit tibi? habetur Lev. XXII, 2, quod
alienigena non poterat sumere quae consecrata erant Domino, ideo filios qui habebant patres pauperes, monebant
quod offerrent Deo. Et si patres vellent sustentari ex eis, dicerent eis: si aliquid accipias ex illo quod Deo debeo
offerre, numquid proderit tibi? non, immo magis erit tibi in damnationem.
Augustinus sic exponit. Dicebant Iudaei, quod pueri dum erant sub tutela patris, eis tenebantur. Unde quando
parvi sunt filii, patres offerunt pro filiis, et valet eis; sed quando liberi arbitrii sunt, tunc non valet devotio aliena.
Unde dicebant quod omnis qui ad hunc statum potest pervenire et patri suo dicere munus quod ex me est, tibi
proderit; non tenebatur patri.
Sed ex ista doctrina sequuntur duo inconvenientia. Unum contra proximum, aliud contra Dominum. Contra
proximum, quia qui sic diceret, et qui sic instructus est, non honorificat patrem suum. Unde Rom. I, V. 30:
inventores malorum, parentibus non obedientes. Et sequitur: qui talia agunt digni sunt morte. Item contra Deum;
unde dicit et irritum fecistis mandatum Dei, quasi dicat: non solum fecistis contra proximum, immo etiam irritum
fecistis mandatum Dei propter traditionem vestram.
Hypocritae. Proprie dicebantur hypocritae, qui intrabant theatrum, et habebant unam personam, et simulabant
aliam cum larvis. Isti ergo hypocritae sunt, qui exterius aliud praetendunt quam habeant interius; unde interius
intendebant lucra, exterius movebant homines ad offerendum Deo. Iob XXXVI, 13: simulatores et callidi
provocant iram Dei, neque clamabunt cum vincti fuerint.
Bene prophetavit de vobis Isaias. Hoc habetur Is. XXIX, 13.
Primo ponit duplicitatem eorum; secundo inutilitatem servitii, ibi sine causa autem colunt me.
Dicit ergo populus hic labiis me honorat, cor autem eorum longe est a me.
Et hoc ad litteram, quia honorabant labiis, sed corde longe erant a Deo; quia Christum in nomine Dei venientem
non recipiebant. Vel sic. Populus hic labiis me honorat etc., quod enim dicunt, quod homo debet offerre Deo,
videtur quod honorent Deum, cor autem eorum longe est, quia non tendebant ad honorem Dei, sed ad
cupiditatem: unde quanto cupiditas maior, tanto caritas minor. Hoc habetur Ier. XII, 2: prope es tu ori eorum, et
longe a renibus eorum.
Sed numquid ista fictio valet eis? non, quia non placet Domino; unde sequitur sine causa autem colunt me.
Sed quid est hoc dictum? ieiunare est doctrina hominum, et canones sunt traditiones hominum; numquid qui
haec docent, sine causa colunt Deum? intelligendum est in praeiudicium mandatorum Dei. Iob XXXII, 21: Deum
homini non aequabo. Act. V, 29: obedire oportet magis Deo quam hominibus.
Quare? quia Deus decipi non potest. Is. I, V. 13: ne offeratis sacrificium frustra. Ex hoc habemus quod homo
magis debeat sibi conscientiam facere de transgressione mandati, quam de transgressione ecclesiasticae
constitutionis.
Et convocatis ad se turbis, dixit eis etc.. Supra ostendit Dominus Pharisaeos calumniantes esse indignos quod
reprehenderent discipulos, quia maioribus erant involuti peccatis; nunc autem praetermittens eos, instruit alios, ut
impleatur quod dictum est supra XI, 25: abscondisti haec a sapientibus et prudentibus, et revelasti ea parvulis. Et
primo instruit turbas; secundo discipulos, ibi tunc accedentes discipuli etc..
Et circa primum duo facit.
Primo praeparat ad audiendum; secundo dat doctrinam suam.
Secunda ibi non quod intrat in os coinquinat hominem.

146

