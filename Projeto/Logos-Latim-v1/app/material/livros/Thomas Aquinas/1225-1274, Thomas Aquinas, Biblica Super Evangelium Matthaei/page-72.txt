doctrinae; Ps. XXXV, 7: iustitia tua sicut montes Dei. Cum esset in monte, idest cum altam duxit vitam, secuti
sunt eum discipuli sui. Et cum descendisset, secutae sunt eum turbae; I ad Cor. III, 1: non potui vobis loqui quasi
spiritualibus.
Secundo, persona infirmi introducitur: et ponuntur duo. Primo infirmitas ostenditur; secundo sollicitudo
adhibetur.
Infirmitas, quia est leprosus: et hoc significat spirituales infirmitates. Quaedam enim infirmitates sunt intra
latentes, ut febres: quaedam vero, etsi sunt ab intra, eius tamen effectus patet exterius, ut lepra. Ille ergo leprosus
est, cuius mala voluntas manifestatur per malum actum; Is. LIII, 4: et nos putavimus eum quasi leprosum.
Sed quaestio est, quia in Luca habetur, quod cum veniret capharnaum mundavit leprosum.
Dicendum, quod Matthaeus sequitur historiam, quia cum iret in capharnaum, in via apparuit ei leprosus.
Sequitur sollicitudo, quia primo venit; secundo adoravit; unde dicit ecce leprosus.
Sic peccator per fidem venit, sed adorat per humilitatem; Ps. XXXIII, 19: humiles spiritu salvabit Deus. Item
confitetur Christi potentiam, cum dicit Domine, si vis, potes me mundare. Item vocat Dominum. Si Dominus est,
potest salvare. In Ps. Xcix, 3: scitote, quoniam Dominus ipse est Deus. Item confidit de Dei misericordia.
Misericordem non oportet petere, sed solum indigentiam ei monstrare; sic iste Domine, si vis, potes me mundare.
Unde Ps. XXXVII, 10: Domine, ante te omne desiderium meum, et gemitus meus a te non est absconditus. Item
ostendit sapientiam Christi, quia non petit nisi voluntatem suam: quia melius scit, quid opus sit tibi quam ipse.
Ideo sapientiae Christi dimisit.
Deinde tangit auxilium.
Primo sanat.
Secundo instruit.
Primo tangitur opus; secundo effectus, ibi et confestim mundata est lepra eius.
Christus tria facit curando. Extendit manum, quando auxilium impendit; Ps. Cxliii, V. 7: emitte manum tuam de
alto, et eripe me.
Aliquando extendit manum, sed non tangit; Is. Lxv, 2: expandi manus meas tota die ad populum incredulum etc..
Aliquando tangit; et hoc est quando immutat, ut in Ps. Cxliii, V. 5: tange montes (idest superbos), et fumigabunt,
per compunctionem.
Sed quare tetigit, cum esset prohibitum in lege? hoc fecit ut monstraret se esse supra legem.
Legitur de eliseo quod non tetigit Naaman, sed misit eum ad iordanem. Unde iste qui tetigit, videtur solvere
legem. Sed secundum veritatem non solvit, quia prohibitum fuit propter contagionem. Quia igitur infici non
potuit, tangere potuit. Item tetigit, ut humanitatem monstraret; quia non sufficit peccatori subdi Deo quantum ad
divinitatem, sed et quantum ad humanitatem.
Volo, mundare. Hieronymus dicit, quod quidam male exponunt. Volunt enim quod ly mundare sit infiniti modi;
sed hoc non est verum: immo quia dixerat, si vis, respondit, volo, et ly mundare est imperativi modi. Unde
imperavit qui dixit, et facta sunt.
Item tetigit, ut daret doctrinam de virtute quae est in sacramentis, quia non solum requiritur tactus, sed verba:
quia cum accedit verbum ad elementum, fit sacramentum.
Et per hoc exclusit tres errores, quando tetigit.
Ostendit enim corpus verum contra Manichaeos.
Quod dicit volo, dicit contra Apollinarem.
Per hoc quod est mundare, ostendit Deum verum contra Photinum.
Et sequitur effectus et confestim mundata est lepra eius, et curatus est. Chrysostomus dicit, quod citius quam
posset dici hoc verbum, mundare: quia istud in tempore dicitur, illud vero in instanti.
Et ait illi. Hic instruit eum: parum enim esset sanare nisi instrueret eum; Ps. XXXI, 8: intellectum tibi dabo, et
instruam te. Primo iniungit ei taciturnitatem nemini dixeris. Chrysostomus: quia sciebat quod Iudaei
calumniabantur de factis suis, ideo dixit nemini dixeris. Vel aliter. Quia hoc dixit ad exemplum. Quia enim supra
docuerat abscondere opera bona; ideo dat exemplum, quod nullus in bonis operibus gloriari debet.
Sequitur sed vade, ostende te sacerdotibus.
Et quare hoc dicit? quia tetigerat leprosum, ne penitus videretur fractor legum. Ad sacerdotes mittitur, ut habetur
Lev. XIV, 2.
Et offer munus tuum etc.. Quare? quia hoc erat praeceptum legis, quod sanatus a lepra offerret duos pullos
turturum.
Sed secundum hoc videtur, quod cum Dominus praeceperit, adhuc sit tenendum.
Dicendum quod figurae non debebant cessare, donec penitus veritas manifestaretur. Hoc autem non fuit nisi post
resurrectionem.
In testimonium illis: et hoc exponitur dupliciter. Moyses praecepit in testimonium illis. Et per hoc docet quod
praecepta Moysi erant in testimonium Christi, sicut habetur Io. V, 46: si crederetis Moysi, crederetis forsitan et
mihi. Vel aliter. In testimonium illis, idest, contra illos, qui viderunt miracula, et non crediderunt. Vel in
testimonium illis, scilicet curationis tuae. Quia cum receperint oblationem tuam, non poterunt negare.

72

