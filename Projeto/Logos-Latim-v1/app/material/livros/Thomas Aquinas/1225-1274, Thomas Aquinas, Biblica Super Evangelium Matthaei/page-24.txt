Praenuntiata Christi nativitate per magos, hic inquirit de loco nativitatis: et ponuntur tria: primo ponitur motivum
ad inquirendum; secundo imponitur inquisitio; tertio inventio veritatis.
Secundum ibi et congregans. Tertium ibi at illi dixerunt ei: in bethlehem Iudae.
Motivum fuit turbatio Herodis; unde audiens. Et signanter vocat Herodem regem, ut ostendat esse alium a rege,
quem quaerebant.
Fuit autem triplex causa turbationis. Prima processit ex ambitione, quam habebat circa custodiam regni sui,
propterea quia alienigena erat. Sciebat enim vel audiverat illud Danielis II, 44: in diebus regnorum Israel
suscitabit Deus caeli regnum, quod in aeternum non dissipabitur, et regnum eius alteri populo non tradetur etc..
Sed in hoc decipiebatur, quia regnum illud spirituale erat; Io. XVIII, 36: regnum meum non est de hoc mundo.
Unde Herodes turbabatur timens amissionem regni sui; sed magis turbabatur diabolus timens regni sui
destructionem totalem; Io. XII, 31: nunc princeps mundi huius eiicietur foras.
Et nota quod homines, sicut dicit chrysostomus, in sublimibus constituti ex levi verbo contra se prolato
conturbantur; Ps. Lxxxvii, 16: exaltatus autem, humiliatus sum et conturbatus; humiles autem numquam timent.
Secunda causa processit ex timore Romani imperii. Statutum enim erat a Romano imperio quod nullus Deus aut
rex diceretur sine eorum consensu; unde timebat. Sed iste timor mundanus erat, qui prohibetur; Is. LI, 12: quis tu
ut timeas ab homine mortali, et filio hominis, qui quasi foenum ita arescet? tertia ex rubore verecundiae.
Verecundabatur enim coram populo ut alius rex vocaretur; similis in hoc Sauli, qui dixit: peccavi, sed nunc
honora me coram senioribus populi mei, et coram Israel etc. I Reg. XV, 30.
Sed mirum quod sequitur et omnis ierosolyma cum illo. Videbatur enim quod deberent gaudere. Sed sciendum
quod triplicem causam turbationis habuerunt. Prima fuit ipsorum iniquitas; iniqui enim erant, quibus semper
detestabilis est conversatio iustorum.
Prov. XIII, 19: detestantur stulti eos qui fugiunt mala. Secunda ut placerent Herodi; Eccli. X, 2: secundum
iudicem populi, sic et ministri eius. Tertia quia timebant ne Herodes hoc audito amplius desaeviret in gentem
Iudaeorum.
Mystice autem in hoc significatur quod iste terrenus erat. Gregorius: rex terrae turbatus est, caeli rege nato, quia
nimirum terrena altitudo confunditur, cum caelestis celsitudo aperitur. Is. XXIV, 23: erubescet luna, et
confundetur sol, cum regnaverit Dominus exercituum in monte sion, et in ierusalem.
Et notandum quod, sicut dicit Augustinus, quid autem erit tribunal iudicantis, quando superbos reges cuna
terrebat infantis? pertimeant reges ad dexteram patris sedentem, quem rex impius timuit matris ubera lambentem.
Et congregans. Hic ponitur inquisitio.
Et, sicut dictum est, Herodes sollicitus erat inquirere, et propter regnum, et propter timorem Romanorum: unde
inquisivit veritatem.
Sed ad habendam certitudinem de aliquo tria requiruntur ab inquirentibus: creditur enim multitudini, auctoritati,
et litteratis. Unde congregavit multos, et auctoritatem habentes, et sapientes. Et hoc est quod dicit congregans
omnes, quantum ad primum Sap. VI, 26: multitudo sapientium sanitas est orbis terrarum. Principes sacerdotum,
quantum ad secundum; Mal. II, 7: labia sacerdotum custodiunt scientiam, et legem requirunt ex ore eius...p et
Scribas, quantum ad tertium: non ad scribendum tantum dicitur, sed ad interpretandum legis Scripturam; per
istos quidem volebat investigare veritatem.
Eccl. XXXII, 13: in medio magnatorum loqui non praesumas, et ubi sunt senes non multum loquaris.
Sciscitabatur ab eis ubi Christus nasceretur.
Magi regem vocaverunt, sed ipsi Christum quaerebant: sciebant enim ex conversatione cum Iudaeis regem
Iudaeorum legitimum inungi.
Sed quaeritur: aut ipse credebat prophetiae, aut non. Si credebat, sciebat quod non poterat impediri quin ipse
regnaret; quare ergo interfecit pueros? si non credebat, quare ergo quaerebat? sed dicendum quod non perfecte
credebat, quia ambitiosus erat et ambitio hominem caecum reddit.
At illi dixerunt: in bethlehem Iudae.
Hic invenitur veritas. Et primo ponitur veritas; secundo confirmatur eius prophetia, ibi et tu, bethlehem, terra
Iuda.
Et sciendum quod Christus voluit nasci in bethlehem propter tria. Primo ad vitandam gloriam. Propter hoc enim
elegit duo loca: unum in quo nasci voluit, scilicet bethlehem; alium in quo passus fuit, scilicet ierusalem. Et hoc
est contra illos qui gloriam quaerunt, qui volunt nasci in sublimibus locis, et nolunt pati in loco honoris.
Ioan. VIII, 50: ego gloriam meam non quaero.
Secundo ad confirmationem suae doctrinae, et ostentationem suae veritatis. Si enim natus fuisset in aliqua magna
civitate, virtus suae doctrinae potuisset adscribi humanae virtuti; II Cor. VIII, 9: scitis gratiam Domini nostri
Jesu Christi.
Tertio ad ostendendum se esse de genere David; Lc. II, 3: ioseph et maria ibant in bethlehem ut profiterentur ibi,
eo quod essent de domo, et familia David.
Competit etiam mysterio, quia bethlehem interpretatur domus panis: et Christus est ille panis vivus, qui de caelo
descendit, io.
VI, 51.
24

