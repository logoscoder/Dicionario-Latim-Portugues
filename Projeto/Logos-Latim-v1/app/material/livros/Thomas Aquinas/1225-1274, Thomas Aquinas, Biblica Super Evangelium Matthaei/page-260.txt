Item si sumatur ut res et sacramentum, ad hoc competit quod illud sacramentum est rememorativum dominicae
passionis. Et non potuit melius significare quam sic, ut significetur sanguis ut effusus et separatus a corpore.
Item quantum ad id quod sumitur ut res tantum, quia sanguis pertinet ad animam, non quia sanguis sit anima, sed
in sanguine vita conservatur: unde signatur quod cum illud sacramentum sit ad salutem fidelium, quod panis
offertur pro salute corporis, sed sanguis pro salute animae. Prov. IX, 5: venite, comedite panem meum, et bibite
vinum quod miscui vobis, quia refectio ista est in pane et vino. Item alia ratio, quia totus Christus continetur in
corpore.
Quae est ergo necessitas quod sanguis per se? ideo est accipiendum quod dictum est supra, quod aliud est ibi ex
VI sacramenti directe, aliud ex naturali concomitantia.
Sub panis specie continetur corpus Christi de VI sacramenti, sed sanguis per concomitantiam.
In sanguine vero e converso, quia sanguis est de VI sacramenti, sed corpus per concomitantiam. Unde sanguine
Christi effuso in terram, si fuisset celebratum, non fuisset sanguis nisi seorsum. Ideo quia haec non intellexerunt
quidam, dixerunt quod formae istae continuantur. Unde dicunt quod cum consecratur corpus, non est ibi sanguis
donec vinum fuerit consecratum. Sed hoc non est ita, quia si moreretur sacerdos antequam consecraret vinum,
esset in hostia et corpus et sanguis.
Item dicit accipiens calicem, et non dicit accipiens vinum, ideo quidam dixerunt quod debebat fieri in aqua. Et
hoc excluditur, quia sequitur non bibam de genimine vitis etc.. Secundo patet quod fuit vinum et aqua mixtum.
Et huius ratio est ex parte sacramenti, quia celebrandum est ut Dominus instituit. Sed in terra calida consuetudo
est quod non bibatur vinum sine aqua; ideo non est credendum quod in puro vino confecerit.
Competit et contento, quia illud sacramentum est rememorativum dominicae passionis; sed a latere Christi exivit
sanguis et aqua, ut habetur Io. XIX, 34. Item ad significandum effectus, et hoc dupliciter: quia istud significat
memoriam passionis Christi; ergo inducit in nos effectus passionis Christi. Effectus autem est duplex, abluere et
redimere.
Redemit nos per sanguinem suum; Apoc. V, V. 9: redemisti nos Deo in sanguine tuo.
Item abluit sordes; Apoc. I, 5: dilexit nos, et lavit nos a peccatis nostris in sanguine suo. Et haec erant necessaria
ut ablueret et redimeret. Et ablutio signatur per aquam, redemptio per vinum. Item per aquam populus; Apoc.
XVII, 1: aquae multae, populus multus.
Et per istud sacramentum populus unitur Christo; ideo per istam admixtionem signatur populus uniri Christo.
Sed quid fit de illa aqua? dicunt aliqui quod manet. Alii dicunt quod convertitur in vinum, quia cum ponatur
parum, species mutatur, et ita totum est conversum; et ita pertinet ad mysterium, quia in hoc unitas ecclesiastica
continetur.
Item in hoc quod dicit accipiens, signatur quod voluntarie sustinuit passionem; unde in Psal. Cxv, 13: calicem
salutaris accipiam, et nomen Domini invocabo.
Item gratias egit. Et de quo? de duobus, de signo et signato. De signo, quia de effectu; de signato, quia de
passione. In quo signatur quod non solum de bonis gratias reddere debemus, sed etiam de malis et adversis; I ad
Thess. V, 18: in omnibus gratias agentes; ad Rom. VIII, 28: diligentibus Deum omnia cooperantur in bonum.
Item gratias egit de institutione huius sacramenti, quia virtute divina hoc faciebat; unde in io. V, 30: a meipso
facio nihil. Ideo gratias agit Deo patri; Io. XI, 41: gratias ago tibi, quoniam audisti me. In quo datur nobis
exemplum quod si Christus gratias egit, qui erat patri aequalis, quod nos gratias agere debemus.
Item gratias agit de effectu, quia effectus est salus totius mundi. Et hoc non poterat facere nisi ex divinitate; Io.
VI, 64: spiritus est qui vivificat, caro autem non prodest quicquam.
Sequitur et dedit, ut sumerent in sacramento. Et per hoc significavit quod fructus suae passionis debebat per alios
aliis ministrari.
Unde apostoli possunt comparari pullis aquilae, de quibus dicitur Deut. XXXII, V. 11: sicut aquila provocans
pullos suos ad volandum, et super eos volitans.
Tunc iniungit usum. Et primo ponit usum; secundo verba consecrationis sanguinis; tertio resurrectionem
praenuntiat.
Dicit ergo bibite ex hoc omnes; Cant. V, 1: bibite et inebriamini, carissimi.
Unde signatur quod Christiani possunt communicare loco et tempore.
Hic est enim sanguis meus etc..
Haec sunt verba consecrationis. Et notate quod in his verbis est differentia cum his quibus utitur ecclesia.
Ecclesia addit: hic est calix. Item ubi dicit, novi testamenti, ecclesia addit novi et aeterni testamenti. Item ubi
dicit qui pro multis, ecclesia addit qui pro vobis etc.. Unde ergo ecclesia habet istam formam? dicendum quod,
sicut dicit dionysius, non fuit intentio evangelistarum tradere formas sacramentorum, sed eas tamquam secretas
servare; unde non intendebant nisi historiam narrare. Unde ergo habet ecclesia? a constitutione apostolorum.
Unde dixit Paulus I Cor. XI, 34: caetera cum venero, disponam.
Sed est quaestio: cur dicit hoc est corpus meum, vel est sanguis? quare non dicit: hoc convertitur in corpus, aut in
sanguinem? etc.. Sed duplex est ratio. Prima est, quia formae sacramentorum debent signare quod efficiunt. Illud
quod efficiunt, est quod convertatur in corpus Christi; sed ultimus effectus est quod fit corpus, ideo ultimus
effectus signari debet; ideo debet signari quod hoc sit corpus, non autem quod convertatur in corpus.
260

