Ad principes sacerdotum, qui Christum habebant interficere, obliviscens illius quod dictum est Ps. I, 1: beatus vir
qui non abiit in consilio impiorum etc.. Et in Gen. XLIX, 6 dicit Iacob: in consilium eorum non descendat anima
mea.
Et ait illis. Hic ponitur tractatus proditionis. Et primo ponitur tractatus; secundo consummatio.
Et primo consideranda est cupiditas eius; secundo praesumptio.
Cupiditas, cum dicit quid vultis mihi dare et ego eum vobis tradam? propter pecuniam omnem amicitiam
contempsit; Eccli. X, 10: nihil est iniquius, quam amare pecuniam; hic enim animam suam venalem habet. Iste
enim quia non refraenavit cupiditatem, incidit in proditionem. Quia enim vidit quod fraudatus erat pretio
unguenti, ideo voluit recuperare in prodendo Christum.
Item tangitur praesumptio, cum dicit et ego eum vobis tradam. Magna praesumptio fuit eum tradere, qui omnia
sciebat.
Item loquitur iste ut valde male sentiens de Deo, quia quando aliquis vult vendere rem quam diligit, imponit ei
pretium; sed quando habet rem de qua vult se expedire, dicit: date mihi quod placet. Sic dicit iste: quid vultis
mihi dare? idest date quod vultis.
Pro nihilo habuerunt terram desiderabilem, Ps. Cv, 24.
Et isti constituerunt ei triginta argenteos. Dicit Origenes quod simili modo faciunt qui pro temporali commodo
Deum dimittunt. Habitat enim in nobis per fidem; sed tunc dimittimus quando nimis temporalibus adhaeremus;
unde dixit: at illi constituerunt ei triginta argenteos.
Sed quare ita expressit? quia ita significatum erat per illud Zac. XI, 12: et appenderunt mercedem meam triginta
argenteis. Et non est dicendum quod ioseph venditus fuit triginta denariis, sed Scriptura vult quod solum viginti
argenteis, idest denariis.
Sed quid vult dicere quod triginta? intelligendum est: iste numerus componitur ex quinque et sex, unde quinquies
sex sunt triginta.
Per quinque significantur quinque libri Moysi, vel temporalia quae subiecta sunt quinque sensibus; unde signatur
quod post legem Moysi in sexta aetate fieret salus.
Et exinde quaerebat opportunitatem ut eum traderet. Hic ponitur sollicitudo.
Et quare hoc faciebat? ut facilius et occultius facinus perpetraret, sicut est de peccantibus, quia qui male agit, odit
lucem, io. III, 20; et iob XXIV, 15: oculus adulteri observat caliginem.
|#2 Lectio 2
Prima autem die tunc agit de constitutione sacramenti, et quia nova succedunt veteribus, ut dicitur lev. XXVI,
10: novis supervenientibus vetera proiicietis; primo agit de veteri; secundo de novo.
Circa primum duo.
Primo ponitur praeparatio Paschae; secundo ponitur praenuntiatio proditoris, ibi edentibus illis dixit etc..
Et circa primum primo tempus designatur; secundo praeparatio convivii; tertio institutio sacramenti.
Dicit ergo prima die azymorum.
Et hic potest esse obiectio, quia hic dies erat prima dies Paschae. Et videtur contra hoc quod dicitur in Io. XIII, 1:
ante diem festum Paschae etc.. Dicunt Graeci, Matthaeum, Lucam et marcum errasse, et quod ioannes correxit
eos, quia fuit facta ante diem Paschae. Unde dicunt quod Dominus passus est decima quarta luna, et coenam fecit
decima tertia. Unde dicunt quod Dominus confecit non in azymo, sed in fermentato. Et hoc nituntur confirmare
plurimis argumentis.
Primo quia dicitur Io. XVIII, 28 quod non introierunt, ut non contaminarentur, sed manducarent Pascha: et ita die
passionis debebant comedere Pascha. Item alia ratio eorum, quia mulieres praeparaverunt aromata, ideo etc..
Sed hoc non potest stare, quia Dominus non fregit caeremonias: non enim invenitur quod praeveniretur Pascha,
invenitur tamen quod prolongaretur. Et dato quod praeveniretur, hoc non est pro Graecis, quia scriptum est quod
Pascha debebat comedi cum azymis et lactucis agrestibus. Si ergo aliter fecisset, contra legem fecisset. Ideo
secundum quod tres evangelistae dicunt, hoc fuit factum decima quarta luna, et tunc erat necesse comedere
Pascha.
Quid ergo respondendum ad id quod dicit ioannes: ante diem festum Paschae? dicendum quod consuetudo fuit
quod incipiunt diem a vesperis, et sic dies paschalis a vesperis, incipiebat. Et hoc habetur in Ex. XII, V. 18:
decima quarta luna ad vesperum celebrabitis Pascha: et ex tunc non inveniebatur fermentatum in domibus
Iudaeorum usque ad vigesimum primum diem. Unde si computamus a vespere quartae decimae lunae,
praeparatio fuit facta ante diem Paschae, tamen erat decima quarta luna. Vocat ergo ioannes diem illum
azymorum, et diem Paschae decimam quintam lunam.
Quod tu dicis secundo, quod non introierunt praetorium etc., chrysostomus sic solvit, et dicit quod Dominus non
praetermisit aliquid de legalibus observantiis: unde Pascha comedit decima quarta luna.
Sed isti principes inhiarunt ad interfectionem Christi propter quod distulerunt, et tunc non celebraverunt, et hoc
contra legem suam. Vel per Pascha intelliguntur panes azymi.
Quod dicunt de mulieribus, dicit Augustinus quod habebant multas solemnitates; sed sabbatum solemnior erat
solemnitas. Unde non licebat sabbato praeparare cibaria, quod tamen licebat in aliis festis, sed in die sabbati non.
254

