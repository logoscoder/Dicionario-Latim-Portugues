Per hoc intelliguntur doctores legis, qui non veniunt ad maturitatem. Capharnaum enim interpretatur villa
pulcherrima, et significat ecclesiam; Cant. VI, 3: pulchra es, amica mea, etc.. Capharnaum est maritima ad
litteram, quia iuxta lacum quemdam dulcem. Iudaei enim omnem congregationem aquarum appellant mare: et
mystice, quia ecclesia posita est iuxta tribulationes mundi.
In finibus zabulon et Nephtalim. Galilaea enim divisa erat, et una pars erat in tribu zabulon et Nephtalim. Inde
enim electi sunt principes ecclesiae, scilicet apostoli.
Ut adimpleretur quod dictum est per Isaiam prophetam. Nota quod hic non dicitur sicut Is. IX, 1; sed ponitur
sensus tantum.
Isaias sic: primo tempore alleviata est terra zabulon et terra Nephtalim: et novissimo aggravata est via maris trans
iordanem Galilaeae gentium: populus qui ambulabat in tenebris vidit lucem magnam etc..
Et exponitur tripliciter secundum Hieronymum.
Primo sic. Primo tempore alleviata est per praedicationem Christi a peccatis, et novissimo via, quae iuxta mare
Galilaeae, aggravata est onere peccatorum, quia post praedicationem Christi persecuti sunt apostolos.
Vel aliter. Primo tempore. Tangit historiam: quia rex Assyriorum teglatphalassar, qui primo venit super terram
Iudaeorum, primo duxit in captivitatem illas tribus. Et hoc est primo tempore alleviata est: quia tunc peccatores
fuerunt primo in captivitatem ducti.
Et novissimo etc., quia postea totus populus ductus fuit in captivitatem.
Sed quid ad propositum? dicendum quod ubi primo incepit persecutio, ibi prius Dominus voluit dare
consolationem.
Vel aliter. Primo tempore, idest tempore praedicationis Christi, alleviata etc., idest onere peccatorum exonerata
per praedicationem Christi, et novissimo aggravata est, idest condensata Christi praedicatio, et multiplicata per
Paulum qui ibi praedicavit.
Evangelista enim non ponit nisi sensum in constructione: terra zabulon, et terra Nephtalim, via maris trans
iordanem, idest iuxta mare. Et dicit terra, idest populus, ut omnes sint nominati. Et dicit Galilaea gentium, quia
Galilaea dividitur in duas partes: una gentium, alia Iudaeorum: et tunc divisa erat secundum quod dicitur III reg.
IX, 11, quia Salomon propter ligna quae rex tyri misit ad eum in aedificationem templi, dedit ei viginti oppida:
qui cum esset gentilis posuit gentiles ad habitandum; et ideo dicitur Galilaea gentium et erat in tribu Nephtalim;
licet alia in tribu Iuda.
Alia littera: trans iordanem Galilaeae, idest in comparatione ad Galilaeam. Sed prima expositio melior est.
Populus qui ambulabat in tenebris, vidit lucem magnam. Duo dicit qui ambulabat, et qui sedebat; qui enim est in
tenebris a principio quae non sunt multum condensae, nec stupefit ab eis, vadit, maxime quando sperat invenire
lucem: et dum stupefactus est a tenebris, stat.
Ista est differentia inter Iudaeos et gentiles: quia Iudaei quamvis essent in tenebris, non tamen totaliter oppressi
erant ab eis, quia non omnes colebant idola, sed sperabant Christum venturum, et ideo ambulabant; Is. L, 10:
quis ambulavit in tenebris, et non est lumen ei? speret in nomine Domini etc.. Gentiles vero non expectabant; et
ideo non erat spes de luce. Et iterum oppressi erant tenebris, quia idola colebant, quia secundum Ps. Lxxv, 2,
notus in Iudaea Deus, et ideo stabant. Et hoc est quod dicitur populus qui sedebat in tenebris, vidit lucem
magnam. Lux Iudaeorum non magna, II Pet. I, 19: habemus propheticum sermonem, cui bene facitis attendentes
sicut lucernae lucenti in caliginoso loco, sed ista magna sicut solis lux; Mal. IV, 2: vobis autem timentibus
nomen Domini orietur sol iustitiae.
Et sedentibus, idest gentibus, in regione umbrae mortis. Mors est damnatio in inferno; Ps. XLVIII, 15: mors
depascet eos.
Umbra mortis est similitudo futurae damnationis, quae est in peccatoribus. Magna autem poena eorum qui in
inferno sunt, est separatio a Deo. Et quia peccatores iam separati sunt a Deo, ideo similitudinem habent futurae
damnationis, sicut et iusti similitudinem habent futurae beatitudinis; II Cor. III, 18: nos autem gloriam Domini
speculantes in eamdem imaginem transformamur a claritate in claritatem.
Et nota quod gentibus lux orta est, quia ipsi non iverunt ad lucem, sed lux venit ad eos; Io. III, 19: lux venit in
mundum. Orta est eis. Et illa terra est in confinio Iudaeorum et gentium, ut ostenderet quod utrosque vocavit; Is.
XLIX, 6: parum est ut sis mihi servus ad suscitandas tribus Iacob, et faeces Israel convertendas. Et post: dedi te
in lucem gentium, ut sis salus mea usque ad extremum terrae.
Exinde coepit Jesus praedicare.
Posito loco ubi Christus primo praedicare incepit, hic ponitur modus praedicandi.
Exinde, scilicet post superationem gulae, inanis gloriae et ambitionis, sive avaritiae, coepit praedicare: tales enim
convenienter praedicare possunt. Et sic impletur illud Act. I, 1: coepit Jesus facere et docere.
Vel exinde, idest post incarcerationem ioannis, incepit publice praedicare: prius enim occulte et quibusdam, Io. I,
38 ss., scilicet Petro, Andreae, Philippo et Natanaeli, sed hic publice. Noluit autem primo praedicare publice, ut
daret locum praedicationi ioannis: aliter nihil valuisset, sicut lumen stellarum offuscatur per lumen solis.
Significatur autem per hoc quod cessantibus figuris legis, incepit praedicatio Christi; I Cor. XIII, 10: cum venerit
quod perfectum est, evacuabitur quod ex parte est. Per ioannem enim significatur lex; infra XI, 13: lex et
prophetae usque ad ioannem.
47

