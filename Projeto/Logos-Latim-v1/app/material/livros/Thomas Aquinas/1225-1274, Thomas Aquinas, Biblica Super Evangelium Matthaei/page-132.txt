Item quilibet, qui obedit, seminat in agro, idest in corde; Prov. XXIV, 27: diligenter exerce agrum tuum.
In isto agro sunt diversa semina, quae sunt diversa dogmata. Dogmata Hieronymi et Augustini magna videntur,
et confirmantur magnis argumentis: similiter doctrina legis.
Sed doctrina legis evangelicae modica apparuit, quia praedicabat Deum passum, crucifixum et huiusmodi. Et
quis posset hoc credere? I ad Cor. I, 18: verbum crucis pereuntibus quidem stultitia est, his autem qui salvi fiunt,
idest nobis, virtus Dei est. Et ideo dicit quod minimum quidem est omnibus seminibus; unde primo minima
apparuit.
Sequitur magnitudo. Et primo ponitur magnitudo; secundo confirmatur, ibi cum autem creverit, idest
pullulaverit, maius est omnibus oleribus, quia doctrina evangelica magis fructificavit quam doctrina legis, quia
doctrina legis non fructificavit nisi inter Iudaeos; unde dicebatur Ps. Cxlvii, 20: non fecit taliter omni nationi, et
iudicia sua non manifestavit eis. Non enim fuit aliquis Philosophus qui aliquam patriam potuerit totam
convertere ad suam doctrinam: si enim aliquis Philosophus, sicut Plato, dixisset quod talis et talis veniet, non
crederetur ei. Ps.
Cxviii, 85: narraverunt mihi iniqui fabulationes, sed non ut lex tua.
Maior est ergo in soliditate, in generalitate et in utilitate.
In soliditate et fit arbor, quia aliae doctrinae sunt olera mollia, nihil firmum habentia, quia rationi humanae
subiecta, Sap. IX, 14: cogitationes enim mortalium timidae, et incertae providentiae nostrae, sed haec est arbor
firma; Ps. Cxviii, 89: in aeternum, Domine, permanet verbum tuum; Lc. XXI, 33: caelum et terra transibunt,
verba autem mea non transibunt. Ideo sicut haec arbor se habet ad alias arbores, ita haec doctrina ad alias.
Ita ut volucres caeli veniant, et habitent in ramis eius.
Item praeest in generalitate doctrinae: quia haec scientia multos ramos habet, et exhibet homini quae sunt
necessaria ad vitam.
Unde si sunt coniugati, habent per istam qualiter se regere debent; si clerici quomodo vivant, et sic de aliis: ideo
diversa dogmata sunt diversi rami.
Item praeest utilitate, quia volucres habitant in ramis eius, idest omnes qui habent animum in caelis; ad Phil. III,
20: nostra conversatio est in caelis. Isti veniunt et meditantur, et quiescunt: qui enim habitant in terra, non sunt
volucres; II ad Cor. IV, 18: non contemplantibus nobis quae videntur, sed quae non videntur: quae enim
videntur, temporalia sunt; quae autem non videntur, aeterna sunt.
Chrysostomus exponit de apostolis, quos comparavit grano synapis quia erant spiritu ferventes; et istud
seminavit homo, idest Christus, in agro, idest in ecclesia, ex quo tota fructificatio accidit ecclesiae: et fuerunt
modici et abiecti; nulla enim scientia divulgata est per tam Deiectos homines; unde apostolus, I Cor. I, 27: non
multi sapientes, sive potentes, non multi nobiles; sed quae stulta sunt mundi elegit Deus ut confundat sapientes
etc.. Sed cum creverit, maius est, effectum, omnibus, quia apostoli maiorem fecerunt fructum. Alexander
convertit unam partem mundi ad se, Roma similiter, sed numquam tantum sicut isti, qui tantum fecerunt. Ut
volucres caeli, idest boni, requiescant in ramis, idest in doctrinis eorum; Zach. VIII, 23: apprehendent fimbriam
viri Iudaei dicentes: ibimus vobiscum; audivimus enim, quoniam Deus vobiscum est.
Hilarius exponit de Christo qui fuit granum synapis propter fervorem, quia plenus spiritu sancto, quod seminavit,
postea in morte, in agro, idest in populo, quod minimum fuit propter contemptum infidelium; Is. LIII, 2: vidimus
eum, et non erat ei aspectus, et desideravimus eum, despectum et novissimum virorum, virum dolorum, et
scientem infirmitatem. Et maius est omnibus oleribus, idest omnibus perfectis.
Non adaequabitur ei aurum. Et comparantur perfecti oleribus, quia olus datur infirmis: qui infirmus est, olera
manducet. Sed doctrina Christi perfectis datur, et sic fit arbor. Et hoc significatur per arborem, de qua habetur
Dan. IV, 7 ss..
Aliam parabolam locutus est eis. Hic ponitur parabola de profectu, et ostenditur mirabilis, quia de semine
occulto; unde dicit simile est regnum caelorum fermento, quod acceptum mulier abscondit in farinae satis tribus,
donec fermentatum est totum.
Notate quod non est inconveniens idem aliquando in bonum, aliquando in malum interpretari, sicut petra
aliquando interpretatur Christus, aliquando contrarium, ut duritia; Ez. XXXVI, 26: auferam a vobis cor lapideum
de carne vestra. Ita fermentum aliquando interpretatur in malum, inquantum habet corruptionem; I ad Cor. V, 7:
expurgate vetus fermentum etc.. Item ibid.: non in fermento veteri neque in fermento malitiae et nequitiae, sed in
azymis sinceritatis et veritatis.
Sed secundum quod habet fervorem et virtutem dilatandi, sic sonat in bonum.
Quid ergo significatur per illud? significantur quatuor. Chrysostomus dicit, quod istud fermentum sunt apostoli.
Mulier, divina sapientia, abscondit, eos, in farinae satis tribus, idest in tribulationibus oppressit.
Sed primo accepit; unde Io. XV, 19: ego vos elegi de mundo ut eatis. Quos misit inter fideles, posuit in farinae
satis tribus. Satus est mensura, et valet modium et dimidium; idest in tribus mensuris farinae.
Et quare in tribus? ponitur finitum pro infinito, quia inter multas gentes. Vel propter tres partes mundi, quia ad
omnes missi; vel propter gentes, quae a tribus filiis Noe ortae sunt. Donec fermentatum est totum, idest donec
omnes converterentur ad Deum; ps.
XVIII, 5: in omnem terram exivit sonus eorum, et in fines orbis terrae verba eorum.
132

