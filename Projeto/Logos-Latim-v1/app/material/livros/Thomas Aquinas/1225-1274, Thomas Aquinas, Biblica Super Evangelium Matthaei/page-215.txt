vero opera sua faciunt, quia non solum unum, sed omnia ut videantur ab hominibus, contra illud quod dicitur
supra VI, 16: nolite fieri sicut hypocritae.
Nolite ergo assimilari eis.
Sequitur expositio: dilatant enim phylacteria sua etc.. Et facit duo.
Primo dicit quod faciunt; secundo quod requirunt amant enim primos recubitus in coenis etc..
Quid faciunt? onerosa non faciunt, sed aliqua quae exterius patent, bene faciunt; unde bernardus: portant vestes
sanctitatis, et hoc non est onerosum, quod ostendebant in phylacteriis et in fimbriis. Dicitur enim Deut. VI, 8:
ligabis ea in manu tua, et ante oculos tuos. In manu, idest in completione operis, et ante oculos tuos, idest in
consideratione tua. Ideo isti volentes gloriam, ut viderentur zelatores mandatorum Dei, scribebant mandata in
schedula, et ponebant ante oculos, et illud phylacteria vocabant, et dilatabant magis ista, ut magis viderentur ab
hominibus; unde dicitur dilatant enim phylacteria sua. Item de fimbriis legitur Num. XV, 38, quod praecepit
Dominus ut facerent fimbrias, quia voluit ut discerneretur populus Iudaicus ab aliis populis. Et isti ut magis
ostenderent se religiosos, magnificabant fimbrias, et alligabant spinas, ut viderentur se pungere, ut recordarentur
se esse Iudaeos. Non ergo exhibent nisi exteriora; supra VII, 15: veniunt ad vos in vestimentis ovium.
Et quid requirunt? ut videantur ab hominibus. Haec autem gloria in tribus ostenditur. In primatu, in reverentia
exhibita, et in laude nominis; qui enim quaerit gloriam, quaerit unum istorum, vel omnia.
Isti autem quaerebant primatum in loco sacro et in loco communi; unde in loco communi dicit amant autem
primos recubitus in coenis. Volebant enim sedere in capite mensarum, contra illud Lc. XIV, 8: cum invitatus
fueris ad nuptias, recumbe in novissimo loco. Et dicit amant, quia non reprehenditur auctoritas, sed inordinatus
appetitus.
Quidam enim sunt in primo loco corporaliter, qui tamen in corde sedent in novissimo; et e converso aliquis sedet
in novissimo loco, ut dicatur, vide, ille est humilis, et sic etc., sed in primo, corde, quia inde quaerit gloriam.
Item quaerunt primatum in loco sacro, quia in ecclesia; unde dicit et primas cathedras in synagogis, contra illud
Eccli. VII, 4: noli quaerere ab homine ducatum, neque a rege cathedram honoris.
Item appetunt reverentiam, unde dicit et salutationes in foro, idest ut salutentur et honorentur ab hominibus, ut
amoveatur capucium coram ipsis, et flectantur genua ante eos; et appetunt vocari ab hominibus Rabbi, idest quod
laudentur ut magistri. Origenes refert istud ad illos, qui dignitates appetunt in ecclesiis: est enim quaedam
dignitas archidiaconorum, diaconorum, sacerdotum, episcoporum.
Diaconi sunt ut praesint mensis, act.
Cap. VI, 2 ss.. Unde illi appetunt primos recubitus, qui appetunt locum diaconorum. Item cathedra proprie
sacerdotum est; ideo illi amant cathedras qui amant locum sacerdotum.
Qui autem debent esse magistri, sunt proprie episcopi; unde illi volunt vocari Rabbi, qui amant esse episcopi.
Vos autem nolite vocari Rabbi.
In parte ista arcet ab imitatione gloriae; secundo invitat ad humilitatem, ibi.
Qui maior est vestrum, erit minister vester.
Notandum autem quod qui primatum habet, habet instruere et gubernare; quorum primum est proprium magistri,
secundum patrum.
Et ideo primo prohibet inanem gloriam quantum ad utrumque; secundum ibi et patrem nolite vocare vobis super
terram.
Circa primum primo ponit documentum; secundo rationem assignat.
Dicit ergo vos autem nolite vocari Rabbi; contra quod est illud I Tim. V, 17: qui bene praesunt presbyteri, duplici
honore digni habeantur, maxime qui laborant in verbo et doctrina. Potest dici nolite, idest non ambiatis.
Et subiungit rationem unus est enim magister vester etc. Scilicet Deus; ps.
Lxxxiv, 9: audiam quid loquatur in me Dominus Deus.
Sed quid vult dicere? dicendum quod ille proprie dicitur magister, qui doctrinam habet a se, non ille qui traditam
ab alio aliis dispergit.
Et sic solum unus est magister, scilicet Deus, qui proprie doctrinam habet; sed ministerio multi sunt magistri. Si
quaeris auctoritatem, quaeris quae Dei sunt; sed si ministerium, quaeris quod humilitatis est; unde subditur qui
maior est vestrum, erit minister vester, idest reputabit se ministrum.
Chrysostomus dicit quod sicut unus est Deus per naturam, multi per participationem, sic etiam unus magister est
naturaliter, multi ministerialiter.
Sed quomodo potest homo scire quod a se non habeat doctrinam? patet quia sic esset in eius voluntate dare
doctrinam cui vellet, sed non potest, immo solius Dei est, qui interius cor illuminat. Et est exemplum manifestum
in sanitate, quia medicus sanat, quia aliqua exterius ministrat; sed natura principaliter sanat, medicus vero
quaedam adiumenta ministrat; et sanat medicus sicut natura, reducendo scilicet ad medium. Sic est de scientia,
quia principium est nobis a natura, scilicet intellectus; unus qui docet, adhibet quaedam auxilia doctrinae, sicut
medicus ad sanitatem, sed solus Deus operatur in intellectu.
Unde unus est magister vester, unde non debetis vocari magistri.
Item ostendit quod non ament auctoritatem patris: vos autem omnes fratres estis, et hoc ostendit ex aequali
conditione.
215

