|#3 Lectio 3
Postquam Dominus respondit interrogationi discipulorum de destructione civitatis, hic incipit respondere his
quae ad secundum adventum pertinent. Iste autem adventus est adventus ad iudicium: ideo dividitur, quia primo
proponit signa et modum veniendi; secundo tractat de iudicio, infra XXV, 1 simile est regnum caelorum decem
virginibus.
Circa primum duo facit.
Primo praemittit signa praecedentia Christi adventum; secundo agit de ipso, ibi et videbunt filium hominis etc..
Circa primum duo, quia duo praecedentia erunt, primo ex parte hominum, et electorum; secundo ex parte
elementorum ibi statim autem post tribulationem dierum illorum sol obscurabitur etc..
Circa primum duo facit.
Primo praemittit quamdam admonitionem; secundo rationem huius admonitionis, ibi surgent enim pseudochristi
et pseudoprophetae.
Dicit ergo tunc si quis vobis dixerit: ecce hic est Christus etc..
Notandum quod ly tunc non dicit tempus determinatum, sed tempus confusum, quia hoc non statim factum est
post destructionem ierusalem, sed expectatur futurum in fine. Simile habetur supra II cap. Quod habitavit
Dominus in Nazareth, unde Nazarenus dicitur, et sequitur: tunc venit ioannes baptista praedicans in deserto
Iudaeae; non quod tunc venerit, quia fuerunt forte viginti anni inter duo tempora, unde tenetur pro tempore
confuso. Sic hic. Futurum enim est quod multi seductores venient, et dicent Antichristum esse Deum. Tunc si
quis dixerit vobis: ecce hic est Christus, aut illic, nolite credere. II ad Thess. II, 2: non terreamini, neque per
spiritum, neque per sermonem, neque per epistolam, quasi per nos Missam, quasi instet dies Domini.
Deinde cum dicit surgent enim pseudochristi et pseudoprophetae, assignat rationem admonitionis. Et primo ponit
rationem ex necessitate; secundo ex falsitate doctrinae, ibi sicut enim fulgur exit ab oriente etc..
Circa primum tria facit.
Primo introducit seductores; secundo vehementiam seductionis; tertio admonitionem.
Dicit ergo tu dicis quod aliqui erunt qui dicent se Christum: sed numquid alii erunt? ita, surgent enim
pseudochristi, idest qui dicent se Christos, et hoc factum est ante destructionem ierusalem; I Io. II, 18: sed
audistis quod venit Antichristus, unde Antichristi facti sunt multi.
Et pseudoprophetae. Sicut enim Christus habuit veros prophetas, qui praenuntiaverunt eum, sic Antichristus
falsos; et hoc est quod dicitur I Io. IV, 1: multi pseudoprophetae exierunt in mundum.
Sed numquid facient isti miracula et effectus? unde dabunt signa et prodigia; II ad Thess. II, 9: cuius adventus est
secundum operationem Satanae; Apoc. XVI, V. 13: et vidi de ore draconis, et de ore bestiae, et de ore
pseudoprophetae exire spiritus tres immundos in modum ranarum.
Sed est quaestio: numquid Daemones possunt facere miracula? dicendum quod non, si proprie sumatur
miraculum: quia miraculum proprie non est quod fit praeter ordinem alicuius causae particularis, sed quando
praeter ordinem totius creaturae, et hoc fit per solam virtutem divinam.
Sed bene possibile est, quod creatura superior non contineatur in ordine creaturae inferioris; unde aliquid fit per
virtutem superiorum, quod non fit per virtutem elementorum: sic in hominibus aliquis facit per artificium
aliquid, quod mirum videtur aliis.
Sic de Daemonibus, quia subtilioris sunt intelligentiae; ideo sicut artifices aliqui aliquid faciunt quod videtur
mirum aliis, sic et Daemones aliqua faciunt naturaliter, quae videntur nobis mira.
Sed quomodo fiet istud? opinio fuit Avicennae quod natura corporalis obedit ad nutum intelligentis, unde ad
apprehensionem immutatur corpus. Sed Augustinus istud amovet, quia non obedit ad nutum alicuius creaturae,
sed solius Dei.
Ideo dicendum quod in rebus naturalibus sunt virtutes determinatae ad procreandum aliqua, ut ranas, et
huiusmodi: istas virtutes noverunt melius Daemones quam alii. Et hoc probat Augustinus, quia ignis qui
descendit super oves iob fuit naturalis. Potest enim excitare corpora, et congregare, ut faciant talia miracula. Illa
vero miracula quae non procedunt ex virtute alicuius rei naturalis, haec non possunt facere, scilicet ut mortuus
suscitetur. Unde talia non faciunt nisi in praestigiis, ut simon magus fecit movere caput. Unde ista quae non fiunt
ex virtute naturae, non possunt; unde dabunt signa magna, idest, quae homines reputant magna.
Sed quis erit effectus? ita ut in errorem inducantur, si fieri potest, etiam electi. Et dicit Origenes quod sermo
dictus est per exaggerationem, quia quicumque homo est in hac vita, si secundum se consideretur, seduci potest;
tamen, comparando ad electionem Dei, ut sit sensus, electum seduci, hoc est impossibile. Ideo aggravando dicit
quod tanta erit vis, quod nisi praeservarentur ex praedestinatione divina, seducerentur.
Vel dicendum quod non vere electi, sed electi secundum apparentiam; I ad Tim. I, 19: quam quidam repellentes
circa fidem naufragaverunt; Is. XIX, 14: Dominus miscuit spiritum vertiginis in medio eius, et errare fecerunt
Aegyptum.
Ecce praedixi, quia, secundum Gregorium, minus nocent iacula quae praevidentur: Amos III, 7: non faciet
Dominus verbum, nisi revelaverit secretum suum.

228

