Tertius error fuit Iudaeorum.
Sciendum autem, quod Iudaei specialiter obiiciunt contra istam auctoritatem, quia in Hebraeo non habetur virgo,
sed alma, quod idem est quod adolescentula. Unde ad litteram non sunt dicta de Christo sed de emmanuel, vel de
quodam filio Isaiae, secundum alios.
Sed contra hos obiicit Hieronymus: et quod de filio Isaiae non potuerit dici, probatur, quia iam erat natus,
quando hoc dictum fuit. Item non invenitur aliquis famosus fuisse tempore illo, qui vocaretur emmanuel. Item
non est signum quod iuvencula pariat. Unde dicit Hieronymus, quod alma est aequivocum, et significat
quandoque aetatem, quandoque absconditam, et tunc significat virginem studiose conservatam; et sic significat
hic.
Item obiiciunt Iudaei, quod illud datum fuit ut signum. Is. VII, 3: venient duo reges contra Achaz etc., et promisit
quod liberarentur ab his dando hoc signum ad Achaz.
Sed dicendum, quod dedit hoc signum non solum ad Achaz, sed etiam ad domum David, quia dicit audite ergo,
domus David; quasi dicat propheta: Dominus adiuvabit te contra istum regem, quia ipse multo maiora faciet,
quia non solum ipsius liberatio erit, sed totius mundi.
Sed revertamur ad litteram. Hoc totum factum est.
Sed contra. Angelus multa praemiserat, scilicet quod in ea natum est etc., pariet etc., et iterum, vocabitur etc..
Hoc vero non totum factum erat.
Sed dicendum uno modo, secundum Rabanum, ut hoc totum factum etc. Referatur ad praeterita facta, quod
Angelus apparuit virgini, et dixit illa verba, hoc totum factum fuit, ad conservationem virginis, ut ly ut teneatur
causaliter. Vel refertur ad ea quae praenuntiaverat; et potest dici totum factum propter praedestinationem.
Vel dicendum, quod evangelista scribebat quando totum factum erat; et ideo refertur ad id. Unde ly ut tenetur
consecutive, quia non voluit Deus incarnari propter hoc ut impleretur prophetia, quasi vetus testamentum dignius
sit novo; sed consecutum est ad prophetiam hoc quod Christus incarnaretur.
|#6 Lectio 6
Supra probavit evangelista, quod mater Dei de spiritu sancto concepit, ex duobus, scilicet ex revelatione Angeli,
et ex praenuntiatione prophetae, hoc idem intendit ostendere ex obedientia ioseph, qui non acquievisset verbis
Angeli, ut mariam susciperet in sponsam, nisi cognovisset eam impraegnatam de spiritu sancto.
Et circa hoc duo facit: primo ponitur obedientia ipsius sponsi ad Angelum; secundo describitur obedientiae
modus, ibi et accepit.
Et nota quod quia per inobedientiam primi hominis prolapsi sumus in peccatum, Rom. V, 19: per inobedientiam
unius hominis peccatores constituti sunt multi, ideo in principio reparationis nostrae proponitur obedientia.
Et possumus quatuor notare, quae sunt necessaria ad obedientiam. Primum est ut sit ordinata. Et dico ordinata,
quia primo deserenda sunt vitia, et postea obediendum est ad operationem virtutum; Hier. IV, 3: novate vobis
novale, et nolite serere super spinas etc..
Et ideo hic dicitur, quod ioseph exurgens a somno, pigritiae scilicet et dubietatis. De hoc somno dicitur Eph. V,
14: surge qui dormis, et exurge a mortuis. Secundum vero est, quod debet esse festina: et hoc est quod dicitur
Eccli. V, 8: non differas de die in diem, non tardes converti ad Dominum. Subito enim veniet ira illius. Et ideo
hic dicitur quod statim fecit sicut praecepit ei. Glossa: quisquis a Deo monetur, solvat moras, surgat a somno,
faciat quod iubetur. Tertium vero, quod debet esse perfecta, ut non solum quod iubetur, sed eo modo quo iubetur
fiat et quo eis imperatur. Unde hic dicitur sicut praeceperat.
Glossa: perfecta obedientia. Col. III, 20: filii, obedite parentibus per omnia.
Quartum, quod debet esse discreta, ut obediatur cui obediendum est, et in quo, ut non fiat aliquid contra Deum:
unde dicit quod fecit sicut praecepit ei Angelus, non malus sed Dei. I Io. IV, 1: nolite omni spiritui credere, sed
probate spiritus, si ex Deo sint, quoniam multi pseudoprophetae exierunt in mundum etc..
Et accepit. Hic ostenditur in quibus obedivit: et ponuntur tria. Primo obedientia quam exhibuit ad Angelum;
secundo reverentia quam exhibuit ad matrem; tertio obsequium quod exhibuit Christo nato.
Angelus praecepit ioseph noli timere accipere mariam coniugem tuam. Et fecit ioseph sicut praecepit etc.. Ubi
patet quod invenit mulierem bonam.
Sed numquid non habebat eam in domo? quare ergo dicit, exurgens... Accepit? respondet chrysostomus: quia
eam non eiecerat a domo, sed a corde. Vel quia primo ducebatur, sed postea celebrandae sunt nuptiae, et tunc
dicitur, et est coniux.
Et ne aliquis suspicaretur quod copula carnalis interveniret, subiungit et non cognoscebat eam.
Ubi sciendum quod hoc verbum cognoscere dupliciter accipitur in sacra Scriptura: quandoque pro agnitione, Io.
XIV, 7: et amodo cognoscetis eum et vidistis eum, aliquando pro carnali copula, sicut Gen. IV, 1: Adam vero
cognovit uxorem suam evam etc., scilicet carnaliter.
Sed obiicitur, quia non dicitur simpliciter cognoscebat etc., sed, donec peperit filium suum. Ergo postea
cognovit; unde etiam dixit Elvidius: quamvis virgo concepit Christum, tamen postea habuit alios filios ex ioseph.
Et ideo dicit Hieronymus, quod donec aliquando significat aliquid finitum, et determinatum, sicut dicam non
veniam donec comedo quia postea significo me venturum; quandoque significat infinite, et indeterminate, verbi
20

