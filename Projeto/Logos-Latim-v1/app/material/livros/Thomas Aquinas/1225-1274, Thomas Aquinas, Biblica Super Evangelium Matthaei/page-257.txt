Cum enim dies a media nocte incipiat, non debet recipere quicquam a media nocte usque ad perceptionem huius
sacramenti.
Sed quaesierunt aliqui, si quodcumque intrat in os, solvat sumptionem sacramenti, ut si bibit aliquis aquam.
Intelligendum est quod duplex est ieiunium, scilicet ieiunium ecclesiae, et ieiunium naturae.
Ieiunium ecclesiae non solvit potus aquae, sed ieiunium naturae solvit; quia etsi aqua per se non nutriat, cum
aliis nutrit. Et debetis intelligere quod aquam recipit et potum, si aliquis lavet os, et transglutiat unam guttam
casualiter. Non tamen propter hoc debet dimittere, immo computatur cum saliva.
Similiter de cibo dico, quod si qui anisum comedit in sero, et remanserit aliquid in dentibus, si casu transglutiat,
non propter hoc debet dimittere.
Item aliqui conscientiam faciunt, quod si non dormiunt, non recipiant. Hoc non habet locum, quia non fuit de
constitutione ecclesiae. Unde non facit ad rem utrum dormiat, vel non dormiat.
Accepit Jesus panem etc.. Hic tangitur materia. Notandum quod istud sacramentum quantum ad aliquid veteri
sacramento attinet, sicut veritas figurae. Sacramentum illud sumebatur ut cibus, quia mandatum erat quod
comederent agnum: et istud, quod loco eius sumitur, debet sumi ut cibus. Et sicut ille erat vere cibus, ita et iste
agnus; Io. VI, V. 56: caro mea vere est cibus. Unde falsa est illa opinio quae ponebat quod solum erat ibi
Christus sub signo, quia si ita esset, quid plus haberet istud signum quam illud? sed illud erat signum tantum;
hoc autem est figura et veritas.
Sed numquid est irreverentia, quia aliquis comedat corpus Domini? dicendum quod differt iste cibus ab aliis
cibis, quia alii cibi convertuntur in corpus nostrum: unde si Christus ita converteretur, irreverentia esset. Sed non
est sic, immo e converso, ut dicit Augustinus: non tu me mutabis in te, sed tu mutaberis in me. Unde illud
sacramentum finis et perfectio omnium est sacramentorum. Et ratio est, quia esse quod est per essentiam, est
finis et perfectio eorum quae per participationem: alia enim sacramenta Christum continent per participationem,
in isto autem est Christus secundum substantiam. Ideo dicit dionysius quod nullum est sacramentum quod non
perficiatur in eucharistia. Unde si adultus baptizetur, debet ei dari eucharistia. Debet ergo sumi in cibo, ut veritas
respondeat figurae.
Et quare non sub specie propria? una ratio est ratione meriti fidei, quia fides non habet meritum, ubi humana
ratio praebet experimentum. Item ut parcatur sumentibus, quia non est consuetum quod caro humana comedatur.
Item ut defendatur a derisionibus infidelium.
Et quare sub tali specie? quia voluit celebrari ab omnibus ubique terrarum: ideo voluit eis dare materiam, quae
communis est omnibus. Communis autem cibus est panis, et communis potus hominum est vinum: unde panis et
vinum sunt cibus principalis, alia potius quasi edulia. Item in aliis sacramentis in unctione non quodcumque
oleum accipitur, sed commune, quod dicitur oleum ex multis olivis; sic unitas ecclesiae ex multitudine fidelium.
Et sic patet quod nostra sacramenta magis sunt antiqua quam sacramenta veteris legis; quia sacramenta veteris
legis habuerunt initium a Moyse et Aaron, sed sacramenta novae legis a melchisedech, qui obtulit Abraham
panem et vinum. Ideo dicitur Christus factus sacerdos secundum ordinem melchisedech, Ps. Cix, 4.
Consequenter agitur de benedictione; et haec benedictio refertur ad tria. Ad materiam, quia benedixit fructum
terrae, in quo significatur quod maledictio Adae revocata est per Christum, quando dixit ei, gen. III, 17:
maledicta terra in labore tuo,...
Spinas et tribulos germinabit tibi. Item refertur quantum ad illud quod continebatur in illo, scilicet Christum;
supra XXI, 9: benedictus qui venit in nomine Domini. Item ad fructum sacramenti, quia per istum benedicuntur
fideles, et transit a capite ad membra; Prov. X, 6: benedictio Domini super caput iusti.
Deinde tangitur fractio et fregit: et tria significat. Primo significat mysterium futurae passionis, quia in passione
perforata sunt membra, secundum illud Ps. XXI, 17: foderunt manus meas et pedes meos, dinumeraverunt omnia
ossa mea. Et hoc factum est, quia ipse voluit; Is. LIII, 7: oblatus est quia ipse voluit. Item significatur quod
frangatur ab unitate in multitudinem, unde significat incarnationem: quia, cum ipsum Dei verbum simplex esset,
venit in istam multitudinem, non relinquendo simplicitatem. Item signatur effectus quem in diversos intulit; quia,
secundum apostolum, I Cor. XII, 4, divisiones gratiarum sunt, idem autem spiritus.
Item ponitur distributio dedit discipulis suis; Eccli. XXIX, 33: ex his quae in manu habes, ciba singulos. Et dicit,
discipulis, quia nulli non baptizato debet dari huiusmodi sacramentum. Sicut non conficeret sacerdos nisi
consecratus, sic non debet alicui illud administrari nisi baptizato. Item non est dandum nisi fidelibus; immo
infideles non debent admitti ad videndum istud sacramentum: unde in primitiva ecclesia, quando multi erant
catechumeni, recipiebantur in ecclesia usque ad evangelium, et tunc expellebantur.
Item cum dicat quod discipulis suis, quaeritur utrum Iudas ibi fuerit. Omnes dicunt quod simul dedit omnibus, et
etiam Iudae, et hoc ut eum sua benignitate a peccato revocaret. Item ut daret ecclesiae documentum ut dum esset
occultus peccator, quod non prohiberetur a receptione huius sacramenti: homines enim non habent iudicare de
occultis. Hilarius hic dicit quod non fuit Iudas, quia iam exierat. Et vult probare per illud quod dicitur in Io. XIII,
25, cum petierunt discipuli: quis est qui tradet te? quibus dixit: cui tradidero buccellam intinctam.
Ideo ostendit quod iam exierat. Sed magis tenendum est quod alii dicunt.
Et ait: accipite, et comedite; hoc est corpus meum. Hic ponuntur verba: et in istis verbis tria facit. Primo hortatur
ad recipiendum; secundo ad comedendum; tertio denuntiat veritatem.
257

