Primo sic: vox, in excelso prolata, audita est, quia vox quae in loco alto est, longe lateque diffunditur; Is. XL, 9:
supra montem excelsum ascende tu qui evangelizas sion, exalta in fortitudine vocem tuam. Vel audita est in
excelso, idest in caelo apud Deum; Eccli. XXXV, 21: oratio humiliantis se nubes penetrabit, et donec propinquet,
non consolabitur, et non discedet donec altissimus aspiciat. Et iterum: nonne lacrimae viduae ad maxillam
descendunt, et exclamatio eius super deducentes eas? ploratus: hoc potest referri ad fletum infantium occisorum.
Et ululatus multus; hoc ad matrum ploratus. Vel utrumque ad pueros: ploratus inquantum elevabantur a
militibus, ululatus inquantum iugulabantur.
Maior est dolor matrum, quam filiorum. Item matrum erat dolor assiduus, puerorum fuit brevis: propter quod
dicit Zach. XII, 10: plangent eum quasi super unigenitum, et dolebunt super eum, ut doleri solet in morte
primogeniti.
Item ex materia doloris, quia de morte filiorum. Unde Rachel plorat.
Sed obiicitur, quia bethlehem non erat in tribu beniamin, sed in tribu Iuda, qui fuit filius Liae.
Et solvitur tripliciter. Primo, quia Rachel sepulta fuit iuxta bethlehem, Gen. XXXV, 19.
Et ita ploravit pueros eo modo, quo aliquis locus dicitur plorare; Ier. II, 12: obstupescite, caeli, super hoc, et
portae eius, desolamini vehementer, dicit Dominus.
Vel aliter. Supra habitum est quod Herodes occidit pueros in bethlehem, et in omnibus finibus eius etc..
Bethlehem autem erat in confinio duarum tribuum, scilicet Iudae et beniamin; unde de pueris beniamin occisi
sunt: et sic cessat obiectio, sicut exponit Hieronymus.
Augustinus autem aliter exponit et dicit quod consuetudo est quod quando alicui aliqua prospera succedunt, ille,
quando adversitates veniunt, magis dolet. Lia et Rachel sorores fuerunt, et isti qui occisi sunt fuerunt de filiis
Liae. Et sic corporaliter occisi sunt, ne aeternaliter punirentur, ut in facto gabaa.
Dicitur ergo plorare videns filios suos occidi et damnari.
Vel per Rachel ecclesia signatur, quia interpretatur videns Deum, et ecclesia per fidem videt: quae plorat filios
suos occisos, non quia occisi sunt, sed quia per ipsos poterat alios acquirere. Vel non plorat propter occisos, sed
propter occidentes.
Sequitur de inconsolabilitate doloris: et noluit. Et exponitur illud multipliciter.
Primo ut referatur ad populum, qui tunc erat. Consolatio enim debetur quamdiu speratur aliquod remedium; sed
quando non speratur, non est consolatio, sicut patet in infirmo desperato; et ideo dicit, ut referatur ad opinionem
matrum, quia non sunt, quia scilicet non apparent; Gen. XXXVII, 30: puer non comparet. Vel noluit consolari,
quia non sunt, idest ac si non essent: consolatio enim non debetur nisi de malis. Unde secundum hoc refertur ad
opinionem ecclesiae, quae habet eos tamquam regnarent; unde, sicut de regnantibus, gaudet de eis, I Thess. IV,
V. 12: nolumus vos ignorare de dormientibus, ut non contristemini, sicut et ceteri qui spem non habent vel noluit
consolari de praesenti, sed expectat consolationem in futuro; infra V, 5: beati qui lugent, quoniam ipsi
consolabuntur.
Consequenter agitur de revocatione Christi; unde defuncto Herode, ecce Angelus Domini apparuit in somnis
ioseph.
Et primo ponitur apparitio Angeli; secundo mandatum Angeli; tertio executio mandati Angeli.
Circa primum tria ponuntur. Primo describitur tempus; secundo persona; tertio modus apparitionis.
Dicit ergo defuncto Herode: non ille qui fuit in morte Christi, quia ille fuit filius istius.
Ecce Angelus apparuit.
Notandum quod omnis turbatio ecclesiae secundum mysterium terminatur per mortem persecutorum quia in
perditione impii erit laudatio Prov. XI, 10. Item nota quod infidelitate Iudaeorum terminata, Christus redibit ad
eos. Rom. XI, 26: et tunc omnis Israel salvus fiet.
Ecce... Apparuit. Notandum quod talis est ordo Angelorum et hominum, ut divinae illuminationes non fiant
nobis nisi per Angelos; ad Hebr. I, 14: omnes sunt administratorii spiritus in ministerium missi propter eos qui
haereditatem capiunt salutis. Unde etiam Christus secundum quod homo, voluit per Angelos nuntiari.
Modus, ibi in somnis ioseph in Aegypto.
Mandatum, ibi surge, et accipe puerum. Non dicit filium, non coniugem, sed puerum, ut designetur dignitas
pueri, et integritas matris. In hoc significatur, quod ioseph non fuit ei datus ad carnalem copulam, sed ad
ministerium et custodiam.
Consequenter assignat causam defuncti sunt enim qui quaerebant animam pueri.
Sed quaeritur, quare dicit sunt. Non enim nisi Herodes mortuus erat.
Hoc solvitur dupliciter. Primo quia iste tot mala fecerat, quod Iudaei gaudebant de morte eius: qui praesentiens
mandavit adhuc vivens sorori suae, quod nobiliores de Iudaeis interficeret in morte sua; et isti quaesiverant
animam pueri cum Herode; et hoc est defuncti sunt enim qui quaerebant animam pueri.
Vel aliter. Mos est sacrae Scripturae ponere plurale pro singulari: unde mortui sunt, idest mortuus est etc..
Unde in hoc quod dicit qui quaerebant animam pueri, destruitur error Apollinaris, qui dixit, quod divinitas erat in
Christo loco animae.

30

