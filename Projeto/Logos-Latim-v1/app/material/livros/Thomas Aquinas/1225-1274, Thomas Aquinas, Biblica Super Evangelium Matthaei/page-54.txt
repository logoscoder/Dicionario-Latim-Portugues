Illorum autem opinio qui dicunt quod beatitudo consistit in contemplatione divinorum, reprobat Dominus
quantum ad tempus, quia alias vera est, quia ultima felicitas consistit in visione optimi intelligibilis, scilicet Dei:
unde dicit videbunt.
Et notandum quod, secundum Philosophum, ad hoc quod actus contemplativi faciant beatum, duo requiruntur:
unum substantialiter, scilicet quod sit actus altissimi intelligibilis, quod est Deus; aliud formaliter, scilicet amor
et delectatio: delectatio enim perficit felicitatem, sicut pulchritudo iuventutem.
Et ideo Dominus duo ponit Deum videbunt et filii Dei vocabuntur: hoc enim pertinet ad unionem amoris; I Io.
Cap. III, V. 1: videte qualem caritatem dedit nobis pater, ut filii Dei nominemur et simus.
Item notandum quod in istis beatitudinibus quaedam ponuntur ut merita, et quaedam ut praemia: et hoc in
singulis.
Beati pauperes spiritu: ecce meritum; quoniam ipsorum est regnum caelorum: ecce praemium, et sic in aliis.
Et notandum est etiam aliquid circa meritum in communi, et aliquid circa praemium in communi. Circa meritum
sciendum, quod Philosophus distinguit duplex genus virtutis: unum communis, quae perficit hominem humano
modo; aliud specialis, quam vocat heroicam, quae perficit supra humanum modum. Quando enim fortis timet ubi
est timendum, istud est virtus; sed si non timeret, esset vitium. Si autem in nullo timeret confisus Dei auxilio, ista
virtus esset supra humanum modum: et istae virtutes vocantur divinae. Isti ergo actus sunt perfecti, et virtus
etiam, secundum Philosophum, est operatio perfecta. Ergo ista merita vel sunt actus donorum, vel actus virtutum
secundum quod perficiuntur a donis.
Item nota quod actus virtutum sunt illi de quibus lex praecipit; merita autem beatitudinis sunt actus virtutum; et
ideo omnia quae praecipiuntur et infra continentur, referuntur ad istas beatitudines. Unde sicut Moyses primo
proposuit praecepta, et post multa dixit, quae omnia referebantur ad praecepta proposita: ita Christus in doctrina
sua, primo praemisit istas beatitudines, ad quas omnia alia reducuntur.
Circa primum autem notandum, quod Deus est praemium eorum qui ei serviunt; Thren. III, 24: pars mea
Dominus, dixit anima mea, propterea expectabo eum; Ps. XV, 5: Dominus pars haereditatis meae et calicis mei;
Gen. XV, 7: ego Dominus qui eduxi te de ur chaldaeorum, ut darem tibi terram istam, et possideres eam. Et sicut
Augustinus dicit in II confessionum, anima cum recedit a te, bona quaerit extra te.
Homines autem diversa quaerunt; sed quidquid inveniri potest in qualibet vita, totum Dominus repromisit in
Deo. Aliqui enim ponunt summum bonum affluentiam divitiarum, per quam possunt pervenire ad maximas
dignitates; Dominus promittit regnum quod complectitur utrumque; sed ad hoc regnum dicit perveniri per viam
paupertatis, non divitiarum.
Unde beati pauperes. Alii perveniunt ad istos honores per bella; Dominus autem dicit beati mites etc.. Alii
consolationes quaerunt per voluptates; Dominus dicit beati qui lugent. Aliqui nolunt subdi; Dominus autem dicit,
beati qui esuriunt et sitiunt iustitiam. Aliqui volunt vitare malum opprimendo subditos; Dominus dicit beati
misericordes etc.. Aliqui ponunt visionem Dei in contemplatione veritatis in via; Dominus autem promittit in
patria; unde beati mundo corde etc..
Et notandum quod ista praemia, quae Dominus hic tangit, possunt dupliciter haberi, scilicet perfecte et
consummate, et sic in patria tantum: et secundum inchoationem et imperfecte, et sic in via. Unde sancti habent
quamdam inchoationem illius beatitudinis. Et quia in hac vita non possunt explicari illa sicut erunt in patria; ideo
Augustinus exponit secundum quod sunt in hac vita beati ergo pauperes spiritu: non spe tantum, sed etiam re. Lc.
XVII, V. 21: regnum Dei intra vos est.
Unde istis praemissis, accedamus ad litteram.
In istis beatitudinibus duo facit evangelista.
Primo ponuntur ipsae beatitudines; secundo manifestatio beatitudinum, ibi beati qui persecutionem patiuntur
propter iustitiam; quoniam ipsorum est regnum caelorum; hoc enim est declarativum omnium beatitudinum.
Virtus autem tria facit: quia removet a malo, operatur et facit operari bonum, et disponit ad optimum.
Primo ergo determinat de primo, ibi beati pauperes; de secundo, ibi beati qui esuriunt; de tertio, ibi beati mundo
corde, determinat.
Removet autem virtus a tribus malis: cupiditatis, crudelitatis sive inquietudinis, et voluptatis noxiae.
Primum notatur ibi beati pauperes; secundum ibi beati misericordes; tertio ibi beati qui lugent.
Dicit ergo beati pauperes, dupliciter legitur.
Primo sic beati pauperes, idest humiles, qui se aestimant pauperes: illi enim sunt vere humiles, qui se pauperes
aestimant, non solum in exterioribus, sed etiam in interioribus; Ps. XXXIX, 18: ego autem mendicus sum et
pauper, contra illud Apoc. III, 17: dicis quia dives sum, et locupletatus, et nullius egeo, et nescis quia tu es miser,
et miserabilis, et pauper, et caecus, et nudus etc..
Et tunc hoc quod dicit spiritu, potest tripliciter legi. Spiritus enim aliquando dicitur superbia hominis; Is. II, 22:
quiescite ab homine, cuius spiritus in naribus est, quia excelsus reputatus est ipse; Is. XXV, 4: spiritus
robustorum quasi turbo impellens parietem.
Et dicitur superbia spiritus quia sicut per flatum inflantur utres, ita per superbiam homines; Col. II, 18: inflatus
sensu carnis suae. Ergo beati pauperes, scilicet hi, qui parum habent de spiritu superbiae. Vel accipitur spiritus

54

