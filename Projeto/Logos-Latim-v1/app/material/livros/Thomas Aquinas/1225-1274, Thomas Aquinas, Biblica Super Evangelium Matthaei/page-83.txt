Unde secundum Augustinum vult dicere: dictum est quod in praesentia Christi non debebant ieiunare discipuli,
nec etiam ex conditione sua, quia imperfectis gravia iniungi non debent. Igitur cum isti sint imperfecti, eis
ieiunium iniungi non debet. Ut istud ergo significet, tangit sub metaphora panni et vini.
Quia iustitia consistit in operibus exterioribus, et in novitate affectionis, ideo duo exempla ponit. Dicit ergo
nemo mittit etc., ut si vellet iungere novum pannum, non ponet commissuram, idest depetiaturam, panni rudis,
idest novi in vestimentum vetus, quia tolleret eius pulchritudinem; sic si aliquis imperfectus habet aliquam
consuetudinem vitae suae, si vis imponere ei aliud iugum, recedit ab eo quod consueverat, et efficitur peior
scissura, ut habetur infra.
Neque mittunt vinum novum in utres veteres. Ponit hic aliud exemplum de vino; quasi dicat: discipuli mei sunt
quasi utres veteres. Vinum novum est lex nova ratione novitatis: unde cum recepissent spiritum sanctum,
dixerunt eos musto madere, Act. II, V. 13. Unde neque mittunt vinum novum in utres veteres: alioquin
rumpuntur utres. Unde si homini veteri, qui aliquando habet aliquam consuetudinem, imponis novum vivendi
modum, rumpitur cor per intolerantiam. Item effunditur vinum, idest non custoditur, et utres pereunt: quia
conculcaverunt mandata Dei; et ideo pereunt. Sed vinum novum in utres novos mittunt, doctrinam spiritualem
innovans per affectum, ut dicit apostolus I cor. II, 13: spiritualibus spiritualia comparantes.
Prov. II, 10: si introierit sapientia cor tuum, et scientia animae tuae placuerit, custodiet te, et prudentia servabit
te, ut eruaris a via mala, et ab homine qui perversa loquitur etc..
Hieronymus aliter exponit: quia institutum Pharisaeorum vocat vestimentum vetus, novum doctrinam
evangelicam; quasi dicat, non est bonum ut servent documenta vestra, quia sic facerent scissuras veteres, et sic
novam doctrinam recipere non possent, sicut videmus quod facilius recipit doctrinam suam, qui non est imbutus
contraria doctrina, quam qui est imbutus. Et ideo non est bonum quod vestra imbuantur doctrina.
|#4 Lectio 4
Posuit miracula quibus adhibentur remedia contra pericula peccati, hic ponit illa quibus adhibentur remedia
contra pericula mortis.
Et dividitur in partes duas: quia primo narrat quo modo vitam restituit; secundo, quomodo opera vitae, ibi et
transeunte inde Jesu.
Circa primum primo ponitur invitatio ad miraculum peragendum; secundo indicium, ibi et ecce mulier etc.; tertio
miraculi praeparatio, ibi et cum eiecta esset turba.
Circa primum quatuor facit.
Primo describitur tempus invitationis; secundo persona invitans; tertio invitatio; quarto admissio invitationis.
Dicit ergo haec illo loquente, scilicet in domo Matthaei.
Sed est obiectio: quia marcus et Lucas alio ordine recitant, scilicet quod iste accessit ad Jesum postquam
transfretaverat.
Augustinus solvit quod quando ponitur in evangelistis aliquid ad tempus pertinens, si statim ponitur,
repraesentatur tunc ordo historiae; et ideo cum dicitur hic haec eo loquente, significatur ordo historiae; sed in
marco et Luca refertur ad ordinem memoriae suae. Vel potest dici quod fuit aliquis locus medius ubi istud
accidit. Aliquando enim non dicunt utrum statim, post, vel quando factum quid sit.
Sequitur ecce princeps. Hic ponitur persona invitans, scilicet princeps synagogae, et dicitur Iairus illuminans vel
illuminatus.
In Gen. XXIII, 6: princeps Dei est apud nos.
Sequitur invitatio: et duo facit.
Primo exhibuit reverentiam, quia personaliter accessit. Item adoravit. Item potestatem confitetur, quia dicit
Domine. Iste princeps significat antiquos patres, quia isti accesserunt per desiderium, et credentes Christum
venturum adoraverunt; Ps. Cxxxi, 7: adorabimus in loco ubi steterunt pedes eius. Item confitebantur.
Scitote quoniam Dominus ipse est Deus. Ps. Xcix, 3.
Sequitur periculum filia mea modo defuncta est.
Contrarium habetur in Luca VIII, 41 et in marco V, 22 quia ibi dicitur: filia mea in extremis est. Et cum essent in
via occurrerunt ei famuli, etc..
Solvit Augustinus: quia quando iste Iairus recessit, iam erat in extremis, et credebat quod eam non inveniret
vivam; ideo magis petebat ut veniret, et resuscitaret eam, quam ut curaret; unde dicit filia mea modo defuncta est
etc., quasi dicat: credo quod iam mortua sit. Alii igitur dixerunt secundum quod fuit; sed Matthaeus ad
intentionem retulit. Ideo Augustinus dat bonum documentum, quod non est necessarium quod eadem verba
referantur; sed sufficit quod solum intentio dicatur.
Sed quare dixerunt famuli: noli vexare magistrum? videtur hoc fuisse incredulitatis.
Dicendum quod hoc verum esset, si hoc dicerent ex intentione Domini; sed ipsi nesciebant eius intentionem.
Chrysostomus sic exponit: consuetudo est aliquorum quando volunt movere ad pietatem, quod exaggerant
malum; ideo ut magis moveret eum, dixit defuncta est.
Ista filia est synagoga, quae filia est principis, scilicet Moysi, quae mortua est per infidelitatem; Luc. XIX, 42:
nunc autem abscondita est ab oculis tuis etc.. Sed videtur esse in isto fides infidelitati coniuncta, quia quod
83

