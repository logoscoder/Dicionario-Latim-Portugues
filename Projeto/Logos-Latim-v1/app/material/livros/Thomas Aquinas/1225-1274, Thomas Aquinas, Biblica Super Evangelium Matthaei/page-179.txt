Quia ergo Adam dixit, Deo imperante, ideo dicitur quod Deus dixerit; unde esdrae II, 4: homo reliquit patrem,
qui nutrivit eum.
Et adhaeret uxori.
Quae est ratio? frater et soror nascuntur ex uno, et dividunt se; sed vir et uxor ex diversis, et tamen non dividunt
se.
Dicit chrysostomus, quod hoc est ex ordinatione divina. Item, naturaliter omnis causa habet reductionem ad
effectum, ut succus a radice ad ramos, unde patres magis diligunt filios, quam e converso; ideo vir et uxor, etsi
sint ex diversis, uniuntur tamen in effectum unum.
Et erunt duo in carne una. Hieronymus: scilicet in carne prolis. Et hic est fructus matrimonii. Chrysostomus
exponit: in una carne, idest in uno carnali affectu, sicut et in spirituali affectu fit unitas, ut in Act. IV, V. 32: erat
autem credentium cor unum et anima una. Vel erunt duo in carne una, idest in uno carnali opere. Philosophus
dicit quod homo et mulier in opere illo sic semper se habent, quod sicut virtus activa et passiva semper in
effectum coniunguntur, sic in actu illo actio et passio coniunguntur. Itaque iam non sunt duo, sed una caro.
Deinde principale intentum concludit quod ergo Deus coniunxit, homo non separet, quia ex Dei voluntate actum
est. Si est ex Deo, non potest homo separare; quia si Deus coniunxit, Deus separet. Potest enim separatio fieri a
Deo, vel ab homine: et hoc vel propter voluptatem, vel ut aliquam aliam habeat, et non valet: vel propter
consensum mutuum, ut Deo liberius serviat, et sic est a Deo.
Dicunt illi: quid ergo Moyses mandavit dari libellum repudii et dimittere? hic ponitur obiectio eorum contra
generalem legem: aperiunt enim quod erat in mente.
Quid ergo Moyses mandavit dari libellum repudii et dimittere? non mandavit Moyses dimittere, sed indirecte
prohibere voluit, quia Moyses voluit quod non dimitteretur, nisi daretur libellus repudii. Et hoc magis pertinebat
ad prohibitionem, quia libellus non fiebat nisi per manum communem; unde remittebat ad sapientes, ut viderent
si haberent causam, quare deberent dimittere eas.
Et ait illis. Hic obiectioni respondet.
Et primo ponit responsionem; secundo confirmationem quia Dominus probat non esse dimittendam ex
auctoritate Dei quae maior est; ideo contra Dei auctoritatem non est auctoritas Moysi.
Sed contra. Nonne Dominus dedit legem per Moysen? videte, sicut dicit apostolus I ad Cor. VII, 25: de
virginibus praeceptum Domini non habeo, consilium autem do. Unde aliquando dicebat quod a Domino
acceperat, aliquando ex industria sibi inspirata: sic et Moyses.
Istud autem permisit, non quod audisset a Domino, sed ab inspiratione divina, non tamen auctoritate firmata.
Ad duritiam cordis vestri permisit vobis dimittere uxores vestras. Ipsi dixerant quod Moyses mandavit; sed non
mandavit, sed permisit. De duritia eorum habetur Act. VII, 51: dura cervice, et incircumcisis cordibus et auribus,
vos semper spiritui sancto restitistis.
Hic solet esse quaestio, utrum illi peccent mortaliter, qui uxores dimittunt.
Quidam dixerunt quod dimittentes peccabant mortaliter. Permissio enim quatuor modis accipitur. Dicitur
permitti aliquid, quando contrarium non praecipitur, ut minus bonum permittitur, quia maius bonum non
praecipitur, ut apostolus dicit I Cor. VII, 6: secundum indulgentiam dico vobis. Item quandoque per privationem
prohibitionis; et sic peccata venialia sunt permissa. Quandoque autem per privationem impedimenti: et sic omnia
mala, quae fiunt in praesenti, dicuntur aliquando etiam permissa, quia poena non adhibetur. Ideo Iudaeis
quaedam permissa fuerunt, quae erant mortalia peccata, quia poena non fuit eis inflicta.
Sed istud habet locum in mundanis rebus: sic enim videmus, quod secundum leges humanas non punitur
fornicatio simplex; unde si lex vetus solum inspiciat ad vitam praesentem, sic solutio est bona. Sed quia quamvis
secundum corticem ad vitam pertineat praesentem, tamen secundum medullam pertinet etiam ad vitam aeternam
Ex. XV, 25: dedi eis praecepta mea; et Dominus dicit iuveni, infra eodem: si vis ad vitam ingredi, serva mandata
ideo dicunt alii quod male provisum esset populo illi, si quod esset peccatum ignoraret, cum tamen scriptum sit,
Is. LVIII, 1: nuntia populo peccata eorum.
Ideo dicit chrysostomus, quod a peccato abstulit peccati culpam. Et licet inordinatum quid esset, noluit tamen
quod eis imputaretur ad culpam, ut Dominus Osee praecepit, ut faceret filios fornicationis: unde permissio non
fuit ex praecepto, sed ad vitandum maius malum.
Ab initio autem non fuit sic. Unde actuale fuit, non ab initio institutum: unde post multos annos nullus dimisit
uxorem.
Dico autem vobis etc.. Hic inducit legem.
Primo pro viro; secundo pro muliere.
Dicit ergo quicumque dimiserit uxorem suam etc.. Sed excipitur fornicatio.
Sed videte quod duplex est fornicatio, scilicet corporalis et spiritualis. Unde propter utrumque potest dimittere, ut
habetur I ad Cor. VII, 11: si unus infidelis, alter fidelis, potest dimittere fidelis infidelem.
Notandum, quod per nullum impedimentum sequens potest dissolvi vinculum matrimonii, quia significat
unionem Christi et ecclesiae: unde cum unio Christi et ecclesiae dissolvi non possit, nec unio matrimonii. Sed
propter fornicationem potest a consortio separari, et non debet eam secum retinere, ne videatur esse conscius

179

