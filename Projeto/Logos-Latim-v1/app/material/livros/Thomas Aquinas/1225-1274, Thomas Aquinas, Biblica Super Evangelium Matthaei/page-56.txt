Notandum autem quod non quicumque ploratus luctus dici potest; sed ille quo quis mortuum plorat sibi
dilectum: Dominus enim per excessum loquitur hic. Sicut supra beati pauperes, ita hic de maximo luctu
mentionem facit; sicut enim nullam recipiunt consolationem hi qui mortuum plorant, ita Dominus vult vitam
nostram in luctu esse; Ier. VI, 26: luctum unigeniti fac tibi, planctum amarum etc..
Et potest iste luctus tripliciter exponi. Primo pro peccatis non solum propriis, sed etiam alienis: quia si lugemus
mortuos carnaliter, multo magis spiritualiter; I Reg. XVI, V. 1: usquequo tu luges, Saul? etc. Ier. IX, 1: quis
dabit capiti meo aquam, et oculis meis fontem lacrimarum? et plorabo die ac nocte interfectos filiae populi mei.
Ponitur autem satis congrue ista beatitudo post praemissam.
Posset enim quis dicere: sufficit non facere malum: et verum est a principio ante peccatum; sed post commissum
peccatum non sufficit nisi satisfacias. Secundo potest accipi de luctu pro incolatu praesentis miseriae; Ps. Cxix,
5: heu mihi, quia incolatus meus prolongatus est. Istud est irriguum superius et inferius, de quo ios. XV, 19: pro
peccatis plorate, et pro caelestis patriae incolatu.
Tertio, secundum Augustinum, pro luctu quem habent homines de gaudiis saeculi, quae dimittunt veniendo ad
Christum: homines enim aliqui saeculo moriuntur, et saeculum moritur eis; Gal. Ult., 14: per quem mihi mundus
crucifixus est, et ego mundo.
Nos autem sicut de mortuis lugemus, ita illi lugent: quia non potest esse quin, in dimittendo, aliquem dolorem
sentiant.
Isti autem triplici luctui triplex consolatio respondet: quia luctui pro peccatis datur remissio peccatorum, quam
petebat David dicens Ps. L, 14: redde mihi laetitiam salutaris tui. Dilationi caelestis patriae, et incolatui
praesentis miseriae respondet consolatio vitae aeternae, de qua Ier. XXXI, V. 13: convertam luctum vestrum in
gaudium, et consolabor eos, et laetificabo a dolore suo; et Is. Ult., 13: in ierusalem consolabimini.
Tertio luctui respondet consolatio divini amoris: quando enim aliquis dolet de amissione rei dilectae,
consolationem recipit si aliam rem magis dilectam acquirit. Unde homines consolantur, quando pro temporalibus
rebus recipiunt spirituales et aeternas, quod est spiritum sanctum recipere; quare dicitur Paraclitus Io. XV, 26.
Per spiritum sanctum enim, qui est amor divinus, homines gaudebunt; Io. XVI, 20: tristitia vestra convertetur in
gaudium.
Et notandum, quod ista beatitudo appropriatur dono scientiae, quia illi lugent qui miserias aliorum cognoscunt:
unde de quibusdam talem scientiam non habentibus dicitur Sap. XIV, 22: in magno viventes inscientiae bello, et
tot et tam magna mala pacem appellant; e converso Eccle. I, 18: qui addit scientiam, addit et laborem.
Et notandum quod ista praemia ita ordinantur, quod semper secundum addit super primum. Primo enim dixit
beati pauperes, quoniam ipsorum est regnum caelorum; postea quoniam ipsi possidebunt terram: plus enim est
possidere, quam habere tantum. Item postea quoniam ipsi consolabuntur: plus enim est consolari, quam
possidere, aliqui enim possident ista, sed non delectantur in eis.
Consequenter positis beatitudinibus, quae pertinent ad remotionem mali, hic ponitur beatitudo quae pertinet ad
operationem boni. Est autem duplex bonum nostrum, iustitiae scilicet, et misericordiae. Et ideo duo ponit.
Quantum ad primum dicit beati qui esuriunt et sitiunt iustitiam. Iustitia tripliciter sumitur, secundum
chrysostomum et Philosophum. Quandoque enim pro omni virtute: et dicitur omnis virtus iustitia legalis, quae
praecipit de actibus virtutum. Unde inquantum homo obedit legi, implet opus omnium virtutum. Alio modo
secundum quod est specialis virtus, de quatuor cardinalibus, quae opponitur avaritiae, vel iniustitiae, et est circa
emptiones, venditiones, conductiones.
Quod ergo dicit hic qui esuriunt iustitiam, potest intelligi generaliter, vel specialiter.
Si intelligatur de generali, hoc dicit propter duas rationes. Prima Hieronymi, qui dicit quod non sufficit quod
homo iustitiae opus operetur, nisi cum desiderio operetur; Ps. LIII, 8: voluntarie sacrificabo tibi etc..
Et alibi, Ps. XLI, 3: sitivit anima mea ad Deum fontem vivum etc.. Amos VIII, 11: mittam famem in terram
istam, non famem panis, neque sitim aquae, sed audiendi verbum Dei. Ergo est esuries quando cum desiderio
operatur quis.
Alia ratio. Iustitia est duplex, perfecta et imperfecta: perfectam in mundo habere non possumus, quia si
dixerimus quia peccatum non habemus, ipsi nos seducimus, et veritas in nobis non est, I Io. I, 8. Et Is. Lxiv, 6:
omnes iustitiae nostrae quasi pannus menstruatae.
Sed hanc habemus in caelo; Is. LX, V. 21: populus tuus omnes iusti in perpetuum haereditabunt terram. Sed
desiderium iustitiae possumus hic habere: et ideo dicit beati qui esuriunt et sitiunt iustitiam etc..
Et est simile illud quod Pythagoras fecit.
Tempore enim Pythagorae illi qui studebant, vocabantur sophi, idest sapientes; Pythagoras autem noluit vocari
sophos, idest sapiens, sed Philosophus, hoc est sapientiae amator: ita vult Dominus quod sui sint, et vocentur
amatores iustitiae.
Si autem intelligatur de iustitia speciali, quae est, quod homo reddat unicuique quod suum est, convenienter
dicitur beati qui esuriunt etc.; quia esuries et sitis proprie avarorum est, quia numquam satiantur qui aliena
iniuste possidere desiderant: unde ista esuries, de qua dicit Dominus, opponitur huic, scilicet avarorum. Et vult
Dominus quod ita anhelemus ad istam iustitiam, quod numquam quasi satiemur in vita ista, sicut avarus
numquam satiatur. Beati ergo qui esuriunt et sitiunt iustitiam, quoniam ipsi saturabuntur.
56

