Hic sequitur denuntiatio resurrectionis. Et primo mulieres confortat; secundo studium commendat; tertio
gaudium indicat; quarto officium iniungit denuntiandi.
Dicit ergo respondens autem Angelus etc.. Sed ad quid respondet? intentioni mulierum. Non legitur eas aliquid
fuisse locutas prae timore: semper enim ita est, quod homo semper turbatur in apparitione Angeli, sive bonus,
sive malus appareat Angelus; quia natura humana fragilis est. Sed sicut dicit b.
Antonius, si bonus est Angelus, semper dimittit consolatum, ut patet in apparitione zachariae et virginis mariae,
utrique dictum est: ne timeas etc. Lc. I, 30. Sic et istas confortat.
Et si dimittat desolatum hominem, constat quod non fuit bonus Angelus. Ideo dixit nolite timere vos; quasi
dicens: vestrum non est timere, quia amatis Christum. Non enim accepistis spiritum servitutis in timore, rom.
VIII, 15. Non enim confortavit custodes, quia non digni erant.
Tunc commendat studium scio enim quod Jesum, qui crucifixus est, quaeritis.
Sed numquid Angeli cognoscunt cogitationes? videtur quod non; Ier. XVII, 9: pravum est cor hominis et
inscrutabile, quis cognoscet illud? ego Dominus scrutans corda et probans renes. Dicendum est quod non, nisi
per revelationem divinam; vel per signum, quia frequenter per gestus corporis habentur indicia voluntatis.
Iesum quaeritis. Nominat eum, ut significet eundem esse. Item crucifixum: et in hoc innuit parvam fidem earum,
quia quaerebant eum in loco mortis, et credebant eum morte posse teneri.
Tunc annuntiat resurrectionem: surrexit, scilicet propria virtute; Ps. III, 6: ego dormivi, et somnum cepi, et
exurrexi, quia Dominus suscepit me. Et probat hoc per recordationem verbi Dei sicut dixit; qui supra XX, 19
dixerat: et tertia die resurget.
Verbum enim Domini non potest deficere.
Item indicat ex visu: venite et videte locum ubi positus erat Dominus, unde viderunt lapidem revolutum, et non
viderunt Christum, quia surrexit clauso tumulo.
Tunc indicit eis officium denuntiationis et cito euntes dicite discipulis eius quia surrexit. Et tria indicit. Primo,
quia denuntient resurrectionem; secundo, quia locum; tertio quia visionem eis promittant. Et sicut prima mulier
primo locuta est diabolo, sic cum bono Angelo prima locuta est, ut omnia restaurarentur.
Secundo innuitur locus: et praecedet vos in Galilaeam.
Et quare primo in Galilaeam? non enim prius visus est in Galilaea, sed in ierusalem.
Sed quare magis nominat Galilaeam? ad signandum quod ipse idem est, qui solebat conversari in Galilaea. Item
ut a timore liberarentur, quia securius habitabant in Galilaea, quam in Iudaea. Vel mystice dicitur Galilaea
transmigratio, et potest signare transitum ad gentes.
Unde videbitis in Galilaea, idest nuntiabitis nomen meum gentibus. Hoc autem non facerent, nisi praecederet
eos.
Ibi eum videbitis, sicut praedixit vobis. Unde verbum Domini tantae potestatis est, quod non poterit aliter esse.
Sed hic est quaestio litteralis, quia hic dicitur quod viderunt eum sedentem super lapidem; in alio evangelista
quod introeuntes in monumentum viderunt iuvenem sedentem in dextris. Solvit Augustinus, quod bis viderunt
visionem Angelorum: unde possibile fuit, quod unum viderunt extra, alium intra.
Vel potest dici quod sepulcrum non solum dicitur lapis excisus, sed erat ibi aliqua materies, ubi includebatur
monumentum; unde quod marcus dicit, introeuntes in monumentum, non est intelligendum de lapide illo, sed de
spatio in quo includebatur: et hoc patet, quia dicitur hic quod exierunt cito de monumento cum timore et gaudio
etc..
Supra nuntiata est resurrectio mulieribus, hic certificantur de ipsa per Christum: et tria facit evangelista.
Primo describuntur mulieres; secundo Christi occursus; tertio iniungitur denuntiationis officium.
Secunda ibi et ecce Jesus occurrit illis; tertia ibi nolite timere etc..
In prima tria notabilia est considerare.
Primo mulierum statum; secundo affectum; tertio propositum.
Status tangitur cum dicitur exierunt cito de monumento. Quantum ad litteram monumentum non dicitur lapis
excisus, sed illud spatium, quod aliquo munimine erat firmum.
Secundum mysterium monumentum est locus mortuorum: et per hoc signatur status peccati; Ps. Lxxxvii, 6: sicut
vulnerati dormientes in sepulcris. Unde exire de monumento est exire de peccato; II ad Cor. VI, 17: propter hoc
exite de medio eorum etc.. Et notate quod dicit cito, quia de peccato est cito exeundum; Eccli. V, 8: non tardes
converti ad Dominum, et ne differas de die in diem.
Item tangitur affectus duplex, scilicet timoris et gaudii. Timor de Angeli visione, gaudium de resurrectione:
timor ex fragilitate humana, gaudium a visione divina; Ps. XXIX, V. 6: ad vesperum demorabitur fletus, et ad
matutinum laetitia. Sic peccator debet timere; Eccli. V, 5: de propitiato peccato noli esse sine metu. Sed gaudere
debet de spe resurrectionis; Ps. II, 11: servite Domino in timore, et exultate ei cum tremore.
Tunc tangit propositum currentes nuntiare discipulis etc.. Et istud poenitentibus competit, quia currere debent et
festinare ut proficiant in bonis: I ad Cor. IX, 24: sic currite ut comprehendatis. Et ad Hebr. IV, 11: festinemus
ingredi in illam requiem. Item tangit bonum propositum, quia voluit ut quod acceperant, aliis communicarent; I
Petr. IV, 10: unusquisque sicut accepit gratiam in alterutrum administrantes.
Et ecce Jesus occurrit illis. Hic ponitur occursus Christi.
288

