Deinde sequitur devotio turbarum: et cum cognovissent eum viri loci illius, miserunt in universam regionem
illam, et obtulerunt ei omnes male habentes etc., quia non solum suos infirmos obtulerunt, sed miserunt pro
extraneis. Unde cum cognovissent per famam et per doctrinam, miserunt pro infirmis, et obtulerunt ei; unde
omnes credebant in eum, tantae erat virtutis sermo eius; et hoc significatur Is. Ult., 19: mittam ex eis, qui salvati
fuerint, ad gentem in mare etc..
Item devotio etiam demonstratur, quia non solum petebant, quod imponeret manus, sed eum tantum rogabant, ut
vel fimbriam vestimenti eius tangerent. Per fimbriam significantur minima praecepta, vel caro Christi, vel
sacramentum baptismi. Et quicumque tetigerunt, scilicet per fidem, salvi facti sunt. Unde Mc. Ult., 16: qui
crediderit et baptizatus fuerit salvus erit.
|+15 Capitulus 15
|#1 Lectio 1
Supra Dominus sub figuris virtutem suae doctrinae ostendit, nunc ostendit sufficientiam eius.
Ostenditur autem dupliciter.
Primo, quod non requirit observantias legis; secundo quod non solum uni genti Iudaeorum data sit, sed et
gentilibus, ibi egressus inde Jesus secessit in partes tyri et sidonis.
Circa primum tria facit.
Primo tanguntur circumstantiae accusationis; secundo accusatio; tertio expositio.
Secunda ibi quare discipuli transgrediuntur traditiones seniorum? tertia ibi: non enim lavant manus suas cum
panem manducant.
Aggravatur autem malitia eorum ex tribus. Primo ex tempore, quia tunc quando haec signa faciebat et miracula,
ipsi faciebant signa iniquitatis, unde malignabantur.
Supra XI, 25: abscondisti haec a sapientibus et prudentibus etc.. Item redditur aggravatio ex loco, quia cum
Iudaei essent diffusi per Iudaeam, illi tamen qui erant in ierusalem, erant sapientes, et tamen erant deteriores.
Is. XXVI, 10: in terra sanctorum iniqua gessit, non videbit gloriam Domini.
Item aggravatur ex conditione personarum, quia de magnis venerunt Scribae, qui erant magis litterati, et
Pharisaei, qui reputabantur magis sancti. Ier. V, 5: ibo ad optimates, et loquar eis; ipsi enim cognoverunt viam
Domini.
Deinde ponitur id in quo accusabant eos: quare discipuli tui transgrediuntur traditiones seniorum? praeceptum
erat, ut habetur Deut. IV, 2: non addetis ad verbum, quod vobis loquor, nec auferetis ex eo.
Unde addentes traditiones, contra legem faciebant; non quod non liceret constituere aliquid, sed quod ita
praecipiebant observari sicut legem Domini.
Non enim lavant manus suas etc.. Hic exponitur, quae sunt eorum traditiones.
Hoc tamen exponitur magis Mc. VII, V. 2: ibi enim dicitur, quod cum vidissent quosdam de discipulis eius
communibus manibus, idest non lotis, manducare panes, vituperaverunt.
Et potest hoc esse ad litteram, quia non lavabant manus. Quare? quia ita solliciti erant verbo Dei, quod etiam
tempus non habebant: unde ex sollicitudine circa spiritualia non se lavabant eo modo sicut Iudaei, sicut habetur
marci VII, 4 quod omnes Iudaei nisi crebro lavent manus, non manducant: ideo discipuli non lavabant secundum
ritum eorum.
Unde carnaliter intelligebant quod dicitur Is. I, 16: lavamini, mundi estote. Unde ipsi ad litteram intelligebant,
lavantes quod erat exterius, et non quod interius.
Ipse autem respondens ait illis.
Dominus duo facit: quia non respondet excusando discipulos, sed ostendit quod ipsi non sunt digni, qui
reprehenderent eos. Supra VII, 5: hypocrita, eiice primum trabem de oculo tuo. Constat, quod transgredi
mandatum Dei est gravius quam traditiones hominum: et ideo qui transgrediebantur mandata Dei, in maioribus
delinquebant.
Ideo primo ostendit eos transgressores legis; secundo quod mandatum transgrediuntur.
Dicit ergo quare vos transgredimini mandatum Dei, et non observatis, propter traditionem vestram? Rom. X, 3:
ignorantes Dei iustitiam, et suam quaerentes statuere, iustitiae Dei non sunt subiecti. Is. III, V. 8: lingua eorum et
adinventiones eorum contra Dominum, ut provocarent oculos maiestatis eius.
Deinde cum dicit nam Deus dixit etc., ponit quod est istud mandatum, quod est scilicet de honoratione parentum.
Et primo ponit mandatum; secundo poenam.
Unde dicit nam Deus dixit: honora patrem et matrem tuam. Et notandum, quod honor non est nisi reverentia
exhibita in testimonium virtutis.
Ille enim exhibet reverentia, qui quae necessaria sunt administrat: unde non solum tenetur homo assurgere, sed
etiam necessaria ministrare.
Eccli. II, 21: qui timent Dominum, custodient mandata illius. Et quod debeatur talis honor, patet, quia tobias
mutuavit gabelo, quod agere praeceperat Dominus.
Ex. XX, 12 statim addit poenam: ut sis longaevus super terram. Item Lev. XX, 9.
145

