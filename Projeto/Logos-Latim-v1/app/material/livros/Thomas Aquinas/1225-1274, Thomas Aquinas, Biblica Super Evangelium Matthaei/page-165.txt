Secunda ibi at ille respondens etc.; tertia ibi tunc intellexerunt etc..
Apostoli videntes eum transformari, credebant quod ex tunc inciperet regnare.
Intellexerant enim quod elias debebat prius venire, Mal. Ult., 5. Et quia eum viderant, credebant quod iam
venisset, et appropinquaret regnum eius, ut habetur mal.
Cap. Ult., 1: ecce enim dies veniet etc.. Et ibid., 5: mittam vobis eliam prophetam antequam veniat dies Domini
magnus et horribilis etc.. Sed istud nesciebant ex Scriptura, quia simplices erant, sed sciebant ex dictis
Scribarum. Unde dicunt quid ergo Scribae dicunt quod eliam oporteat primum venire? Scribae, qui ex lege
noverant, ita dicebant, sed pervertebant Scripturam.
Est enim duplex adventus Christi, scilicet gloriae: et de hoc adventu intelligitur quod elias praecedet illum; sed
est alius adventus in carne: unde ipsi pervertentes exponebant de isto.
Huic dubitationi Dominus satisfacit.
Et primo tangit adventum futurum; secundo praeteritum. Unde dicit at ille respondens ait illi: elias quidem
venturus est.
Unde de duplici elia loquitur, quia de elia in propria persona venturo: et hic venturus est ad annuntiandum viam
iustitiae et restituet omnia, et convertet corda hominum ad Christum, convertet Iudaeos ad fidem patriarcharum
qui habuerunt fidem de Christo, quia, ut habetur Rom. XI, 25, caecitas ex parte contigit in Israel, donec plenitudo
gentium intraret, et sic omnis Israel salvus fiet.
Augustinus aliter exponit restituet omnia, quia veniente Antichristo omnes seducentur; sed mortuo Antichristo
omnes restituentur ad fidem per praedicationem eliae.
Origenes sic: restituet, quia si aliquis debet quod non solvit, debet restituere. Sed quilibet debitor est mortis; et
quia elias nondum est mortuus, cum veniet, restituet omnia, et reddet debitum mortis.
Additur de alio elia dico autem vobis, quia elias iam venit. Quis est iste? ioannes baptista, non quod ipse sit in
persona, sicut habetur Io. I, 21, cum petebatur ab eo, elias es tu? respondit, non.
Sed in spiritu et virtute: quia sicut elias secundi adventus erit praecursor, ita ioannes primi adventus. Item sicut
elias contradicebat iezabel, sic ioannes Herodiadi: et sicut elias fuit eremi cultor, sic ioannes. Unde de ipso
dicitur Lc. I, 7: ipse praecedet eum in spiritu et virtute eliae. In spiritu: non quia transeat spiritus eliae in
ioannem, ut aliqui posuerunt, sed eamdem virtutem habebit.
Et non cognoverunt eum, idest non approbaverunt, ut habetur infra XXI, 25, ubi quaesivit Dominus si baptismus
ioannis est de caelo vel de terra, quia, si de caelo dixissent, credere debuissent. Sed fecerunt in eo quaecumque
voluerunt, quia eum male tractaverunt, non secundum quod iustitia exigebat, sed incarceraverunt eum. Simile
habetur de ieremia Eccli. XLIX, 9: nam male tractaverunt eum, qui a ventre matris consecratus est propheta.
Sic et filius hominis passurus est ab eis. Ioannes praecursor fuit Christi quantum ad nativitatem, quia sicut
ioannes ex muliere veteri et sterili supra naturam, sic Christus ex virgine supra naturam. Item in praedicatione,
quia incepit praedicare.
Agite poenitentiam, sic et Christus.
Item quantum ad baptismum; ideo requirebatur quod esset praecursor quantum ad passionem, quia sicut ipse
propter iustitiam occisus est, sic et Christus. Unde sic filius hominis passurus est ab eis.
Sed a quibus eis? videtur quod non ab eis a quibus ioannes, quia ioannes ab Herode, Christus a Scribis.
Sed potest dici quod ab eisdem, quia ioannes ab Herode et Iudaeis consentientibus, sed Christus a Scribis,
consentiente Herode. Unde in partibus illis erat, et oblatus fuit ei; Ps. II, 2: astiterunt reges terrae, et principes
convenerunt in unum adversus Dominum, et adversus Christum eius.
Vel sic passurus est ab eis, ita quod ly eis faciat simplicem relationem, quia omnes sunt in una generatione, a
quibus passus est ioannes et Christus.
Consequenter ponitur effectus huius responsionis tunc intellexerunt discipuli quia de ioanne baptista dixisset eis.
Tunc: cum Dominus locutus est eis. Declaratio sermonum tuorum illuminat, et intellectum dat parvulis, Ps.
Cxviii, 130.
|#2 Lectio 2
Et cum venisset hic praenuntiat tranquillitatem gloriae, quae impugnatur per oppressionem Daemonum, et
turbationem hominum. Et primo praenuntiat primam cessare per curationem lunatici; secundo secundam.
Et circa primum primo ponitur curatio lunatici; secundo praenuntiat passionem, ibi conversantibus autem eis in
Galilaea etc., tertio de solutione tributi, ibi et cum venisset capharnaum etc..
Circa primum primo sanat; satisfacit dubitationi, ibi dixit illis Jesus etc..
Circa primum facit duo.
Primo ponitur petitio patris; secundo satisfactio, ibi afferte huc illum ad me.
Circa primum tria facit. Quia primo ponitur tempus; secundo indicatio infirmi; tertio petitio.
Tempus ponitur, cum dicit et cum venisset ad turbam. Petrus allectus dulcedine gloriae, semper vellet esse in
monte; sed Christus ex caritate quam habuit ad turbas, quia caritas non quaerit quae sua sunt, voluit descendere
de monte, ut turbae haberent accessum ad eum.

165

