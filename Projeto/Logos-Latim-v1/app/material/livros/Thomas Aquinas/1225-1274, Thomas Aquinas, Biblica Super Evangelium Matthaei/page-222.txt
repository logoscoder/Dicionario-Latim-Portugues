Act. V, 40 dicitur quod caesis denuntiaverunt ne omnino loquerentur in nomine Jesu. Et persequemini. Istud
manifestum est quomodo Paulum persecuti sunt. Et supra X, 23: si persecuti fuerint vos in una civitate, fugite in
aliam.
Ulterius ponitur poena, quae, quia videbatur gravis, ideo confirmat: amen dico vobis, venient haec omnia super
generationem istam.
Dicit ut veniat super vos omnis sanguis iustus, a sanguine Abel iusti usque ad sanguinem zachariae filium
barachiae. Quis sit iste Abel notum est, quia iste occisus est a cain fratre suo. Sed iste zacharias, quis fuerit, non
habetur. Legitur quod tres fuerint zachariae. Quidam filius barachiae, qui fuit undecimus inter prophetas. Sed de
isto non potest intelligi, quia non erat adhuc altare.
Alius pater ioannis, et cuius fuerit filius non invenitur; sed dicit chrysostomus quod fuit occisus propter
Christum, quia in templo erat locus virginum, et cum sederet virgo maria in loco virginum, expellere voluerunt
eam Iudaei a loco; quod prohibuit zacharias eam defendens, et propter hoc occisus fuit. Alius dicitur filius
ioiadae, quem occidit ioas in atrio templi, ideo inter templum et altare; unde concordat locus, sed nomen
dissonat.
Sed tamen dicit Hieronymus quod interpretatur benedictus Domini, et designatur sanctitas patris eius ioiadae
sacerdotis. Et dicit quod ipse vidit evangelium Nazarenorum, et ibi continebatur, filius ioiadae.
Sed quare sub isto zacharia incipit, potest esse quaestio litteralis. Ratio autem videtur esse, quia etsi praecedentia
magis frequentia, ista tamen inveniebantur in Scriptura. Vel aliter, quod Abel pastor, ioiades sacerdos; ideo per
istos duos significantur laici et clerici. Unde omnis poena pro occisione hominum veniet super vos. Vel aliter,
quia quidam activi, quidam contemplativi; unde utrique signantur per istos.
Sed amen dico vobis, quod omnia venient super generationem istam. Sed quomodo potest esse quod omnia
veniant super generationem istam? punitur ne unus pro alio? Ez. XVIII, 20: filius non portabit iniquitatem patris.
Quomodo ergo super generationem istam? Hieronymus solvit, quod consuetum est in Scriptura quod tota
generatio bonorum pro una generatione sumitur, de qua in Ps. Cxi, V. 2: generatio rectorum benedicetur. De
generatione malorum supra XII, 39: generatio mala signum quaerit. Chrysostomus dicit sic: aliqui peccant, sed
Deus non statim vindicat; unde in Ps. VII, 12: numquid irascitur per singulos dies? aliqui vero numquam cum
peccant corriguntur, sed in peius mutantur; II ad Tim. III, 13: mali autem homines et seductores in peius
proficient; et tunc expectat Dominus donec compleatur malitia eorum.
Unde isti, in quibus complebitur malitia, portant pondus totius quantum ad temporalem poenam, tamen quantum
ad aeternam quilibet suam. Unde tanta erit quod videbitur quod pro omnibus patiantur; unde Ex. XXXII, 34,
dicitur quod istud peccatum servetur usque in diem ultionis. Sicut fuit plenitudo bonorum his qui credunt in
Christum, sic plenitudo malorum his qui occiderunt Christum; ideo dicit venient omnia super generationem
istam.
Sed quae est ista poena? destructio civitatis ierusalem. Et quoniam intendit loqui de excidio civitatis, ideo
convertit se ad civitatem, dicens ierusalem, ierusalem. Et primo ponit delictum; secundo commemorat beneficia;
tertio praenuntiat poenam.
Secunda ibi quoties volui congregare filios tuos... Et noluisti? tertia ibi ecce relinquetur vobis domus vestra
deserta.
Dicit ergo ierusalem, ierusalem; et designat ista geminatio affectum miserantis; unde dicitur Lc. XIX, 41, quod
videns civitatem flevit super eam. Quae occidis prophetas; Act. VII, 52: quem prophetarum non sunt persecuti
patres vestri? et dicit, quae occidis, non quae occidisti, ideo adhuc in malitia perseverabant. Haec est illa
ierusalem, de qua habetur Ez. V, 6: ista est ierusalem, in medio gentium posui eam, et in circuitu eius terras, et
contempsit iudicia mea.
Possent se excusare: non habuimus qui diceret nobis; ideo dicit et lapidas eos qui ad te missi sunt; unde misi
prophetas et multa auxilia, et non cognovistis.
Quoties volui congregare filios tuos, quemadmodum gallina congregat pullos suos sub alas, et noluisti?
designatur in hoc perpetuitas divinitatis eius, secundum quod ipse dicit, Io. VIII, 58: antequam Abraham fieret,
ego sum. Unde ipse Christus misit prophetas, patriarchas et Angelos. Quandocumque misit, voluit congregare
etc.. Illi congregantur qui ad Dominum convertuntur, quia in eo uniuntur peccatores; disperguntur qui ab unitate
separantur. Unde volui congregare quemadmodum gallina congregat pullos suos sub alas. Dicitur quod non est
animal aliquod ita compatiens pullis sicut gallina.
Gallina defendit a milvo, et vitam exponit pro eis, et congregat sub alas. Sic Christus compatitur nobis, vere
languores nostros ipse tulit, Is. LIII, 4. Item milvo, idest diabolo, se exposuit; Deut. XXXI, 27: adhuc vivente me
et ingrediente vobiscum, semper contentiose egistis contra Dominum.
Sed contra. Dominus voluit, et isti noluerunt: ergo praevaluit mala voluntas eorum voluntati Dei.
Unde dicendum: quoties volui, feci, sed te invito, feci cum feci; unde tua voluntas impedivit quod non facerem.
Vel quod misit prophetas signum fuit quod voluit congregare et noluisti.
Tunc sequitur poena ecce relinquetur vobis domus vestra deserta. Totus populus honorabatur propter ierusalem,
et ierusalem propter templum; ideo dicitur relinquetur domus, idest templum, vel habitatio; Ps. Lxviii, 26: fiat
habitatio eorum deserta.
222

