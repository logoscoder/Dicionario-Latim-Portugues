Sed secundum Augustinum non valet: posset tamen nobis suppetere, si tota die dominica fuisset in sepulcro. Ideo
aliter dicendum, quod dies naturalis pro die et nocte, sumitur pro spatio viginti quatuor horarum.
Sed, sicut dicit Augustinus, in Scriptura aliquando sumitur pars pro toto. Sic ergo dicendum, quod Christus per
synecdochen fuit tribus diebus et tribus noctibus in sepulcro, quia sexta feria pro tota die et etiam pro praecedenti
nocte sumitur: de die vero secunda non est dubium; tertia vero nox pro nocte et die sequenti.
Tamen si secundum veritatem inspicimus, fuit duabus noctibus et uno die integro, ad signandum quod suum
simplum destruxit nostrum duplum. In nobis erat poena et culpa, in eo poena solum, ideo etc..
Viri Ninivitae surgent in iudicio cum generatione ista. Hic ponit indignitatem.
Hic est quaestio litteralis. Nonne multa miracula fecit? nonne Lazarum resuscitavit, et multa alia? quid est ergo
non dabitur ei nisi signum ionae prophetae? respondeo. Non dabitur tale signum quale petebant: vel non dabitur
signum ad utilitatem eorum; sciebat enim quod non reverterentur, quia indurati erant. Sed signa fecit propter
fideles et electos, quales post multi fuerunt.
Viri Ninivitae etc.. Haec est indignitas.
Et primo praeferuntur gentiles; secundo ponitur ratio, ibi cum autem immundus spiritus exierit ab homine etc..
Videte. Aliquis est bonus vel quia non peccat, vel quia poenitet.
Primo ergo praefert eos qui poenituerunt, scilicet gentiles; secundo qui peccatum non fecerunt, ibi regina Austri
etc..
Comparaverat Dominus resurrectionem suam ionae; ideo possent credere quod istis accideret sicut Ninivitis qui
liberati sunt; sed isti non solum non fuerunt liberati, sed fuerunt etiam dispersi. Unde viri Ninivitae surgent.
In verbis istis excluditur unus error Iudaeorum, quod resurrectio erit ante iudicium, et quod in medio
reaedificabitur ierusalem.
Et adducunt pro se quod dicitur Is. XXV, 6: faciet Dominus in monte hoc convivium pinguium.
Alii dixerunt quod iusti et martyres resurgent ante alios per mille annos, et adducunt pro ipsis quod dicitur Apoc.
XX, 1: vidi Angelum descendentem de caelo habentem clavem abyssi et catenam magnam in manu sua; et
sequitur, et apprehendit draconem serpentem antiquum, qui vocatur diabolus, et ligavit eum ut non amplius
gentes decipiat, donec consummentur mille anni. Utrumque excluditur cum dicit surgent cum generatione ista,
simul boni et non boni.
Et condemnabunt, comparatione, non auctoritate, quia inter condemnandos resurgent; Ez. V, 5: ista est
ierusalem, in medio gentium posui eam et in circuitu eius terras: contempsit iudicia mea ut plus esset impia
quam gentes, et praecepta mea ultra quam terrae quae in circuitu eius sunt.
Et in quo condemnabunt? quia poenitentiam egerunt; isti vero noluerunt facere poenitentiam. Dominus incepit
praedicationem suam a poenitentia: ioannes similiter, et non audierunt; Ier. VIII, 6: nullus est qui agat
poenitentiam super peccato suo. Item illi fecerunt poenitentiam in una praedicatione ionae; Jesus autem multas
praedicationes eis fecerat, et tamen non sunt conversi; Io. XV, 24: si opera non fecissem quae nullus alius fecit,
peccatum non haberent. Item conversi sunt in praedicatione unius prophetae; sed isti non solum habuerunt
prophetam, sed filium Dei. Unde habetur ad hebr. I, 1: multifarie, multisque modis, olim Deus loquens patribus
in prophetis, novissime diebus istis, locutus est nobis in filio, quem constituit haeredem universorum, per quem
fecit et saecula etc..
Et sequitur ecce plusquam ionas hic, ut habetur ad Hebr. III, 3: amplioris gloriae enim iste prae Moyse dignus
est. Ergo Ninivitae praeferuntur, quia poenitentiam egerunt.
Regina Austri surget in iudicio cum generatione ista, et condemnabit eam, scilicet in sapientia, quam isti
noluerunt recipere.
De ista habetur III Reg. X, 24, quod venit audire sapientiam Salomonis. Per istam signatur ecclesia ex fidelibus;
Ps. XLIV, 10: astitit regina a dextris tuis in vestitu deaurato, circumdata varietate etc.. Regina dicitur, quia regere
se debet; Prov. XX, 8: rex qui sedet in solio iudicii, dissipat omne malum intuitu suo etc.. Et dicitur Austri
ratione spiritus sancti; Cant. IV, 16: surge, Aquilo, et veni, Auster, perfla hortum meum etc.. Ista regina surget in
iudicio cum generatione ista.
Nota quod non dicitur quod non peccaverit, sed non fuit rebellis. Quare? quia venit a finibus terrae audire
sapientiam Salomonis, sicut habetur III Reg. X, 24: et non oportuit quod vos veniretis a finibus terrae, quia hic
est. Unde: ecce plusquam Salomon hic, quia ille rex temporalis erat et peccator, iste vero innocens et aeternus;
Dan. VII, 14: potestas eius potestas aeterna, quae non auferetur, et regnum aeternum, quod non corrumpetur.
Cum autem immundus spiritus exierit ab homine etc.. Ostendit supra gentiles esse potiores Iudaeis, hic vult
confirmare exemplo: et primo ponit exemplum; secundo adaptat, ibi sic erit generationi huic pessimae.
Exemplum ponit de spiritu immundo.
Notare debetis quod aliquando ponitur exemplum ex re gesta, aliquando ex parabola.
Et quando ponitur ex re gesta, oportet quod unumquodque seorsum exponatur ita quod utrumque indiget
expositione sua, sicut hic positum est exemplum de iona. Aliquando ponitur exemplum de parabola, ut cum
dicitur, simile est regnum caelorum etc..
Hic non oportet ponere quid sit in regno caelorum. Possumus ergo dicere secundum Hieronymum, quod sit
similitudo et parabola, et sic est unus sensus. Vel ex re gesta secundum Augustinum, et sic est duplex sensus.
119

