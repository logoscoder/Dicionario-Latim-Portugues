idest in praedicatoribus, quia per praedicatores venit Deus in hominum mentes. Unde dubium est ad quid debet
referri.
Tamen dicit Augustinus quod totum debet referri ad adventum spiritualem. Aliqui vero quod ad secundum
adventum. Quidam autem exponunt de destructione ierusalem, et de ultimo adventu.
Primo ergo respondet quantum ad destructionem; secundo quantum ad secundum adventum, ibi sicut enim
fulgur exit ab oriente.
Circa primum duo.
Primo praenuntiat quae antecedentia sunt ad destructionem; secundo ipsam destructionem, ibi cum ergo videritis
abominationem desolationis etc..
Ista praeambula erant et ex parte extraneorum, et eorum qui in ecclesia continentur.
Primo ergo ex parte extraneorum; secundo ex parte eorum qui sunt in ecclesia, ibi et multi pseudoprophetae
surgent, et seducent multos.
Circa primum duo.
Primo praemittit pericula spiritualia; secundo corporalia, ibi audituri enim estis praelia et opiniones praeliorum.
Dicit ergo: ita quaeritis de consummatione, tamen ante debetis esse solliciti de vobis, quod non decipiamini; ideo
dicit videte ne quis vos seducat. Ad Eph. V, 15: videte itaque, fratres, quomodo caute ambuletis.
Multi venient in nomine meo dicentes: ego sum Christus. Aliquis venit ut missus a Christo, sic venerunt
discipuli. Alii vero dicuntur venire in nomine Christi, qui dicunt se esse Christum, usurpantes sibi nomen quod
non datur alii; Phil. II, 9: datum est ei nomen, quod est super omne nomen. Unde multi seductores venient, qui
venient a seipsis; Christus autem non a seipso, sed a Deo; unde Io. VII, 28: a meipso non veni.
Licet autem hoc de Antichristo specialiter dictum sit, tamen potest dici de multis aliis.
Unde quia veritati non adhaeserunt, dati sunt erroribus. Et hoc accidit in simone mago, qui libros scripsit, et
appellavit se librum Dei, Deum magnum, omnia Dei, et multos seduxit.
Illorum enim est seduci qui divisi sunt in errores, quia stultorum infinitus est numerus, Eccle. I, 15. Unde veritas
congregat, error autem dividit, et hoc est periculum. Potest etiam ad secundum adventum referri, ista enim
accident circa diem iudicii.
Audituri enim estis praelia etc..
Hic primo ponit pericula; secundo confortat.
Dicit ergo: ita dictum est videte ne quis vos seducat,... Quia audituri estis praelia etc..
Et hoc statim post passionem. Statim enim missi fuerunt in Iudaeam ab imperatore pessimi tyranni, qui
mirabiliter eos gravabant, ita quod quasi ferre non possent. Unde audituri estis praelia et opiniones praeliorum,
quia in praeliis multum valent opiniones; unde frequenter contingit quod pauci debellant multos; Ier. VIII, 16: a
Dan auditus est fremitus equorum eius, a voce hinnituum pugnatorum eius commota est omnis terra.
Et videte. Possent aliqui credere quod esset statim finis mundi; unde dicitur quod tanta fuit tribulatio, quod
credebant finem mundi venisse, ideo dicit videte ne turbemini.
Oportet enim haec fieri, sed nondum finis, quasi sit destructio ierusalem, quia non fuit eius destructio post
passionem usque ad quinquagesimum annum.
Sed posset aliquis dicere: tu dicis quod audituri sumus praelia, semper fuerunt praelia. Respondet: numquam
vidistis talia. Consurget enim gens in gentem, scilicet gens Romanorum contra gentem Iudaeorum et regnum,
scilicet Romanorum contra regnum Iudaeorum. Et erunt pestilentiae etc..
Posset dicere: ista praelia a casu fiunt, et non ex Dei vindicta. Sed quod fiant a Dei vindicta hoc patet, quia non
solum ista mala infligentur a populo, sed a Deo, quia erunt pestilentiae, quae ex corruptione aeris proveniunt, et
fames, et terraemotus per loca. Et haec omnia acciderunt ante destructionem ierusalem.
Diceret aliquis: omnia ista fuerunt a casu, et non fuerunt indicativa doloris: immo. Unde dicit haec autem omnia
initia dolorum.
Is. XIII, 8: quasi parturientes dolebunt. Sic exponit chrysostomus.
Sed secundum quod refertur ad consummationem saeculi, sic exponit Origenes. Sic debemus considerare de
mundo sicut de uno homine, quia cum tendit ad mortem, incipiunt debilitari virtutes vitales. Sic in ostensione
universalis commutationis immittet Dominus aliquam particularem immutationem, ita quod non habebunt
aliquam virtutem, et tunc erunt pestilentiae, quia corrumpetur aer qui servit nobis in duobus. Item corrumpetur
terra, quae servit nobis in cibum, quia germinat herbas et grana, unde cibus nascitur, et haec debilitabitur ita
quod erit fames in terra. Item terra sustentat nos, et contra hoc terra inquietabitur, unde fiet terraemotus. Prima
duo universalia, sed hoc ultimum erit particulare, quia fiet per loca. Et quare non fiet universaliter per totum
mundum? ut homines videntes redeant ad cor et convertantur.
Item contingit quod ex penuria rerum accidit fames, et tunc propter famem exurget gens contra gentem; et hoc
poterit esse circa finem mundi.
Aliter tamen potest esse quod aliquando resurget gens contra gentem, non propter penuriam, sed propter vanam
gloriam. Aliquando convenit propter iniustitias hominum.
Aliquando propitiatur Deus, et coarctat malos Angelos per bonos Angelos, ut Ez. XIII, 5: non ascendistis ex
adverso, neque opposuistis murum pro domo Israel, ut staretis in praelio in die Domini. Unde stat mundus per
224

