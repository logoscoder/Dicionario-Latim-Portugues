turpitudinis; sed pro aliis turpitudinibus non potest, ut pro ebrietate. Item si vult hominem inducere ad
infidelitatem, potest dimittere eam.
Sed quare fit mentio magis de fornicatione corporali, quam de spirituali? quia est contra fidem matrimonii: et
fidem frangenti fides non est servanda. Alia ratio est quam ponit Origenes, quia supra V, 32 dixit Dominus qui
dimiserit uxorem, excepta causa fornicationis, facit eam moechari, et ideo dat ei occasionem moechandi; sed
postquam ipsa peccavit, non dat ei occasionem moechandi, ideo post potest dimittere, non ante.
Et qui aliam duxerit, moechatur.
Sed quare non, nisi aliam ducat? quia eadem res per ea quae solvitur, ligatur. Unde quando homo habet uxorem
separatam, et non aliam, adhuc spes remanet quod uniri possint, vel per consimile peccatum, vel per animorum
consensum; sed quando aliam duxit, tunc cor totaliter separavit, et assensum ab ea.
Alia ratio, quia si praeter fornicationem posset dimittere uxorem suam, aliquando accideret quod homo
imponeret uxori suae crimen, ut ab ea separaretur, et alii coniungeretur; ideo Dominus voluit quod non haberet
aliam.
Unde expresse prohibet, quod non habeat homo diversas uxores, quia, una dimissa, et alia accepta, moechatur.
Et qui dimissam duxerit, moechatur.
Hic ponit legem quantum ad mulierem: unde non vult quod uxor dimissa habeat virum.
Sed quare prohibet viro ne contrahat cum ea, et non mulieri? respondeo, quod mulieres magis ad malum
praecipites sunt. Ier. III, 3: frons mulieris meretricis facta est tibi. Ideo per istam prohibitionem praecipitaretur ad
mala maiora. Ideo praecipit viro, quod non contrahat, non autem prohibet mulieri.
Sed quid? nonne licebat ei, quae repudiata erat, accipere alium? dicunt quidam quod non, quia adhuc manebat
vinculum: et inducunt illud quod habetur Deut. XXIV, quod non poterit reverti ad priorem, quia polluta est; sed
nisi peccasset, redire posset. Alii dicunt quod poterat alteri nubere, sed non isti, quia si posset ad eum redire,
facilius repudiaret eam.
Quid ergo dicis, quod polluta est? dico quod est polluta isti, quia ad eum redire non potest. Vel potest intelligi de
immunditia legis, quia sacerdos non poterat eam habere.
Dixerunt ei discipuli: si ita est causa hominis cum uxore, non expedit nubere. Postquam Dominus egit de
insolutione matrimonii, hic tractat de perfectione continentium: et circa hoc duo facit.
Primo ponit sententiam discipulorum; secundo sententiam Christi, ibi qui dixit illis etc..
Dicit ergo dixerunt discipuli: si ita est causa hominis cum uxore, non expedit nubere. Moti sunt ad hoc
dicendum, quia audierant quod non poterat uxor dimitti nisi ob unam causam, cum tamen multae aliae causae
reddant matrimonium onerosum, ut aliqua immunditia, ut lepra et huiusmodi; ita quod impleatur illud quod in
Eccli. XXV, V. 23 dicitur: commorari leoni et urso melius est quam cum muliere nequam. Item multam affert
sollicitudinem; I Cor. VII, 34: si virgo nubat, cogitat quae sunt mundi. Ideo ex hoc arguunt quod expedit cuilibet
homini non nubere; ideo Dominus temperat, quia contingit esse aliquid melius dupliciter: vel simpliciter, vel
secundum quid; sic continere aliquibus competit, aliquibus non: quia, ut dicit apostolus I ad Cor. VII, 9, melius
est nubere, quam uri.
Qui dixit illis approbat sententiam discipulorum. Et primo dictis; secundo factis, ibi tunc oblati sunt ei parvuli. Et
primo approbat continentiam; secundo assignat differentias continentium ibi sunt enim eunuchi etc.; tertio
difficultatem, ibi qui potest capere capiat.
Dicit ergo qui dixit illis: non omnes capiunt istud verbum. Ita dicitis quod non expedit nubere: verum est
aliquibus, sed non est verum quoad omnes, quia non omnes, habent tantam virtutem, quod abstineant; sed quibus
datum est, quia aliquibus datum est non ex proprio facto, sed dono gratiae. Sap. VIII, 21: scivi quod aliter non
possum esse continens, nisi Deus det. Quod enim homo in carne vivat praeter carnem, non hominis est, sed Dei;
I ad Cor. VII, 7: volo omnes homines esse sicut meipsum, sed unusquisque proprium donum habet ex Deo, alius
quidem sic, alius vero sic.
Et quia possent credere quod omnes continere possent, ideo dicit sunt enim eunuchi etc.. Unde distinguit, quod
est continentia in aliquibus ex natura, aliquando ex violentia, aliquando ex voluntate. Ideo tria genera
eunuchorum tangit: quia quidam per naturam qui a matris utero sic nati sunt.
Sicut aliqui monstruose nascuntur propter defectum manus, sic et aliqui sine genitalibus: et hoc ex Dei
providentia, quia si omnia secundum communem cursum naturae acciderent, attribueretur totum naturae, et non
divinae providentiae; unde Sap. VIII, 8: signa et monstra scit antequam fiant.
Item quidam per violentiam, ut illi qui castrantur a tyrannis vel barbaris, vel qui castrantur propter custodiam
mulierum.
Qui sunt facti ab hominibus, quos scilicet vel crudelitas hominum castravit, vel conservantia mulierum. Et hoc
dicit Hieronymus quod scit, quia pueri acciperentur, et castrarentur, et ponerentur in domo Nabuchodonosor.
Quidam vero voluntate, ut dicit et sunt eunuchi, qui castraverunt seipsos propter regnum caelorum. Quidam male
intellexerunt verbum istud, dicentes scindenda esse genitalia, et leguntur hoc quidam fecisse, de quibus dicitur
fuisse Origenes. Sed istud reprobatum est, et separari debent a clero, capit.
Ex parte, et capitul. Significavit, extra de corp. Vit..

180

