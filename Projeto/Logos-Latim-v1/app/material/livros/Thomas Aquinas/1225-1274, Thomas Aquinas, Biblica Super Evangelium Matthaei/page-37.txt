Dicit ergo qui post me venit, nascendo, baptizando, praedicando, moriendo, ad inferos descendendo. Sed hic de
duobus tantum loquitur, videlicet de praedicatione et baptismo; unde dicit qui post me venit, ad baptizandum et
docendum; Lc. I, 17: ipse praecedet ante illum in spiritu et virtute eliae.
Fortior me est, et fortior eius baptismus; I Reg. II, 2: non est sanctus ut est Deus; iob IX, 19: si fortitudo
quaeritur, robustissimus est. Et ne sic credatur quod sit comparatio inter eos, dicit cuius non sum dignus
calceamenta portare; quasi dicat: incomparabiliter me dignior est, ut exponit chrysostomus, ita ut ei officium non
debeam exhibere.
Sed sciendum quod in aliis tribus evangeliis non est sic: quia illic dicitur solvere, hic portare. Unde dicit
Augustinus quod ioannes voluit tantum suam humilitatem, et Christi excellentiam ostendere, et tunc idem
significatur in omnibus. Unde dicit, quod hoc fuit per spiritus sancti inspirationem, quod in talibus evangelistae
dissonent in verbis, ut documentum accipiamus, quod non mentimur, si eumdem sensum cum aliis loquimur,
quamvis non eadem verba dicamus. Si vero mysticum aliquid significare voluit, tunc differentia est in verbis
Matthaei et aliorum: et possunt in corrigia calceamenti duo significari, quia per calceamentum humanitatem; ps.
LIX, 10: in idumaeam extendam calceamentum meum. Corrigia est unio, qua humanitas ligata est divinitati. Et
quia non reputabat se sufficientem ad explicandum mysterium unionis, ideo dicit cuius non sum dignus
calceamenta portare. Vel mos erat apud Iudaeos, Deut. XXV, 9, quod si quis nollet accipere uxorem fratris sui,
deberet solvere corrigiam ab illo, qui uxorem accipiebat. Sponsa Christi ecclesia est. Tunc ergo ioannes
reputabat se indignum esse accipere sponsam Christi.
Vel aliter secundum Hilarium. Calceamentum portant quippe nuntiatores humanitatis Christi per mundum; quod
fuit reservatum apostolis; Is. LII, 7: quam pulchri super montes pedes annuntiantis et praedicantis pacem,
annuntiantis bonum, praedicantis salutem. Ergo ioannes dicit se non esse dignum portare calceamentum quod
apostolis erat reservatum: maius enim officium est evangelizare, quam baptizare; I Cor. I, 17: non misit me
Christus baptizare, sed evangelizare.
Numquid ergo maiores apostoli ioanne? non merito, sed officio novi testamenti. Et secundum hunc sensum
dicitur infra XI, 11: qui minor est in regno caelorum, maior est illo.
Vel aliter secundum chrysostomum.
Pedes sunt apostoli, et alii eius famuli, inter quos ioannes erat. Calceamentum est infirmitas eorum: quia sicut
decor pedum non cognoscitur quamdiu teguntur calceamento, ita decor apostolorum; II Cor. XII, 9: libenter
gloriabor in infirmitatibus meis, ut inhabitet in me virtus Christi. Cuius non sum dignus calceamenta portare:
quia nec ipse, nec apostoli se dignos reputant, ut sint ministri evangelii Christi; II Cor. III, 4: fiduciam talem
habemus per Christum ad Deum: non quod sufficientes simus cogitare aliquid a nobis quasi ex nobis, sed
sufficientia nostra ex Deo est.
Si ergo diversa significat secundum mysterium, quid horum dixit ioannes? dicendum, secundum Augustinum,
quod si verba ioannis ad diversa referuntur, sic utrumque dixit. Vel quod ioannes turbis praedicans quandoque
dixit illud, quandoque aliud.
Consequenter agit de officio Christi.
Et primo de officio baptizandi; secundo de officio iudicandi, ibi cuius ventilabrum in manu sua.
Dicit ergo ipse vos baptizabit in spiritu sancto et igni. Multi libri habent et ignis. Sed loquuntur more Graecorum,
qui carent ablativo. Et dicit spiritu sancto et igni: in quo datur intelligi quod baptismus Christi habet amplius
quam baptismus ioannis, quia addit super illud, quia Christus in aqua et spiritu; Io. III, 5: nisi quis renatus fuerit
ex aqua et spiritu sancto, non potest introire in regnum Dei.
Sed nota quod, cum dicit baptizabit vos in spiritu sancto, insinuat habendam esse affluentiam spiritus sancti,
quam habentes totaliter abluuntur; Act. I, 5: vos autem baptizabimini spiritu sancto. Insinuat etiam facilem
immutationem.
Et igni. Istud multipliciter exponitur.
Hieronymus dicit, quod idem designatur per spiritum sanctum et ignem; Lc. XII, V. 49: ignem veni mittere in
terram, et quid volo nisi ut accendatur? idest spiritum sanctum.
Et ideo etiam in igne apparuit; Act. II, V. 3: et apparuerunt illis dispartitae linguae tamquam ignis.
Secundum chrysostomum per ignem significatur praesens tribulatio, quae purgat peccata; Eccli. XXVII, 6: vasa
figuli probat fornax, et homines iustos tentatio tribulationis.
Sed sciendum, quod dicit, istud baptisma esse necessarium, quia baptismus spiritus sancti continet mentem, ne
vincatur a tentationibus, sed non totaliter tollit germina carnis: et ideo necessaria est tribulatio, quia caro tunc
attrita non germinabit concupiscentiam.
Necessarius ergo est ignis qui reficiat carnem.
Vel per ignem intelligitur purgatio futura in Purgatorio; I Cor. III, 13: quale sit opus, ignis probabit.
Hilarius autem exponit de igne inferni, et dicit quod duo intendit in hoc quod dicit, ipse vos baptizabit spiritu
sancto et igni, salutem scilicet quam efficit in praesenti et in futuro. In futuro purgabit per ignem inferni,
inquantum attrahet malos; et hoc consonat ei quod sequitur, paleas autem comburet igni inextinguibili.
Consequenter agitur de iudiciaria potestate cuius ventilabrum in manu eius.
Et primo tangitur iudiciaria potestas; secundo iudicii effectus; tertio iudicii modus.
37

