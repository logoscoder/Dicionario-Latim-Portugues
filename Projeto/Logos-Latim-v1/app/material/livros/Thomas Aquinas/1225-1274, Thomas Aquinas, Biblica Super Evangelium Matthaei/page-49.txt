Quaerit chrysostomus quare Dominus captavit istam horam. Et dicit, ut daretur exemplum quod numquam
debemus omittere servitium Dei propter occupationes. Vel ideo, quia per hunc actum praefigurabatur actus
futurorum praedicatorum, quia per verba praedicantium quasi per retia trahuntur homines.
Ponitur officium erant enim piscatores.
Et sciendum quod inter omnes homines, piscatores sunt simpliciores; et Dominus de simplicissimo statu voluit
habere homines, et illos eligere, ut non imputaretur sapientiae humanae id quod factum fuit per eos; I Cor. I, 26:
videte vocationem nostram, fratres, quia non multi sapientes secundum carnem, non multi potentes, non multi
nobiles; sed quae stulta sunt mundi eligit Deus, ut confundat sapientes. Et ideo non elegit Augustinum, aut
Cyprianum oratorem, sed Petrum piscatorem: et de piscatore lucratus est et imperatorem, et oratorem.
Et ait. Hic ponitur vocatio, circa quam tria consideranda sunt. Primo enim invitat; secundo ducatum promittit;
tertio praemium.
Dicit ergo venite. Hoc ex sola liberalitate divina est, ut ad se trahat; Eccli. XXIV, 26: transite ad me omnes qui
concupiscitis me, et a generationibus meis adimplemini; infra XI, 28: venite ad me omnes qui laboratis et onerati
estis, et ego reficiam vos. Post me, quasi dicat: ego vado, et vos venite post me, quia ego ero dux vester; Prov.
IV, 11: viam sapientiae monstrabo tibi, et ducam te per semitas aequitatis; quas cum ingressus fueris, non
arctabuntur gressus tui, et currens non habebis offendiculum; Ps. Cxxxviii, 17: mihi autem nimis honorificati
sunt amici tui, Deus, nimis confortatus est principatus eorum.
Faciam, quasi, commutabo vestrum officium in maius. De istis dicitur Ier. XVI, 16: ecce ego mittam piscatores
multos, dicit Dominus, et piscabuntur eos etc..
Et dicit faciam, quia frustra laborat praedicatio exterius, nisi adsit interius gratia redemptoris: non enim virtute
sua trahebant homines, sed operatione Christi. Et ideo dicit faciam. Ista quidem est maxima dignitas; unde
dionysius: nihil dignius in officio hominum quam Dei cooperatorem fieri.
Dignitas enim sola in sua claritate consistit.
Ad illam autem dignitatem magis appropinquant qui sic illuminantur quod alia illuminent.
Quamquam vero illuminent homines qui sequuntur Christum, et quantum ad iustitiam magna faciunt, sed tamen
asserunt dignitatem Christi quantum ad unum tantum; vita autem praedicatorum quantum ad duo; Dan. XII, 3:
qui ad iustitiam erudiunt multos, fulgebunt quasi stellae in perpetuas aeternitates.
Ponitur eorum obedientia at illi, relictis retibus et navi, secuti sunt eum. Et ostendit obedientiam eorum quantum
ad tria.
Primo quantum ad promptitudinem, quia non distulerunt: unde at illi. Contra illos de quibus Eccli. V, 8: ne
differas de die in diem; Gal. I, 15: cum autem placuit ei qui me segregavit ex utero matris meae, et vocavit per
gratiam suam, ut revelaret filium suum in me, ut evangelizarem illum in gentibus, continuo non acquievi carni et
sanguini.
Is. L, 5: Dominus aperuit mihi aurem, ego autem non contradico, retrorsum non abii.
Secundo quantum ad expeditionem, quia reliquerunt; quia non pensandus est census, sed affectus; quia omnia
dimittit qui quicquid habere potest, dimittit.
Sed quae necessitas relinquendi omnia? chrysostomus: nullus potest possidere divitias, et perfecte ad regnum
caelorum venire; sunt enim impedimentum virtutis, diminuunt enim sollicitudinem aeternorum, propter quod non
perfecte potest homo inhaerere divinis. Et ideo dimittenda sunt; I cor. IX, 25: omnis qui in agone contendit, ab
omnibus se abstinet etc..
Tertio quantum ad executionem, quia secuti sunt eum: non est enim nimis magnum dimittere omnia, sed
perfectio consistit in sequela ipsius, quae est per caritatem; I Cor. XIII, 3: si distribuero in cibos pauperum omnes
facultates meas, et si tradidero corpus meum ita ut ardeam, caritatem autem non habuero, nihil mihi prodest.
Non enim consistit per se in exterioribus perfectio, scilicet paupertate, virginitate, et huiusmodi, nisi quia ista
sunt instrumenta ad caritatem; et ideo dicit et secuti sunt eum consequenter agitur de alia vocatione: et procedens
inde vidit alios duos fratres, Iacobum zebedaei et ioannem fratrem eius. Et primo describuntur vocati; secundo
ponitur vocatio, ibi et vocavit etc.; tertio obedientiam vocatorum, ibi illi autem, relictis retibus et patre, secuti
sunt eum.
Vocati quadrupliciter describuntur. Quantum ad numerum, nomina, pietatem, et paupertatem.
Dicit ergo et procedens inde vidit alios duos fratres. Nota quod a principio vocavit fratres: et quamvis multos
alios vocavit, tamen de istis specialiter fit mentio, quia praecipui erant, et quia binos vocavit eos; lex enim nova
in caritate fundatur; unde et in veteri testamento duos fratres vocavit, Aaron et Moysen, quia etiam ibi dabatur
mandatum de caritate. Et quia perfectior est nova, ideo in principio vocatur duplex numerus fratrum.
Iacobum zebedaei, et ioannem fratrem eius.
Per istos quatuor designatur doctrina quatuor evangeliorum, vel quatuor virtutes: quia per Petrum, qui
interpretatur agnoscens, virtus prudentiae; per Andream, qui interpretatur virilis, seu fortissimus, virtus
fortitudinis; per Iacobum, qui interpretatur supplantator, virtus iustitiae; per ioannem propter virginitatem, virtus
temperantiae.

49

