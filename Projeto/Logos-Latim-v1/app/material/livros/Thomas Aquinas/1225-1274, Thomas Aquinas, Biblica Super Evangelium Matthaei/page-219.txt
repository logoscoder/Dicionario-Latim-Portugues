Item potest dici vae vobis, qui decimas datis, quia datis de minimis, de mentha, et cymino, et huiusmodi, et hoc
ut appareatis religiosi; sed de interioribus non curatis, quia nec misericordiam, nec iudicium, nec fidem diligitis;
supra XII, 7: si sciretis quid est, misericordiam volo, et non sacrificium, numquam condemnassetis innocentes.
Origenes dicit quod per mentham et cyminum etc. Possunt quaedam intelligi, quae ad honestatem religionis
pertinent. Unde misericordia, iudicium et fides sunt sicut cibi, alia vero minima sunt sicut condimentum. Unde
sicut faciebant maiorem vim in condimento suo in parando cibum, quam in cibo, sic et isti magis faciebant vim
in hoc quod flecteretur genu coram eis, quam in eis quae ad Deum pertinebant.
Haec oportuit facere, et illa non omittere. Quia dixerat, vae vobis, qui decimatis, posset aliquis dicere quod
prohiberet Dominus dare decimas, ideo dicit quod immo, cum dicit haec oportuit facere, et illa non omittere;
quasi dicat: non peccatis in istis, sed in omittendo ea ad quae magis tenemini. Ideo et haec oportuit facere, idest
decimas exigere, et illa, scilicet iudicium, iustitiam et fidem, non omittere.
Sed hic potest esse quaestio de decimis. Videtur Dominus ponere necessitatem solvendi decimas; unde in toto
novo testamento non ita expresse fit mentio sicut hic. Sed numquid ex praecepto legis habetur? non: quia in lege
quaedam moralia continentur, quaedam caeremonialia, quaedam iudicialia.
Moralia per omne tempus servanda sunt, et ab omnibus; caeremonialia a certis hominibus, et certis temporibus,
ut circumcisio, et haec erant solum in figura; item quaedam iudicialia, ut si quis furaretur ovem, reddat
quadruplum. Ideo quaeritur de decimis, utrum decimae sint praeceptum morale. Et videtur quod non, quia
moralia sunt de lege naturali. Illud autem solum est de lege naturali, quod ratio naturalis suadet. Sed non plus
suadet dare decimam, quam nonam vel undecimam etc.. Ergo non est de iure naturali.
Item, si decimae sint caerimoniales, ergo peccant qui solvunt eas.
Ad hoc dixerunt, qui ante nos fuerunt, quod quaedam sunt pure moralia, quaedam pure caeremonialia, quaedam
habent aliquid de morali et aliquid de caerimoniali. Non occides, pure morale est. Similiter, Dominum Deum
tuum adorabis etc.. Si dicas: quartadecima luna ad vesperam offeres agnum, istud pure caerimoniale est. Sed si
dicitur: memento quod diem sabbati sanctifices, aliquid habet naturale, vel morale, et aliquid caerimoniale.
Morale, scilicet quod ratio naturalis suggerit, scilicet quod habeat aliquod tempus, ad quod vacat, vel in quo
vacet ad orandum Deum. Sed quod die sabbati, vel dominico etc., iudiciale est. Unde dicunt quod praeceptum de
decimis partim caerimoniale est, partim morale. Sunt enim ad sustentationem pauperum et eorum qui vacant
servitio Dei, vel praedicationi: qui enim servit communitati, convenit ei de communitate vivere, et hoc est de iure
naturali; sed quod decimam partem, hoc est caeremoniale.
Sed numquid tenentur modo? dico quod determinatio ad quemlibet principem qui habet potestatem legem
constituendi, pertinet; unde in potestate ecclesiae est constituere vel decimam, vel nonam, vel huiusmodi. Unde
tenentur, non quia sit de iure naturali, sed ex constitutione ecclesiae.
Duces caeci excolantes culicem, camelum autem glutientes. In parte ista ponit similitudinem; unde dicit
excolantes culicem.
Qui excolat, cum difficultate transglutit.
Unde vult dicere quod magnam curam ponunt in minimis, et parvam in magnis. Vel per culicem peccata minima
intelliguntur, per camelum grandia, unde faciunt vim in parvis peccatis; et hoc est quod dicit camelum autem
transglutientes.
Vae vobis, Scribae et Pharisaei, qui mundatis quod deforis est calicis et paropsidis.
Supra Dominus increpuit Pharisaeos de simulatione quam exterius praetendebant quam non habebant in corde,
sed ad quaestum retorquebant; hic de simulatione puritatis quam exterius ostendebant.
Et hic primo quantum ad appetitum temporalium bonorum, vel quantum ad peccata carnalia: secundo quantum
ad spiritualia.
Et primo agit de primo; secundo de secundo, ibi vae vobis... Quia similes estis sepulcris dealbatis.
Circa primum duo facit.
Primo enim arguit eorum simulationem; secundo proponit sacram doctrinam, ibi Pharisaee caece etc..
Dicit ergo vae vobis, Scribae et Pharisaei hypocritae, qui mundatis quod deforis est calicis etc.. Notate quod istud
potest intelligi dupliciter. Uno modo, quod sit locutio propria; et vult tangere morem Pharisaeorum, qui ponebant
magnam curiositatem in mundando exteriora, ut habetur supra, quod servabant munditiam urceorum et vasorum;
unde vae vobis, qui magnam sollicitudinem imponitis in mundando vasa, sed non corda. Unde sequitur intus
autem, idest in corde, pleni estis rapina et immunditia.
Hieronymus vult quod sit figurativa locutio, unde vult quod intelligatur munditia omnis quae foris ostenditur. In
paropside cibus ministratur, in calice potus. Homo autem paropsis dicitur; cibus autem in quo Deus delectatur,
sunt bona opera quae facit; Io. IV, 34: cibus meus est ut faciam voluntatem patris mei. Constat quod usus calicis
et paropsidis non est in superficie exteriori, sed interiori. Ille ergo mundat calicem exterius, qui parat corpus
suum exterius.
Vos autem estis huiusmodi intus autem pleni estis rapina et immunditia.
Et duo ponit, rapinam et immunditiam, quia duo sunt genera peccatorum: carnalia quae consummantur in
delectatione carnis, ut gula et luxuria; alia quae in delectatione spiritus, ut superbia et avaritia, quia avaritia

219

