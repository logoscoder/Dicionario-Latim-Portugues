infidelitatis in nobis vulnus amoveret; sic permisit Dominus ioseph de pudicitia mariae dubitare, ut dubitans
revelationem angelicam acciperet, et accipiendo firmius crederet.
Ad hoc quod quaeritur secundo, dicendum, quod si maria ei dixisset, ipse non credidisset.
Apparuit ei in somnis: ecce modus revelationis.
Nota quod apparere proprie est illius rei, quae de natura sua est invisibilis, tamen in potestate sua est ut videatur:
sicut est Deus, vel Angelus; illa enim quae de sui natura habent ut videantur, proprie apparere non dicuntur: unde
dicitur apparitio divina, vel angelica. Unde proprie loquitur.
Apparuit in somnis.
Sed hic quaeritur quare in somnis.
Ratio redditur in Glossa, quia ioseph quodammodo dubitans erat: unde quasi quodammodo dormiebat, et ideo
recte in somnis dicitur Angelus apparuisse ei.
Alia ratio potest assignari melior, sicut enim dicit apostolus, I Cor. XIV, 22, prophetia data est fidelibus, signa
autem infidelibus.
Proprie autem revelatio, quae dicitur prophetica, fit in somnis; Num. XII, 6: si quis fuerit inter vos propheta
Domini, in visione apparebo ei, vel per somnium loquar ad illum: et ideo quia ioseph iustus erat, et fidelis, ipsi
tamquam fideli debuit fieri apparitio, quae competit credentibus, scilicet revelatio quasi prophetica. Quia vero
apparitio corporalis est miraculosa, talis apparitio sibi non competebat, cum ipse crederet, et esset fidelis.
Sed tunc quaeritur, quare mariae facta est visibilis apparitio, cum ipsa esset fidelissima.
Et dicendum est, quod mysterium incarnationis a principio revelatum est virgini mariae, quando difficilius erat
ad credendum; et ideo oportuit quod sibi fieret apparitio visibilis.
Ipsi vero ioseph non est revelatum a principio, sed magis quando iam pro magna parte erat impletum, cum iam
videret alvum eius intumescere, unde facilius poterat credere; et ideo sufficiebat sibi apparitio quae fit in somnis.
Ioseph fili David. Hic revelationis verba ponuntur: et dividitur in tres partes, secundum tria quae facit Angelus:
primo enim mariae et ioseph prohibet divortium; secundo incarnationis aperit mysterium, cum dicit quod in ea
natum est, de spiritu sancto est; tertio ipsius ioseph futurum praenuntiat obsequium, quod scilicet puero
exhibebat, ibi pariet autem filium.
Dicit igitur ioseph. Vocat eum ut reddat eum attentum ad audiendum, et ut revocet eum ad seipsum. Hoc
commune est in Scriptura, quod scilicet quando praemittitur apparitio, quae est de superius, requirit in auditore
quamdam mentis elevationem, et attentionem; Ez. II, 1: fili hominis, sta super pedes tuos, et loquar tecum, et
infra, fili hominis, audi quaecumque loquor ad te, et noli esse exasperans. Hab. II, 1: super custodiam meam
stabo.
Fili David. Ideo genus exprimit ut avertat illud quod dicitur Is. VII, 13: audite, domus David: numquid parum est
molestos esse hominibus, quia molesti estis et Deo meo? etc.. Signum enim datum fuit non uni personae, sed toti
tribui sive domui: unde quia de hoc debebat eum instruere, iubetur in expressione generis sui vaticinium
prophetae ad memoriam reducere.
Noli timere. Omnis apparitio, sive sit boni, vel mali Angeli, timorem quemdam incutit: et hoc, quia talis
apparitio est inconsueta, et quasi extranea naturae hominis; et ideo ponit hominem quasi extra se. Sed in hoc est
differentia, quia apparitio mali Angeli terrorem incutit, et in ipso terrore hominem dimittit, ut scilicet hominem
quasi extra se positum facilius pertrahat ad peccatum; sed boni Angeli apparitio, quamvis terrorem incutiat,
tamen statim subditur conclusio, et assecutio consolationis, ut scilicet homo ad se redeat, et quae sibi dicuntur
advertat; unde Luc. I, ubi dicitur quod apparuit Angelus zachariae, statim sequitur: ne timeas, zacharia, et
similiter in eodem: ne timeas, maria.
Unde post apparitionem factam ioseph statim subditur consolatio. Duplicem habebat iste timorem, scilicet Dei, et
etiam peccati, ne scilicet mariae cohabitando peccaret tamquam conscius peccati, et ideo, ne timeas, subditur,
scilicet metu peccati, accipere mariam coniugem tuam.
Nota quod coniux dicitur, non propter matrimonium, sed propter desponsationem: consuetudo enim est
Scripturae et sponsas vocare coniuges, et coniuges sponsas.
Sed quaeritur, quomodo iubet eam accipere, cum eam nondum dimisisset.
Et dicendum quod licet eam corporaliter non dimisisset, tamen in animo eam dimiserat: et ideo iubetur eam
accipere. Vel ne timeas accipere quantum ad solemnitatem, et nuptiarum celebrationem.
Quod enim in ea natum est, de spiritu sancto est. Hic aperit incarnationis mysterium.
Et nota quod cum tria ibi fuerint, scilicet ipsa virgo concipiens, filius Dei conceptus, et virtus activa spiritus
sancti; duo bene exprimit Angelus, scilicet concipientem, et conceptionis actorem; sed tertium, ipsum Dei filium
conceptum, non exprimit nisi indefinite: quod enim, inquit, in ea natum est: et hoc ut denotetur quod ipsum est
ineffabile et incomprehensibile, non solum homini, sed etiam ipsis Angelis. Quod enim, inquit, in ea natum est,
non dicit, de ea, quia nasci de matre est in lucem prodire: in matre nasci est ipsum concipi, de spiritu sancto est.
Hoc est ergo testimonium angelicum, quod inducit evangelista ad probandum quod supra dixerat inventa est in
utero habens de spiritu sancto.
Nota quod in conceptione aliarum mulierum, in semine viri est virtus formativa, cuius subiectum est semen, et
per hanc virtutem formatur foetus, et vegetatur in corpore mulieris. Hanc autem supplevit virtus spiritus sancti.
17

