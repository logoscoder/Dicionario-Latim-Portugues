Et tria dicunt.
Primo improperant miracula quae fecit; secundo regiam dignitatem; tertio quod filium Dei se fecit.
Quantum ad primum dicunt: alios salvos fecit, seipsum non potest salvum facere. Volebant dicere: si alios salvos
fecit, se poterit salvare; sed se non potest: ergo nec alios salvos fecit. Sed nos e contrario debemus arguere: alios
salvos fecit, ergo se salvare potest; sed se potuit salvare resurgendo: ergo et nos poterit salvare. Ad hebr. V, 9:
factus est omnibus obtemperantibus sibi causa salutis aeternae. Unde isti non intendebant nisi salutem
temporalem; Christus autem voluit ostendere quod salus aeterna praeponenda est; unde dicunt: si rex Israel est,
descendat nunc de cruce.
Hic improperant regiam dignitatem, et faciunt falsam promissionem, et faciunt malam consequentiam, quia si rex
Israel est, non debet descendere, quia per crucem debet ascendere; Ps. Xcv, 10: Dominus regnavit a ligno, et in
Is. IX, 6: factus est principatus idest crux super humerum eius.
Item fecit quod maius est, quia surrexit de sepulcro, et tamen non crediderunt, unde mendaces erant; Ier. XXIII,
16: nolite audire verba prophetarum, qui prophetant vobis, et decipiunt vos: et sequitur: visionem enim cordis sui
loquuntur vobis.
Item improperant quod dixit se filium Dei confidit in Deo, liberet eum si vult. Ps. XXI, 9: speravit in Domino,
eripiat eum, salvum faciat eum, quoniam vult eum.
Poterat liberare, si vellet; sed nolebat, quia volebat eum ad tempus morti exponere, ut nobis salutem procuraret,
et sibi honorem. Unde impletum fuit quod dicitur in Ier. XV, 10: omnes male dicunt mihi.
Idipsum autem et latrones improperabant ei. Sed quid est quod dicitur hic quod ambo improperant ei, in Luca
autem XXIII, 39, quod unus solus? solvit Augustinus, quod aliquando consuetudo est in Scriptura quod plurale
ponitur pro singulari, ut Hebr. II, 33: obturaverunt ora leonum, idest obturavit, scilicet Daniel. Et est loquendi
modus, sicut dicitur: isti rustici mihi sunt infesti, etiam si unus solus sic infestet eum. Sic Matthaeus loquitur. Vel
aliter, secundum Hieronymum, quod a principio ambo improperaverunt ei; sed unus videns miracula quae
faciebat, poenituit. Et hoc, ut dicit chrysostomus, divina dispensatione factum est. Unde significantur illi, qui
post multa scelera ad Christum revertuntur.
A sexta autem hora tenebrae factae sunt per universam terram. Supra narravit evangelista quomodo Dominus
passus est in cruce; hic quomodo operatus est magnifica.
Et primo ponit quae operatus est ante mortem; secundo quae post mortem, ibi Jesus autem iterum clamans voce
magna, emisit spiritum.
Circa primum duo facit.
Primo narrat obtenebrationem accidentem; secundo clamorem, ibi et circa horam nonam clamavit Jesus.
Dicit ergo a sexta autem hora tenebrae factae sunt per universam terram.
Sicut narrat Origenes, gentiles audientes evangelistam hoc narrantem pro miraculo, deridebant eum, et dicebant
hoc factum fuisse naturaliter; ideo credebant, quod ut ignorans diceret, cum sol naturaliter pateretur. Sed non fuit
haec eclipsis naturalis, sed miraculosa.
Sed si vultis videre, audite quod dionysius dicit, qui erat vigintiquinque annorum, et studebat in astris in civitate
Heliopolis. Et dum viderent, admirati sunt ipse et Apollonius; et videbatur eis quod non erat naturalis, et
consideraverunt quatuor miracula.
Primum ex tempore, quia cum esset dies qua Pascha debebat fieri, luna erat quintadecima, ubi luna est in
oppositione ad solem; sed naturalis eclipsis fit ex coniunctione lunae ad solem. Secundum miraculum fuit, quod
quando sol in occidente est, luna debet esse in oriente; sed hic mutatus est cursus lunae.
Item tertium signum est quod semper obscuratio incipit a parte occidentis, quia omnes planetae habent duplicem
motum, proprium et communem. Luna quoad proprium motum velocior est, et cum venit ad corpus solis, venit
ab occidente; sed sic non fuit hic, quia ab oriente venit. Quartum miraculum fuit, quod ab eadem parte incipit
obscuratio, et redit illuminatio; sed hoc tunc non fuit, quia illam partem quam primo occupavit, ultimo dimisit,
quia luna ab oriente venit usque ad corpus solis, et tunc retrocessit, unde illa pars primo fuit illuminata. Et ideo
ista considerans, in adventu Pauli se convertit et post convertit socium suum. Quintum miraculum, quod est
maius, ut dicit, est quod quando naturalis eclipsis est, parum durat: non enim sol patitur, sed fit obscuratio per
interpositionem lunae; sed corpus lunae non est maius quam solis, ideo moram non habet; sed istud duravit tribus
horis, ideo magnum fuit miraculum.
Sed quaerit Origenes: si istud fuit ita magnum miraculum, quare aliquis astrologorum non descripsit? respondit,
et dixit quod ista obscuratio non fuit universalis, sed circa terram Iudaeae. Vel dicitur super universam terram,
scilicet Iudaeam.
Similis modus loquendi est, cum dicitur: non est gens, aut regnum etc., intelligendum enim de illa gente, sic et
hic. Chrysostomus vero dicit quod intelligitur super universam terram, idest super totum mundum, quia
moriebatur pro universo mundo; ideo voluit per signum passionis omnibus innotescere.
Sed dionysius dicit, quod erat in Aegypto, et ipse vidit, et sic poterat intelligere quod durabat usque in Asiam:
unde magis est ei credendum.
Narrat quidam astronomus de quadam eclipsi, quae facta fuit tempore tiberii, sed non dicit quando, vel quantum
duravit, vel quomodo; tamen potest dici quod quia tunc non erat tempus eclipsis, non perpenderunt modum.
281

