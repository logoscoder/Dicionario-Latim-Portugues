Dixitque illi Jesus: amice, ad quid venisti? et potest illico legi interrogative, vel remissive. Si interrogative, tunc
potest legi quod per opprobrium dictum est, ac si dicat: tu ostendis amicitiam per osculum, et venisti perdere me?
secundum illud Ps. XXVII, 3: loquuntur pacem in ore suo, mala autem in cordibus eorum. Et dixit amice.
Quoties amicum aliquem vocat, improperando loquitur. Unde dictum est supra XXII, 12: amice, quomodo huc
intrasti, non habens vestem nuptialem? et alibi XX, V. 13: amice, non facio tibi iniuriam etc..
I Io. IV, 19: non enim prius dileximus eum, sed ipse prior dilexit nos.
Vel potest legi remissive, et non est verbum increpatorium, sed permissivum amice, ad quid venisti, secundum
illud Io. XIII, V. 27: quod facis, fac citius. Et vocat eum amicum quantum est de se, quia cum his qui oderunt
pacem, eram pacificus, Ps. Cxix, V. 7. Et licet sciret eum osculaturum esse, tamen occurrit ei.
At illi tenentes manus iniecerunt in Jesum. Nunc agitur de captione. Et primo ponitur severitas captionis;
secundo testimonium tertio reprehensio discipuli.
Circa primum tria facit. Quia primo dicit quomodo ministri eum capiunt; secundo quomodo quidam discipulus
impedire volebat; tertio quod Christus reprehendit eum.
Dicit ergo at illi tenentes iniecerunt manus in Jesum. Is. I, 15: manus vestrae sanguine plenae sunt. Ipse enim
tradidit se; Ier. XII, 7: dedi dilectam animam meam in manibus inimicorum eius.
Tunc ponitur quomodo unus discipulus invasit invadentes et ecce unus ex his qui erant cum Jesu, extendens
manum exemit gladium suum. Quis fuit iste? dicendum quod Petrus. Unde sicut supra XVI, V. 22, voluit
passionem Christi impedire, sic et hic. Unde habuit occasionem? ex eo quod habetur Lc. XXII, 36, ubi Dominus
praecepit quod emant gladios, et hoc intelligentes crediderunt quod gladii essent necessarii; unde habebant
cultellum ad incidendum agnum.
Ideo Petrus habuit unum.
Percutiens servum principis sacerdotum, amputavit ei auriculam. Non credatis quod habuit tempus deliberationis
quod auriculam amputaret; sed proiecit ictum, et cum vellet percutere eum ad mortem, accidit quod auriculam
amputavit.
Nomen istius erat Malchus, qui interpretabatur rex. Et signat abscissionem regni a populo Iudaico, et tamen
factus est servus principum sacerdotum, idest Romanorum: huic Petrus abscidit auriculam. Per auriculam auditus
signatur; et hic est duplex, scilicet dexter, per quem signatur vita aeterna; sinister, per quem temporalis.
Amputavit auriculam eius, quia a populo Iudaeorum doctrinam spiritualium amputavit; et hoc factum fuit
occasionaliter, quod gentes receperint dexteram, quia Petrus primo praedicavit gentilibus; et ita amputavit
dexteram, trahendo gentiles ad fidem.
Tunc ait illi Jesus: converte gladium tuum in locum suum. Hic ponitur reprehensio. Et primo reprehendit Petrum;
secundo ministros in illa hora dixit Jesus turbis etc..
Et primo ponit admonitionem, secundo rationem admonitionis assignat omnes enim qui acceperint gladium,
gladio peribunt.
Dicitur tunc ait illi Jesus.
Converte gladium tuum in locum suum. Venerat ut voluntarie pateretur, ideo nolebat defendi. Et in hoc dabat
exemplum ut martyres patientes pro Christo non defenderent se.
Deinde rationem assignat: et primo ex poena; secundo ex voluntate Christi; tertio ex auctoritate.
Secunda ibi an putas quia non possum rogare patrem meum etc.; tertia ibi quomodo ergo implebuntur
Scripturae? primo mitigat ex terrore poenae dicens omnes qui acceperint gladium, gladio peribunt.
Sed movet quaestionem Augustinus, quia non omnes qui gladio feriunt, gladio pereunt, sed aliquando febre; ideo
potest exponi tripliciter, secundum quod triplex est gladius: materialis, de quo in Ps. XXXVI, 14: gladium
evaginaverunt peccatores. Item divinae sententiae, de quo Ier. XIX, 7: subvertam eos gladio. Item divini verbi;
Eph. VI, 17: et gladium spiritus accipite, quod est verbum Dei. Potest ergo intelligi de omnibus istis. De gladio
materiali, quia qui gladio perimit, gladio peribit, idest suo, non alieno.
Unde Ps. XXXVI, 15: gladius eorum intret in corda ipsorum. Item potest exponi de gladio condemnationis, de
quo habetur Gen. III, V. 24, quod Dominus gladium versatilem posuit ante Paradisum. Unde qui alios
condemnant, divina sententia condemnabuntur. Vel aliqui propria auctoritate accipiunt quod non habent ab alio,
et tales gladio pereunt.
An putas quod non possum rogare patrem meum etc.. Hic assignat rationem ad mitigandum animum Petri, dans
intelligere quod voluntarie patiebatur, et quod poterat effugere. Et quia videbat eum praesumentem, ideo dicit
non possum rogare patrem meum? et non dicit, non possum vocare, vel adducere, sed rogare: dicit enim verba
hominis, quia orare hominis est. Et exhibebit mihi modo plusquam duodecim legiones Angelorum? et istud
dictum est secundum infirmitatem animi Petri. Ita Petrus se habebat, quod deberet eum defendere, et indigeret
auxilio hominum; ideo vult dicere quod si auxilio hominum posset defendi, multo magis Angelorum. Sed non
erat necesse, quia magis Angeli sustentantur per ipsum.
Sed quid est quod dicit duodecim legiones Angelorum? dicendum quod societas apud Graecos dicitur phalanga,
apud Romanos legio, et habebat sex millia hominum; unde duodecim legiones sunt septuagintaduo millia, et tot
sunt linguae hominum, sicut habetur ex Gen. XI. Unde vult dicere: si omnes homines insurgerent contra me,
posset Dominus mittere contra quamlibet linguam mille Angelos: et si unus Angelus destruxit tot millia, ut patet
268

