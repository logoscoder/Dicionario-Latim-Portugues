Supra V, 23 Dominus dixerat, quod si aliquis offenderet fratrem, quod relinqueret munus ante altare etc., hic
autem plus procedit, quia non solum ille qui laesit, sed qui laesus est: unde si peccaverit in te, vade etc.; ps.
Cxix, 7: cum his, qui oderunt pacem, erant pacificus. Et numquid primo remittes? non; sed primo debes
corripere: unde non iubet cuique dimittere, sed poenitenti.
Item dicit corripe, non increpa, vel exaspera: et breviter ostende. Si cognoscit, tunc debes dimittere; unde,
instruite eos in spiritu lenitatis, ad Gal. VI, 1.
Sed numquid peccat qui hanc correctionem dimittit? Augustinus: si non corripis, peior factus es tacendo, quam
ille peccando.
Sed, cum hoc sit verum quod omnes corripere teneantur, diceret aliquis quod solis praelatis convenit ex officio,
aliis vero ex caritate.
Aliquando Dominus permittit bonos cum malis puniri. Quare? quia non corripuerunt malos. Tamen dicit
Augustinus quod aliquando debemus desistere, si times ne propter correctionem istam non emendentur, sed
deteriores reddantur. Item si times ne inducat persecutionem ecclesiae, non peccas.
Si vero desistis, ne laedaris in temporalibus, ne molestia tibi accidat, vel huiusmodi, peccas; Prov. IX, 8: argue
sapientem, et diliget te.
Corripe eum inter te et ipsum solum. Et quare? quia ista correctio fit ex caritate; caritas autem est amor Dei et
proximi.
Si amas, debes salutem eius diligere.
Sed in hoc duo sunt attendenda, scilicet conscientia et bona fama. Si vis ergo eum salvare, debes famam suam
salvare; hoc autem facies corrigendo inter te et ipsum. Si ante omnes corripis, famam eius tollis: tamen
conscientia praeponenda est famae. Tamen frequenter accidit quod quando homo videt publicari peccatum suum,
ita fit effrons quod omni peccato se exponit; Ier. II, 20: sub omni ligno frondoso tu prosternebaris, meretrix;
Eccli. IV, 25: est confusio peccatum adducens.
Sed contra hoc obiicitur quod habetur I Tim. V, 20: peccantem coram omnibus argue.
Et hoc est verum si publice delinquatur.
Est enim aliquis peccans publice, et tunc publice increpandus est: et aliquis secretus, et tunc secreto est
increpandus; et hoc patet, quia dicit Augustinus, quod si te solo sciente peccaverit corripe eum inter te et ipsum
solum.
Quod si te audierit lucratus es fratrem tuum. Ad quid hoc dicit? propter tria. Ut scias quo fine debeas corripere:
quia si propter teipsum corripis, nihil facis, quia ubi privata est emenda, non est correctio meritoria; sed si
propter Deum, tunc valet. Item hoc est ad quod debes intendere, scilicet menti fratris inserere correptionem et
doctrinam.
Item posset aliquis dicere, quod perdere fratrem suum non esset iustum. Sed si ita esset, non dixisset lucratus es
fratrem tuum.
Item lucratus es, quia ipse est commembrum tuum: et sicut membrum membro compatitur, sic et tu fratri tuo.
Item lucratus, quia tibi ipsi lucraris salutem; Iac. IV, 11: qui iudicat fratrem suum, detrahit legi, et iudicat legem;
unde ibid. V, 20: qui converti fecerit peccatorem ab errore viae suae, liberat animam eius a morte, et operit
multitudinem peccatorum.
Si autem te non audierit, adhibe tecum unum vel duos. Hic inducit testimonium adhibe unum vel duos etc.. Deut.
XIX, 15: in ore duorum vel trium testium stet omne verbum.
Sed hic est quaestio: quare statim non inducit testes? dicendum quod sic debet mundari conscientia, quod non
laedatur fama: unde si primo et per se potest, bene quidem; si non, tunc advocet testes. Et Hieronymus dicit quod
unum primo, et post duos. Et quare? ut sint testes correctionis factae, quia si ulterius procedit, non est tibi
imputandum. Hieronymus dicit quod etiam ad aliud, ut scilicet convincat de peccato: quia aliqui sunt ita
pertinaces, quod non recognoscunt, ideo debes testes adducere, ut convincas eum de facto. Vel forte iterabit
iniuriam. Vel, secundum Augustinum, ad convincendum eum.
Sed contra hoc videtur esse quod Augustinus dicit quod antequam duobus ostendat, debet ostendere praeposito,
et hoc est ostendere ecclesiae. Ergo videtur pervertere ordinem.
Dico quod potest ostendi praelato, vel ordine iudiciario, vel ut personae privatae. Intendit ergo Augustinus quod
debet ostendi praeposito primo ut personae privatae, ut tamquam persona privata det operam correctioni.
Unde dicit si eos non audierit, dic ecclesiae. Hic ponitur denuntiatio. Et primo denuntiat; secundo ponitur
sententia; tertio efficacia.
Secunda ibi si autem ecclesiam non audierit etc.; tertia ibi amen dico vobis etc..
Dicit si autem non audierit eos, dic ecclesiae, idest toti multitudini, ut confundatur, ut qui noluit sine confusione
corripi, cum confusione corripiatur. Est enim confusio adducens peccatum, et est confusio adducens gloriam et
gratiam, Eccli. IV, 25.
Vel ecclesiae, idest iudicibus, ut corrigatur; Deut. XXI, 18: si aliquis habeat filium contumacem et protervum,
qui non audierit patris ac matris imperium, et coercitus audire contempserit, apprehendent eum, et ducent ad
seniores civitatis illius, et ad portam iudicii etc..

174

