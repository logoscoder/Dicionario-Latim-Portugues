Et primo ponit negativum; secundo affirmativum. Primo incipit a maiori non homicidium facies, quod est contra
vitam in actu; non adulterabis, quod est contra vitam in potentia; non furtum facies, quod est contra bona
personae; non falsum testimonium dices, quod est contra personam.
Item affirmativum ponit: honora patrem.
Deinde ponit radicem diliges proximum tuum sicut teipsum. Rom. XIII, 8: qui diligit proximum, legem implevit.
|#2 Lectio 2
Dicit ei adolescens: omnia haec custodivi a iuventute mea. Postquam Dominus tradidit doctrinam communis
salutis, hic tradit doctrinam perfectionis. Et primo tradit doctrinam; secundo necessitatem huius doctrinae; tertio
praemium observationis.
Secunda ibi Jesus autem dixit discipulis suis; tertia ibi respondens Petrus etc.. Et primo ponitur occasio doctrinae
dandae; secundo promulgatio; tertio effectus.
Secunda ibi dicit ei Jesus etc.; tertia ibi cum audisset adolescens verbum, abiit tristis.
Occasio promulgandi hanc doctrinam est petitio adolescentis. Et primo confitetur se observatorem legalium;
secundo petit quae sit perfectio, ad quam pervenire possit, ibi quid adhuc mihi deest? dicit ergo omnia haec
custodivi a iuventute mea; et dicit omnia, quia non sufficit unum facere tantum, nisi omnia serventur; Iacob. II,
10: qui offenderit in uno, factus est omnium reus. Item dicit a iuventute; Prov. XXII, 6: adolescens iuxta viam
suam, et cum senuerit, non recedet ab ea. Unde conveniebat ei quod dicitur iob XXIII, 12: a via labiorum non
recessi.
Utrum autem verum dixerit, est quaestio.
Hieronymus dicit quod mentitus est: quod patet, quia ante hoc immediate praecedit, diliges proximum tuum sicut
teipsum. Si sic dilexisset, non abiisset tristis, cum Dominus dixit vade, et vende omnia quae habes, et da
pauperibus. Chrysostomus dicit quod verum dixit quod legalia servaverat; et confirmatur per illud quod habetur
in marco X, 21, quod cum intuitus esset eum Jesus, dilexit eum, quod non fecisset, nisi bonus esset.
Est enim duplex via. Una sufficiens ad salutem; et haec est dilectio Dei et proximi cum sui beneficio, sine suo
gravamine, secundum quod habetur I Cor. VIII, 3: qui diligit Deum, cognitus est ab eo, et hanc servaverat.
Alia est perfectionis, ut diligere proximum cum sui detrimento; et hanc non servaverat; ideo cum nuntiata fuit ei
abiit tristis.
Prima non fuit contentus; ideo petiit quid mihi deest adhuc? quilibet tenetur facere hanc quaestionem, secundum
quod dicitur: notum fac mihi, Domine, finem meum, et numerum dierum meorum quis est, ut sciam quid desit
mihi. Ipse enim solus scit quid desit nobis. Imperfectum meum viderunt oculi tui, Ps. Cxxxviii, 16.
Dicit ei Jesus: si vis perfectus esse, vade etc..
Primo ponitur studium; secundo via; tertio, quia difficilis, ponitur praemium; quarto consummatio perfectionis.
Dicit ergo si vis perfectus esse, vade, et vende omnia quae habes, et da pauperibus. Debemus enim niti ad
perfectionem; Hebr. VI, 1: intermittentes inchoationis Christi sermonem, ad perfectum feramur.
Sed quaerit Origenes: perfectio legis est dilectio; sed dixerat diliges proximum tuum sicut teipsum, quare ergo
dixit si vis perfectus esse, cum iam perfectus esset? dicunt quidam quod in quibusdam libris non ponitur illud
diliges proximum tuum sicut teipsum. Et hoc patet, quia in marco non ponitur. Aliter potest dici quod illud dixit,
sed non hoc ordine, quia in evangelio Nazaraeorum ita est, Dominus dixit, non homicidium facies etc., usque ad
illud de dilectione.
Et post sequitur, haec omnia etc., et Deinde sequitur, diliges proximum etc..
Tamen plana est solutio, quia duplex est dilectio proximi, scilicet dilectio secundum viam communem, et dilectio
perfectionis.
Unde dicit vade, et vende omnia etc., non partem, sicut fecerunt Ananias et Saphira, ut habetur in Act. V, 2. Et
da pauperibus, non divitibus. I ad Cor. XIII, 3: si distribuero facultates meas in cibos pauperum.
Ps. Cxi, 9: dispersit, dedit pauperibus.
Et non uni, sed pluribus.
Sed quid est? nonne statim talis esset perfectus? videtur quod non, quia adhuc passiones sunt in eo; ergo non est
perfectus in virtute.
Origenes dicit quod statim perfectus est, sicut illi perfecti sunt quibus bona sua distribuit.
II ad Cor. VIII, 14: vestra abundantia inopiam illorum suppleat; et illorum abundantia inopiae vestrae sit
supplemento. Unde perfectio illorum transit in illum, sicut qui recipit prophetam in nomine prophetae, mercedem
prophetae accipiet etc. Supra X, 41.
Unde via perfectionis non est vade et vende omnia quae habes; sed tantum hoc quod sequitur et da pauperibus.
Alia responsio est si vis perfectus esse, non quod statim sis perfectus, sed quoddam principium habebis
perfectionis, quia exoneratus istis, poteris facilius contemplari caelestia.
Augustinus dicit quod vigiliae et huiusmodi sunt instrumenta perfectionis; sed in hoc quod sequitur est perfectio
et sequere me. Unde supra IV, 20: Petrus et Andreas, relictis omnibus, secuti sunt eum. Et sic etiam Matthaeus
supra IX, 9. Sed cum dimittis haec omnia, melior usus est dare pauperibus, et in hoc considerandus est proximus.

183

