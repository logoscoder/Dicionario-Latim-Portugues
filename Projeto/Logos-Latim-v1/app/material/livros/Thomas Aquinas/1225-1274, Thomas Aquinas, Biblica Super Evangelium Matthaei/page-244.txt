Et secundum hoc iste servus habebat tres malas opiniones de Deo. Primo quod Deus non esset misericors;
secundo quod ei aliquid accresceret a bonis nostris; tertio quod non omnia essent a Deo; et omnes istae opiniones
procedebant ab una radice mala, quia cogitabat quod Deus esset quasi unus homo.
Et hoc signatur cum dicit: scio quod homo durus es, idest aestimo te esse hominem; quod non est verum, ut
habetur Num. XXIII, V. 19: non est Deus ut homo; Is. LV, 9: sicut exaltantur caeli a terra, sic exaltatae sunt viae
meae a viis vestris. Et dicit, durus, quia homo durus non flectitur. Et dicitur de tali iob XLI, 15: cor eius
indurabitur ut malleatoris incus. Sed non sic est Dominus, quia miserator et misericors Dominus, Ps. Cx, V. 4.
Duritia solet accidere ex avaritia; prov. XXIX, 4: rex iustus erigit terram, vir avarus destruet eam; ideo ita
aestimat quod sit durus, et ita avarus; et ideo attribuit ei quae sunt avari: metis ubi non seminasti, et congregas
ubi non sparsisti, idest ita durus es quod aliena rapere non cessas; quod tamen falsum est; iob XXXV, 7: porro si
iuste egeris, quid donabis ei, aut quid de manu tua accipiet? et in Ps. XV, 2: bonorum meorum non eges. Unde in
hoc imponebat ei quod indigeret bonis nostris.
Tertium erat quod esset aliquod bonum, quod non esset a Deo; ut sunt aliqui qui ea quae habent de patrimonio,
vel de studio, non dicuntur habere a Deo: et hoc est quod dicit ubi non seminasti; contra illud Iac. I, V. 17: omne
datum optimum, et omne donum perfectum desursum est, descendens a patre luminum.
Item aliqui aestimantes ipsum esse durum, extrahunt se a servitio suo. Unde aliqui, qui possunt multum
proficere, dicunt: si audirem confessiones, et facerem praedicationes, fortassis male accideret mihi: tales Deum
durum reputant. Item aliqui dicunt: si intrarem religionem, fortassis peccarem, et essem deterius; isti reputant
Deum durum, qui credunt si adhaeserint Deo quod deficiat eis. Tales sunt similes his qui desperant de Dei
misericordia. Ista allegabat iste servus.
Et tamen ista vera sunt, et habent fulcimentum ab auctoritate. Est enim durus cum peccatoribus, et benignus
recurrentibus ad eum; Sap. XI, 11: hos quidem tamquam pater monens probasti, illos autem tamquam rex durus
interrogans condemnasti; Thren. III, 25: bonus est Dominus animae quaerenti eum; II Paral. XXX, 18: Dominus
bonus propitiabitur cunctis, qui requirunt in toto corde Dominum Deum patrum suorum.
Ergo durus est cum peccatoribus, et misericors bonis. Et non est dubium quod timeri debet ne contemnatur; unde
ad Hebr. X, 31: horrendum est incidere in manus Dei viventis.
Sed inquantum est misericors, debemus sperare quod si se dat aliquis servitio suo, quod non cadet; et si ceciderit,
resurget.
Item quod dicit metis ubi non seminasti, licet falsum sit, tamen quoad aliquem sensum verum potest esse; quia
non requirit propter se, sed propter nostram utilitatem; quia ipse metit gloriam suam quam non seminavit. Item
congregas ubi non sparsisti.
Qui enim metit, accipit in multitudine; ille autem qui congregat, ex multis recipit; sic vult Dominus quod sua
gloria ex diversis hominibus crescat. Unde apostolus, II ad Cor. I, 14: gloria vestra sumus, sicut vos nostra, in die
Domini nostri Jesu Christi.
Similiter quod dicit metis ubi non seminasti, quoad aliquid veritatem habet, quia homo seminat, et Deus colligit;
Io. IV, 37: alius est qui seminat, alius qui metit. Ego misi vos metere ubi non laborastis.
Homo enim seminat opera sua, et Deus metit ad gloriam suam; ad Gal. Ult., 8: quae seminaverit homo, haec et
metet. Et Dominus dicit, Io. XIV, 3: veniam et accipiam vos ad meipsum. Si enim facis eleemosynam, tu
seminas, et Dominus metit, quia sibi fortasse reputat. Unde ipse dicit, infra in hoc cap.: quod uni ex minimis
meis fecistis, mihi fecistis. Item sicut supra dictum est: semen est verbum Dei, unde aliquando colligit Deus
fructus boni operis, ubi non est seminata praedicatio; Rom. II, 14: homines qui legem non habent, ipsi sibi sunt
lex. Tertio modo quod quaedam mala fiunt ab homine, sicut mala carnis, ex quibus malum colligi debet. De quo
ad Gal. Ult., 8: qui seminat in carne, de carne metet corruptionem. Attamen Deus facit venire ad bonum aliquid,
ut bonum iustitiae, humilitatis vel huiusmodi.
Unde iste servus primo blasphemus fuit.
Deinde tangitur negligentia sua timens abii; Ps. XIII, 5: trepidaverunt timore, ubi non erat timor. Verum est quod
timendus est Deus, ut evitetur peccatum, secundum quod habetur iob XXXI, 23: semper enim quasi tumentes
super me fluctus timui Deum. Unde quod non peccet homo, hoc debet facere ex amore, non timore. Ideo
sequitur: abscondi talentum tuum in terra, quia ex timore, quia timor servilis multa mala facit.
Tunc concludit ecce habes quod tuum est. Unde conservavit scientiam, et non multiplicavit. Et hoc non sufficit,
quia oportet multiplicare; I ad Cor. IX, 16: si non evangelizavero, non est mihi gloria.
Respondens autem Dominus eius dixit ei. Hic ponitur condemnatio servi. Et sicut in aliis servis primo
commendavit eos, Deinde posuit aequitatem iudicii, et postea praemium; sic in isto, primo vituperat eum;
secundo ponit aequitatem iudicii; tertio poenam.
Secunda ibi sciebas quia meto ubi non semino etc.; tertia ibi tollite itaque ab eo talentum.
Dicit ergo serve male et piger.
Servum vocat, quia propter timorem dimisit, et servorum est timere serviliter. Et ideo ad Rom. VIII, 15: non
accepistis spiritum servitutis iterum in timore. Item eum malum vocat, quia malum dixerat de Domino suo; supra
XII, 35: malus homo de malo thesauro cordis sui profert mala. Item vocat eum pigrum, quia operari noluit; Prov.
XX, 4: propter frigus piger arare noluit, propter frigus scilicet timoris.
244

