Hic ponitur modus doctrinae.
In hoc quod dicit aperiens, significatur quod diu ante tacuerat. Et demonstrat quod magnum et longum erat
facturus sermonem, sicut dicit Augustinus. Vel quod magna et profunda dicturus erat; sic enim consueverunt
facere homines; iob III, 1: post hoc iob aperuit os suum, et maledixit diei suo.
Et dicit suum: prius enim aperuit ora prophetarum; Sap. X, 21: sapientia aperuit os mutorum, et linguas
infantium fecit disertas: ipse enim est sapientia patris.
Sed hic est quaestio: hic enim sermo ponitur quantum ad multa etiam Lc. VI, 20 ss.. Sed videtur hic et ibi
contrarietas, sicut patet in textu.
Et ponit Augustinus duas solutiones. Una est quod iste est alius sermo ab illo: ipse enim primo ascendit in
montem, et fecit hunc sermonem discipulis, et postea descendens invenit turbam congregatam, cui eadem
praedicavit, et multa recapitulavit: et de hoc dicitur Lc. VI, 20 ss.. Vel aliter dicendum, quod unus mons erat, et
habebat planitiem in latere: illam planitiem elevabat monticulus alius. Unde Dominus ascendit in montem, idest
in planitiem illius montis. Et primo ascendit superius, et convocavit discipulos, et ibi elegit duodecim apostolos,
sicut patet in Luca: et postea descendens invenit turbam congregatam, et venientibus discipulis sedit, et habuit
sermonem istum ad turbas et discipulos.
Et hoc videtur verius: quia Matthaeus dicit in fine sermonis, quod mirabantur turbae super doctrina eius.
Tamen quodcumque accipiatur, non est contrarietas.
|#2 Lectio 2
Posuit supra evangelista quasi brevem titulum doctrinae Christi, nunc ponit ipsam doctrinam, et effectum eius,
scilicet admirationem turbarum.
Considerandum autem, quod secundum Augustinum in isto sermone Domini tota perfectio vitae nostrae
continetur. Et probat per id quod Dominus subiungit finem ad quem ducit, scilicet repromissionem aliquam. Id
autem quod maxime homo desiderat, est beatitudo.
Unde Dominus hic tria facit.
Primo praemittit praemium quod consequitur istos qui istam doctrinam accipiunt; secundo ponit praecepta, ibi
nolite putare quoniam veni solvere legem etc.; tertio docet quomodo aliquis potest pervenire ad observandum ea,
ibi petite et accipietis.
Circa primum duo facit, quia huius doctrinae aliqui sunt observatores tantum, aliqui ministri.
Primo ergo describit beatitudinem observantium; secundo ministrantium, ibi beati estis cum maledixerint vobis.
Notandum autem quod hic ponuntur plura de beatitudinibus; sed numquam aliquis in verbis Domini posset ita
subtiliter loqui, quod pertingeret ad propositum Domini. Sciendum tamen quod in istis verbis includitur omnis
plena beatitudo: omnes enim homines appetunt beatitudinem, sed differunt in iudicando de beatitudine; et ideo
quidam istud, quidam illud appetunt.
Invenimus autem quadruplicem opinionem de beatitudine. Quidam enim credunt, quod in exterioribus tantum
consistat, scilicet in affluentia istorum temporalium; Ps. Cxliii, V. 15: beatum dixerunt populum cui haec sunt.
Alii quod perfecta beatitudo consistit in hoc quod homo satisfaciat voluntati suae; unde dicimus: beatus est qui
vivit ut vult. Eccle. III, 12: et cognovi quod non esset melius nisi laetari etc.. Alii dicunt quod perfecta beatitudo
consistit in virtutibus activae vitae. Alii quod in virtutibus contemplativae vitae, scilicet divinorum et
intelligibilium, sicut Aristoteles.
Omnes autem istae opiniones falsae sunt: quamvis non eodem modo. Unde Dominus omnes reprobat.
Opinionem illorum qui dixerunt quod consistit in affluentia exteriorum, reprobat: unde dicit beati pauperes,
scilicet quasi, non beati affluentes.
Opinionem vero eorum qui ponebant beatitudinem in satisfactione appetitus, reprobat cum dicit beati
misericordes.
Sed sciendum quod triplex est appetitus in homine: irascibilis, qui appetit vindictam de inimicis, et hoc reprobat,
cum dicit beati mites. Concupiscibilis, cuius bonum est gaudere et delectari: hoc reprobat cum dicit beati qui
lugent. Voluntatis, qui est duplex, secundum quod duo quaerit. Primo quod voluntas nulla superiori lege
coerceatur; secundo quod possit restringere alios ut subditos: unde desiderat praeesse, et non subesse. Dominus
autem contrarium ostendit quantum ad utrumque. Et quantum ad primum dicit beati qui esuriunt et sitiunt
iustitiam. Quantum autem ad secundum dicit beati misericordes.
Ergo et illi qui ponunt beatitudinem in exteriori affluentia, et qui in satisfactione appetitus, errant.
Illi autem qui ponunt beatitudinem in actibus activae vitae, scilicet moralibus, errant; sed minus, quia illud est
via ad beatitudinem. Unde Dominus non reprobat tamquam malum, sed ostendit ordinatum ad beatitudinem: quia
vel ordinantur ad seipsum, sicut temperantia et huiusmodi, et finis eorum est munditia cordis, quia faciunt
vincere passiones; vel ordinantur ad alterum, et sic finis eorum est pax, et huiusmodi: opus enim iustitiae est pax.
Et ideo istae virtutes sunt viae in beatitudinem, et non ipsa beatitudo; et hoc est beati mundo corde quoniam ipsi
Deum videbunt. Non dicit vident, quia hoc esset ipsa beatitudo.
Et iterum beati pacifici, non quia pacifici, sed quia in aliud tendunt, quoniam filii Dei vocabuntur.

53

