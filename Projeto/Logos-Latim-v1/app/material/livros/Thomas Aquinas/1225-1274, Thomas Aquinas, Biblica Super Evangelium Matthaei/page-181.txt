Unde datur occasio errori Manichaeorum, qui creaturam corporalem dixerunt esse causam mali. Item datur
occasio errori gentilium, quia quidam in sacrificiis suis eunuchantur.
Item hoc factum non est in utilitatem, quia tales, etsi actum non habent, a concupiscentia tamen non sunt
immunes. Unde Eccli. XX, V. 2. Concupiscentia spadonis devirginabit iuvenculam.
Ideo melius est quod homo sibi fraenum imponat, quam membrum abscindat, ut malas cogitationes et desideria
refraenet.
Is. I, 16: auferte malas cogitationes a cordibus vestris.
Qui castraverunt seipsos, continuae castitati se dederunt, et hoc propter regnum caelorum. Aliquando enim
membrum per actum intelligitur, ut supra XVIII, 9: si oculus tuus scandalizat te, erue eum, et proiice abs te. Sic
hic membra genitalia pro actu accipiuntur. Unde ille se castrat, qui castitati se dedicat. Vel, secundum
Hieronymum, quod continentiam servantes sic nati sunt frigiditate, scilicet naturae, ita quod non moventur ad
actum illum. Unde dicuntur eunuchi propter actum eunuchorum, quem habent propter naturam quam ex utero
habent. Quia aliqui habent aliquam dispositionem ad aliquam virtutem naturaliter, sicut iob ad misericordiam,
qui dicit cap. XXXI, 18: ab infantia mecum crevit miseratio. Quidam vero ex voluntate, vel propter
simulationem; vel doctus ab haereticis, est factus ab hominibus.
II Tim. III, 5: habentes quidem speciem pietatis, virtutem autem eius abnegantes. Quidam vero propter praemium
vitae aeternae.
Primi duo, scilicet qui vel naturaliter, vel violenter castrantur, non habent meritum vitae aeternae, sed solum
tertii.
Sed numquid est verum de primis, quod non mereantur? dico quod merentur quantum ad voluntatem, licet non
mereantur quantum ad actum; quia licet non possint facere, possunt tamen velle posse facere.
Qui potest capere capiat. Posita differentia continentiae, hic ponitur exhortatio, ut dicit Hieronymus. Facit
Dominus sicut facit dux in exercitu, qui quando est capienda civitas, dicit: qui intrabit civitatem, dabitur ei hoc,
vel illud, sicut dicit David ioab. Sic qui potest capere et continere, capiat, et non retrahat se. Apostolus I Cor.
XII, V. 31: aemulamini charismata meliora.
Sed quid est quod dicit? nonne tenetur quisque ad virginitatem servandam? videtur quod sic, quia homo ad
meliora tenetur.
Dicendum, quod non est praeceptum, sed consilium, sicut dicit apostolus I ad cor. VII, 25: de virginibus
praeceptum Domini non habeo, consilium autem do.
Sed quid est? nonne tenetur homo ad meliora? dico quod distinguendum est, quod melius est quantum ad actum,
vel quantum ad affectum. Non tenetur ad meliora quoad actum, sed quoad affectum, quia omnis regula et omnis
actus determinatur ad finitum et certum: et si tenetur ad melius, tenetur ad incertum. Unde quantum ad actus
exteriores, quia non tenetur ad incertum, non tenetur ad meliora; sed quantum ad affectum, tenetur ad meliora.
Unde qui non semper vellet esse melior, non posset sine contemptu velle.
Sed quid est quod dicit qui potest capere capiat? aut enim potentia naturali; et sic nullus potest: aut potentia
gratiae; et sic quilibet potest, quia dicitur Lc. XI, V. 9: petite et accipietis. Item gratia Dei omnia potest.
Dico quod ly potest includit potestatem voluntatis: est enim voluntas firma et infirma.
Constat autem quod homo cum habet voluntatem firmam, non timet multos impulsus; sed quando non, ex facili
impulsu labitur.
Unde qui potest per firmitatem voluntatis capere, capiat, et non a natura, sed a Deo. Unde qui hoc a Deo habet,
consulimus quod hoc capiat et contineat. Vel qui potest secundum opportunitatem temporis, vel conditionis
temporis, ut Abraham: unde caelibatus ioannis non praefertur coniugio Abrahae. Item secundum conditionem;
quia qui coniugatus est, non potest continere; unde excluduntur vel ratione temporis, vel conditionis.
Tunc oblati sunt ei parvuli. Hic ostendit quod dixit, facto. Et primo ponitur parvulorum oblatio; secundo zelus
discipulorum; tertio satisfactio Christi.
Secunda ibi discipuli autem increpabant eos; tertia ibi Jesus autem ait eis etc..
Dicit ergo tunc oblati sunt ei parvuli. Dominus commendaverat castitatem, et quia in parvulis est castitas et
puritas, ideo videntes quod puritas placeret ei, obtulerunt ei parvulos ut manus eis imponeret, et oraret.
Notandum quod consuetudo erat quod pueri offerebantur antiquis, et benedicebant, et orabant, in signum quod
benedictio est a Deo.
Item experti quod tactum haberet salutarem, quia leprosum curaverat et multos alios, ideo etc.. Item parvulos
offerebant, quia credebant quod qui tangeretur ab eo, de caetero a Daemonibus non infestaretur; ideo ecclesia
accepit in consuetudinem, quod parvulis exhibeantur sacramenta ecclesiae, ut magis confirmentur.
Discipuli autem increpabant eos.
Hic tangitur zelus discipulorum. Sed quare increpabant? quia credebant eum ut verum hominem fatigari ex
frequentia hominum; ideo volentes parcere labori eius etc.. Alia ratio, quia magnam opinionem habebant de
Christo; ideo videbatur eis quod inhonestum erat quod parvuli accederent ad eum. Origenes: quia per hoc
significatur, quod in ecclesia sunt quidam parvuli rudes. Per discipulos perfecti significantur; unde tales
dedignantur cum vident parvulos, scilicet istos rudes, venire ad Christum, ignorantes quod omnes homines vult
salvos fieri. Apostolus, Rom. I, 14: Graecis et barbaris debitor sum.
181

