Primo ostendit quomodo insidiabantur doctrinae Christi; secundo quomodo vitae Christi, ibi exeuntes autem
Pharisaei consilium faciebant adversus eum.
Circa primum duo facit.
Primo ponitur insidiosa interrogatio; secundo Christi responsio, ibi ipse autem dixit etc..
Circa primum tria facit.
Primo locus describitur; secundo occasio; tertio interrogatio.
Dicit ergo et cum transisset inde, venit in synagogam. Secundum litteram ita discipuli vellebant spicas, quos
excusavit Jesus. Unde cum dicit et cum transisset, videtur eodem die inde transisse. Sed hoc excluditur Lc. VI, 1
quia in alio sabbato; propter hoc non est intelligendum, quod statim; unde dicit venit in synagogam, ut
praedicaret salutem, ut in Io. XVIII, 20: ego semper docui in templo, et in synagoga, quo omnes Iudaei
conveniunt, et in occulto locutus sum nihil. Et in Ps. XXXIX, 10: annuntiavi iustitiam tuam in ecclesia magna.
Et ecce homo manum habens aridam. Sequitur occasio interrogationis: quia interrogabant eum etc.. Dicitur quod
iste fuit caementarius, et habebat manum aridam.
Per istum significatur genus humanum, cuius manus aruit per originale peccatum: vel quilibet peccator, cuius
manus et virtus operativa aruit; et quandoque dextera, quia impotentes ad agendum bonum, quamvis potentes ad
malum.
Tunc ponitur interrogatio; secundo responsio.
Dicit ergo et interrogabant, si licet sabbato curare. Videbant hominem potentem, ideo petierunt si licebat sabbato
curare. Et hoc petebant tentantes, ut habetur Eccli. XIII, V. 14: ex multa loquela tentabit te. Non enim animo
discendi, sed potius accusandi petebant, ut habetur in Ps. XXVII, 3: loquebantur pacem cum proximo suo, mala
autem in cordibus eorum.
Sed hic est quaestio, quia Mc. III, 4 habetur quod Dominus interrogavit; hic autem dicitur quod illi
interrogaverunt.
Respondet Augustinus, quod utrumque factum est, quia quando ille stetit in medio, et petiit sanari, ipsi
interrogaverunt, et Dominus fecit eum surgere, et tunc interrogavit.
Vel aliter, quia illi observabant eum; unde parabant se ad petitionem, et tunc petiit, quia ipse sciebat, quod
petebant ut accusarent eum.
Ipse autem dixit eis. Hic ponitur responsio. Et primo respondet verbo; secundo facto, ibi tunc ait homini: extende
manum tuam.
In primo tria facit.
Primo allegat consuetudinem; secundo comparationem, ibi quanto magis melior est homo ove? tertio inducit
conclusionem, ibi itaque licet sabbatis benefacere.
Dicit ergo primo quis erit ex vobis homo qui habeat ovem unam; et si ceciderit haec sabbatis in foveam, nonne
tenebit, et levabit eam? consuetudo erat apud eos, quod si ovis caderet in foveam, quod eam die sabbati
sublevabant: intantum enim erant avaritiae dediti, quod praeponebant damnum temporale damno spirituali. Unde
conveniebat eis quod dicitur Eccli. X, 9: avaro nihil est scelestius. Et sequitur post parum: animam enim suam
venalem habet, quia scilicet se exponit periculo et damno aeterno pro modico lucro temporali.
Secundo ponitur comparatio, quanto magis melior est homo ove? incomparabiliter, quia omnia sunt propter
hominem: homini enim est commissum dominium omnium, ut habetur Gen. I, 26: faciamus hominem ad
imaginem et similitudinem nostram, et sequitur, ut praesit piscibus maris, et volatilibus caeli, et bestiis terrae. Et
sic quod est ad imaginem, praeest, sicut homo ovi.
Ex his concludit itaque licet benefacere, scilicet hominibus prodesse; Is. I, V. 16: quiescite agere perverse, discite
benefacere, quia scriptum est Ex. XX, 10: opus servile non facietis in eo. Opus servile est peccatum, ideo licet
benefacere.
Sed tunc est quaestio. Licetne omnia bona opera facere in sabbato? tunc enim liceret arare.
Ideo dicendum, quod opus servile potest intelligi ad litteram, et mystice opus servile est peccatum; Io. VIII, 34:
qui facit peccatum, servus est peccati. Item servile opus est, in quo magis exercetur corpus quam anima.
Anima enim habet dominari corpori. Ideo consiliari non est opus servile. Unde possumus videre quae excusant a
sabbato. Dominus enim excusat discipulos ratione necessitatis, unde necessitas excusat. Item illa, quae ad cultum
Dei ordinantur immediate, ut thurificare etc.. Item illa, quae pertinent ad salutem corporis, ut facere medicinam,
emplastra etc.. Unde isti vituperantur, quia arctant praeceptum legis.
Tunc ait homini: extende manum tuam. In parte ista respondet facto, et hoc fuit eum curare; non enim curaret
nisi licitum esset. Sequitur curatio et restituta est sanitati sicut altera.
Mystice homo qui habet manum aridam, idest impotentem ad bene agendum, non potest melius curari quam
extendendo manum suam in sublevationem pauperum. Unde Dan.
Cap. IV, 24: peccata tua eleemosynis redime.
Et Eccli. III, 33: ignem ardentem extinguit aqua, eleemosyna resistit peccatis. Et ibid.
IV, 36: non sit manus tua porrecta ad accipiendum, et collecta ad dandum.
Et nota quod primo habebat sinistram sanam, et restituta est sicut altera, dextra scilicet.

110

