Beatitudinem tribuit in videndo, quia haec beatitudo in via non consistit nisi in participatione beatitudinis
aeternae, quae consistit in visione: in visione enim Dei est gloria hominis; Ier. IX, 23: non glorietur sapiens in
sapientia sua; et sequitur, sed glorietur qui gloriatur, scire et nosse me.
Deinde ponit signum amen quippe dico vobis etc.. Dicit Augustinus: beatus est qui habet omnia quae vult.
Unde beati quibus sunt data omnia quae antiqui voluerunt, scilicet prophetae et iusti.
Quilibet enim iustus rex est; unde habetur Prov. XX, 8: rex qui sedet in solio, dissipat omne malum. Et hoc est
ideo, quia cupierunt videre quae videtis. Si ergo illi desideraverunt, et non habuerunt, et vos habetis: ergo iam
quamdam participationem beatitudinis percipitis.
Sed quid est quod dicit et non viderunt? nonne habetur Io. VIII, 56: Abraham desideravit videre diem meum,
vidit, et gavisus est? item Isaiae VI, 1: vidi Dominum sedentem super solium excelsum et elevatum.
Et idem de passione; unde cap. LIII, 2: vidimus eum, et non erat aspectus.
Una solutio est quod aliqui viderunt, aliqui non. Sed, ut dicit Hieronymus, periculosum est hoc dicere. Vel aliter,
quod viderunt, sed non ita manifeste. Ad Eph. III, 5: quod aliis generationibus non est agnitum filiis hominum,
sicut nunc revelatum est sanctis apostolis.
Vel aliter, quod totum referatur ad visionem et auditum praesentiae corporalis, quia videre in carne desiderabile
fuit iustis. Exemplum habetur in simeone, Lc. II, 10. Unde vestri oculi sunt beati qui vident etc..
Et nonne Iudaei viderunt? dico quod de ipsis dicitur quod non vident, quia solum exterius vident.
Sed contrarium habetur in Io. XX, 29, ubi dicitur: beati qui non viderunt et crediderunt.
Dicendum, quod est beatitudo rei, quae habetur per participationem, et beatitudo spei, quae habetur in merendo.
Unde beati qui non viderunt beatitudine spei sive meriti, et beati qui vident beatitudine rei sive participationis;
unde de Abraham dicitur Io. VIII, V. 56: exultavit ut videret diem meum; vidit, et gavisus est.
Vos autem parabolam seminantis etc.. Hic ponitur expositio. Et primo concludit, quod ipsi erant digni; secundo
exponit.
Dicit ergo vos ergo audite etc., quia scilicet estis digni vos audire, et non solum audire, sed per me audire; Prov.
I, 5: audiens sapiens sapientior erit.
Omnis qui audit verbum regni etc.. Hic exponit; et quia fecerat mentionem de duplici terra, ideo primo exponit
quod dixerat de terra mala, secundo de terra bona, ibi qui vero in terram bonam seminatus est etc..
Item, in terra mala posuerat tres differentias, quia quaedam secus viam quaedam in petrosa, quaedam in spinosa.
Et hoc exponit.
Et ad huius intellectum debetis scire, quod audire verbum Dei debet habere effectum unum, ut infigatur in corde
unde: beatus qui in lege Domini meditatur die ac nocte, Ps. I, 2. Alibi in corde meo abscondi eloquia tua, ut non
peccem tibi. Item alius effectus est ut perducatur in opus. In quibusdam enim impeditur primus, in quibusdam
secundus.
De primo ponitur. Et sciendum quod littera habet interpositionem, et debet sic intelligi. Omnis qui audit verbum
regni, et non intelligit, venit malus, et rapit quod seminatum est in corde eius. Et hic est qui est secus viam. Et
quare non intelligit? quia venit malus homo etc., unde omnis qui audit verbum regni, idest Christi praedicantis
regnum caelorum, quia Christus solum regnum Dei praedicavit: Moyses enim terrenum regnum praedicavit.
Unde Petrus, Io. VI, 69: Domine, ad quem ibimus? verba vitae aeternae habes. Aliqui, sicut infideles, non
audiunt; Is. Lxv, 12: locutus sum, et non audivistis etc.. Aliqui sunt qui audiunt; beati qui audiunt verba Dei, Lc.
XI, 28. Sed non intelligit. Glossa: quia audit non ex affectu unde non recondit in corde. Ps. XXXV, 4: noluit
intelligere ut bene ageret.
Et quid erit de isto? capitur a furibus, quia detinetur mens a cogitationibus, et ita rapitur; et hoc est quod dicit
venit malus, scilicet diabolus, quia malus non natura, sed perversitate: et rapit, scilicet occulte, seducendo, et
inducendo vanam cogitationem, quod seminatum est in corde eius, scilicet semen: hic est qui seminatus est secus
viam.
Seminatus aliquando nominat quod seminatur, aliquando agrum qui seminatur: unde cum dicit quod seminatum
est, intelligitur semen; cum vero dicitur qui seminatus est, intelligitur ager. Homo enim dicitur ager, de quo agro
habetur Prov. XXIV, 27: diligenter exerce agrum tuum etc.. Et quomodo secus viam? quoniam non custoditur,
contra illud Prov. IV, 23: omni custodia serva cor tuum, quoniam ex ipso vita procedit. Sic homo dicitur
seminatus secus viam, qui verbum recipit, sed non custodit.
Secundus effectus est producere in opus; unde Iac. I, 22: estote factores verbi, et non auditores tantum. Effectus
autem iste impeditur per prospera et adversa. De eo qui impeditur per adversa dicit qui autem super petrosa
seminatus est etc..
Primo ergo ponit principium boni; secundo occasionem mali, ibi non habent autem in se radicem; tertio malum,
ibi facta autem tribulatione etc..
Petra est malum cor, in quod non potest penetrare verbum, sicut in terra petrosa, et ubi est parum de terra; sic
aliqui non exponunt cor suum penetrabile. Tunc enim dicitur penetrabile, quando nihil praeponit verbo, ita quod
verbum habeat ut radicem principalem. Unde Ez. XI, 19: auferam a vobis cor lapideum etc.. Hic verbum audit, et
continuo cum gaudio suscipit illud, ideo delectatur de iustitia, et pronus fit ad bonum. Ad Gal. III, 5: qui tribuit
vobis spiritum sanctum, operatur in vobis virtutes.
127

