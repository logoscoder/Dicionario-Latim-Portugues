intelliguntur sacerdotes veteris testamenti, quia taurus est animal immolatitium; per altilia prophetae qui
impinguati sunt sapientia Dei.
Sed illi, scilicet indurati in malitia, neglexerunt. Quidam dimittunt ex negligentia, quidam autem ex malitia, qui
persequuntur praedicatores; unde dicit illi autem neglexerunt. Et quae fuit causa? quia abierunt unus in vineam
suam, alius ad negotiationem suam. Videbantur habere iustam causam exterius, sed Dominus non recipit, quia
nulla temporalia debent detinere de veniendo ad Deum.
Secundum Hilarium, per hoc quod dicit, in vineam suam, significat appetitum humanae gloriae; Io. XII, 43:
dilexerunt magis gloriam hominum quam gloriam Dei; ier. V, 4: ego autem dixit: forsitan pauperes sunt et stulti,
ignorantes viam Domini et iudicium Dei sui. Per hoc quod dicit alius in negotiationem suam, signatur appetitus
avaritiae; Ier. VI, 13: a maiori usque ad minorem omnes avaritiae student.
Secundum chrysostomum quidam habent occupationem laborando propriis manibus, alii in negotiationem, idest
in proprium officium suum.
Sequitur reliqui vero tenuerunt servos suos, idest apostolos, et contumeliis affectos occiderunt, quia multos
occiderunt ex veteri et novo testamento. Unde infra XXIII, V. 34: mitto ad vos sapientes et Scribas, et ex illis
occidetis etc.. Et non facit hic mentionem de morte sua, sed solum discipulorum quia satis superius fecerat
mentionem.
Tunc sequitur punitio eorum rex vero cum audisset, iratus est etc.. Supra posuit poenam spiritualem, hic autem
ponit temporalem; unde supra dicebatur homini regi, hic autem dicitur rex, quia nomen hominis ad pietatem
pertinere videtur, regis vero ad punitionem; ideo hic solum dicitur rex; Sap. XIV, 17: hos quos in palam homines
honorare non poterant propter hoc quod longe essent, a longinquo figura eorum allata, evidentem imaginem
regis, quem honorare volebant, fecerunt: ut illum qui aberat tamquam praesentem colerent sua sollicitudine.
Rex autem iratus. Notandum quod quando ira attribuitur Deo, non commotionem significat, sed vindictam: quia
irati punire solent, unde ira punitio vocatur. Quod est notandum contra haereticos, quia solent obiicere Deum
veteris testamenti non esse bonum, quia praecepit punitiones etc..
Unde Missis exercitibus suis perdidit homicidas illos. Exercitus sunt spiritus angelici, vel cives Romani qui sub
tito et vespasiano occiderunt multos; Ps. XXIII, 1: Domini est terra, et plenitudo eius. Et civitates illorum
succendit, quia combustae sunt; Is. I, 7: civitates vestras ignis comburet. Vel potest mystice intelligi, scilicet
corpora eorum, vel congregationes haereticorum.
Sequitur vocatio gentium, et ponitur examinatio.
Et tria facit.
Primo ponitur mandatum; secundo executio; tertio effectus.
Secunda ibi et egressi servi eius etc.; tertia ibi et impletae sunt nuptiae discumbentium.
Circa primum duo facit.
Primo assignat rationem praecepti; secundo ponit praeceptum.
Dicit ergo tunc ait servis suis: nuptiae quidem paratae sunt, sed qui invitati erant non fuerunt digni.
Nuptiae quidem praeparatae sunt, idest filius incarnatus est, secundum illud Is. V, V. 4: quid ultra potui facere
tibi, vinea mea? sed qui fuerant invitati, indigni fuerunt, idest, indignos se reddiderunt. Et quomodo? sicut dicitur
ad Rom. X, 3: ignorantes Dei iustitiam, et suam volentes statuere, iustitiae Dei non sunt subiecti; et act. XIII, 46:
sed quoniam repellitis illud, et indignos vos iudicastis vitae aeternae, ideo convertimur ad gentes. Unde per
delictum Iudaeorum salus facta est gentibus; Apoc. III, V. 11: tene quod habes, ne alter accipiat coronam tuam.
Sequitur mandatum ite ergo ad exitus viarum etc.. Per vias intelliguntur diversa dogmata, quia ista sunt viae
quaedam, quae ducunt nos ad veritatem. Gentiles sunt in exitibus dogmatum. Unde ite ad exitus viarum, idest ad
illos qui haerent erroneis dogmatibus.
Vel aliter. Is. IX, 2: populus qui ambulabat in tenebris, vidit lucem. Unde per vias intelliguntur actiones bonae,
de quibus prov. IV, 27: vias quae a dextris sunt, novit Dominus; per exitus, quaecumque possunt concurrere ad
actiones. Et quoscumque inveneritis, vocate ad nuptias. Unde infra ult., 19: ite, docete omnes gentes etc..
Sequitur executio et egressi servi eius in vias, congregaverunt omnes; marci ult., 20: illi autem profecti
praedicaverunt ubique, Domino cooperante.
Sed quid est quod dicit bonos et malos? potest dici quod illos, qui primo mali, et post boni. Vel potest dici, cum
dicit bonos et malos, quod loquitur comparative, quod inter illos aliqui sunt boni secundum virtutes civiles. Vel
bonos et malos, quia postquam congregati fuerint, commiscentur boni et mali.
Et impletae sunt nuptiae discumbentium, idest fidelibus. Supra XIII, 48 simile ponitur, quam cum impleta esset,
educentes, et secus littus sedentes, elegerunt bonos in vasa sua, malos autem foras miserunt.
Intravit autem rex etc.. Hic ponitur examinatio congregatorum. Et primo ponitur examinans; secundo
examinatio; tertio condemnatio.
Examinans intravit. Intrat enim quando exercet iudicium super eos; gen. XVIII, 21: intrabo, et videbo: et hoc in
finali iudicio; item in morte; item quando imminent tribulationes ecclesiae.
Sed quis est examinatus? vidit hominem non habentem vestem nuptialem. Quae est ista vestis? Christus. Qui
sumus Christi, Christum induamus. Apostolus Rom. XIII, 14: induimini Dominum Jesum Christum. Quidam
enim induunt Christum per sacramentum; Gal. III, 27: quicumque in Christo baptizati estis, Christum induistis.
206

