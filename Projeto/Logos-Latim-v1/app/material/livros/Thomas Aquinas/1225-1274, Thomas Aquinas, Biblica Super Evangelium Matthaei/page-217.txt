Daemoniorum eiicit Daemonia, Lc. XI, 15. Item ipsi claudebant per malam vitam, quando per malum exemplum
inducebant ad peccandum; Ps. I, 1: beatus vir qui non abiit in consilio impiorum, et in via peccatorum non stetit,
et in cathedra pestilentiae non sedit. Ille proprie in cathedra pestilentiae sedet, qui officium docendi accipit, et
per malam vitam populum corrumpit.
Per iniustam etiam sententiam iudex hominem perimit, tamen iniustam sententiam in vanum proiicit. Data est
enim potestas ligandi et solvendi ad aedificationem, non ad destructionem.
Unde potest eis dici vae vobis...
Quia clauditis regnum caelorum ante homines. Item quicumque impedit introitum ad regnum, non est dubium
quin male agat; unde sequitur vos enim non intratis, nec introeuntes sinitis intrare, idest alios converti.
Unde Mal. II, 8: recessistis a via, et scandalizastis plurimos.
Vae vobis... Qui comeditis domos viduarum, orationes longas orantes. Hoc est secundum vae, in quo tangitur
simulatio quantum ad orationem.
Et primo arguit de voracitate, cum dicit qui comeditis domos viduarum, quia quicquid faciebant, totum ad gulam
retorquebant, ita quod eis convenit illud II Mc. VI, 4, quod totum templum luxuriis et comessationibus erat
plenum.
Domos viduarum, idest facultates viduarum.
Sed quare magis domos viduarum quam aliorum? ratio est, quia magis intendunt seducere mulieres, quia viri
sapientiores sunt et discretiores, nec ita cito decipiuntur. Item mulieres habent affectum magis proclivem ad
largiendum; I ad Tim. II, 10: sed quod decet mulieres, promittentes pietatem per bona opera.
Item domos viduarum, quia mulier quae habet virum, habet eum ut caput et ut consiliarium, ideo non ita
decipitur. Item coniugata non habet potestatem domus suae, sed vidua habet; ideo magis potest dare quam
coniugata, et ideo magis faciebant quaestum circa eas, quam circa alias, cum magis esset eis dandum; unde bene
convenit eis illud ps.
Xciii, 6: viduam et advenam interfecerunt.
Et hoc in oratione. Orationes longas orantes, propter simulationem sanctitatis: et sic retorquebant orationem ad
quaestum, et quaestum ad gloriam.
Unde reprehendi poterant, quia gulosi, quia depraedatores, item quia simulabant sanctitatem; et ideo sequitur et
propter hoc amplius accipietis iudicium, idest amplius peccatis. Et quare? quia si aliquis rapit per arma diaboli,
peccat; et si per arma Dei, peccat dupliciter, quia peccat contra Deum, et contra proximum. Vel amplius etc.,
quia accipitis ab eis, quibus debebatis dare. Vel amplius, sicut habetur lc.
Cap. XII, 47: servus sciens voluntatem Domini, et non faciens, vapulabit plagis multis.
Vae vobis, Scribae et Pharisaei hypocritae, qui circuitis mare et aridam, ut faciatis unum proselytum. Et hoc
dupliciter exponitur, ut referatur ad tempus post Christum, et ante Christum.
Si ad tempus post, sic loquitur futura et praesentia. Praevidit enim quod per totum mundum Iudaei essent
dispergendi, et quod converterent ad legem suam, et perverterent a Christo quos possent. Et ideo dicitur circuitis
mare et aridam etc.. Dicuntur proselyti qui convertuntur a gentibus ad fidem eorum, vel a Christianis; et quia
praevidebat istos aliquos ad fidem suam conversuros de Christianis, ideo hoc dicit. Et dicit unum, quia
paucissimi conversi sunt. Ideo intrarunt illam maledictionem, quae habetur Os. IX, 10: quasi uvas in deserto
inveni Israel. Et cum factus fuerit, scilicet Iudaeus, facitis eum filium Gehennae duplo quam vos: quia est primo
gentilis et post Iudaeus, et tunc habet duplicia peccata, scilicet gentilitatis et Iudaeorum, quia cum sit Iudaeus, fit
particeps occisionis Christi; si autem fuerit Christianus, et post Iudaeus, efficitur in duplo peior, quia maculat
donum spiritus sancti, quod acceperat in sacramentis. Item particeps fit peccatorum Iudaeorum; Io. VIII, 44: vos
ex patre diabolo estis.
Potest etiam referri ad tempus ante Christum, quia ante Christum convertebant aliquos ad fidem suam. Et hoc
patet, quia quilibet diligit magis se quam alium; ergo si converterent alios propter salutem animae, magis
deberent de sui ipsius salute curare, sed non curabant. Sed hoc faciebant totum propter quaestum, quia volebant
quod oblationes augmentarentur; unde futilis erat doctrina eorum. Et cum factus fuerit, facitis eum filium
Gehennae duplo quam vos; quia primo convertebatur ad Iudaismum et scandalizabatur, et sic post iterato
convertebatur.
Unde II Petr. II, 21: melius est viam iustitiae non agnoscere, quam post agnitam regredi.
Item aliter. Antequam esset Iudaeus, abstinebat a malis, saltem propter laudem hominum, sed post, non: unde ad
Rom. II, V. 14: cum enim gentes, quae legem non habent, naturaliter ea quae legis sunt faciunt, eiusmodi legem
non habentes ipsi sibi sunt lex.
Unde accipiebant exemplum a malis.
Vae vobis, duces caeci. In hoc ostendit quomodo sunt simulatores sanctitatis in his quae praelatis debentur. Et
primo de oblationibus; secundo de decimis, ibi vae vobis...
Qui decimatis mentham etc..
Videte: primo ponit traditionem eorum; secundo arguit tribus rationibus.
Prima pars, ubi ponitur traditio cum ratione, habet duas partes. Secunda ibi et quicumque iuraverit in altari etc..
Isti totam religionem trahebant ad quaestum, ut traherent homines ad offerendum.
217

