Ephes. II, 3: eramus natura filii irae, sicut et ceteri. Quicumque ergo potest ad statum gratiae pervenire, surgit.
Unde inter natos mulierum etc..
Et significanter loquitur, ut ab hac universalitate excludatur Christus, quia mulier corruptionem sonat, sed
foemina sexum; unde si alicubi invenitur filius mulieris, ut in Io. XIX, 26: mulier, ecce filius tuus, sexum tunc
nominat, non corruptionem.
Sed quid est quod dicit inter natos mulierum non surrexit maior? estne propter hoc maior omnibus? dicit
Hieronymus, quod non sequitur: si non surrexit maior, ergo est maior. Chrysostomus autem dicit, quod maior est
omnibus.
Secundum ergo primam expositionem dico quod argumentum illud in Angelis, ubi est ordo, valorem haberet,
quod ille, quo non est alius maior, est maximus; sed inter homines non habet veritatem, quia inter homines non
est ordo secundum naturam, sed solum secundum gratiam. Item si dicatur maior omnibus patribus veteris
testamenti, non est inconveniens: ille enim maior et excellentior est, qui ad maius officium est assumptus:
Abraham enim maior est inter patres quoad probationem fidei; Moyses vero quoad officium prophetiae, ut
habetur deut.
Ult., 10: non surrexit propheta ultra in Israel sicut Moyses. Omnes isti praecursores Domini fuerunt; nullus
autem fuit in tanta excellentia et favore; ideo ad maius officium est assumptus; Lc. I, 15: erit enim magnus coram
Domino.
Qui autem minor est in regno caelorum, maior est illo. Occasione istorum verborum quidam locum calumniandi
invenerunt: volunt enim omnes patres veteris testamenti damnare; si enim maior est aliis, sequitur quod alii non
sunt de numero salvandorum, quia per regnum caelorum praesens ecclesia designatur. Si ergo ioannes non fuit
de praesenti ecclesia, non fuit de numero electorum, ergo minus alii.
Et haec opinio est erronea, quia constat quod id quod Dominus dicit, in laudem ioannis introducitur.
Potest autem haec locutio exponi tripliciter. Primo, ut per regnum caelorum ordo beatorum intelligatur: et qui
inter illos est minor, maior est quolibet viatore. Et ideo praesentem statum appellat Dominus pueritiam.
Unde I ad Cor. XIII, 11: cum autem factus sum vir, evacuavi quae erant parvuli, unde nominat viatores parvulos.
Et hoc verum est intelligendo de maioritate actuali: actu enim maior est qui comprehensor est.
Secus de maioritate virtuali, sicut una parva herba maior dicitur virtute, licet alia maior sit quantitate.
Aliter potest exponi, ita quod per regnum caelorum praesens ecclesia designetur: et hoc est, quod minor non
dicitur universaliter, sed minor tempore. Supra III et Io. I, V. 15: qui post me venit, ante me factus est. Unde ille
qui minor est, maior est illo.
Vel aliter potest exponi, quod aliquis dicitur maior dupliciter: vel quantum ad meritum; et sic multi patriarchae
sunt maiores aliquibus novi testamenti, sicut dicit Augustinus quod caelibatus ioannis non praefertur coniugio
Abrahae: aut comparando statum ad statum, sicut virgines meliores sunt coniugatis; non tamen quaelibet virgo
melior quolibet coniugato: unde ioannes habet istam dignitatem, quod est in quodam confinio, quia maior
viatoribus, sed minor comprehensoribus; unde tenet locum medium.
A diebus autem ioannis usque nunc etc.. Hic commendatur quantum ad distinctionem novi et veteris testamenti.
Et notatur excellentia ioannis, quia est principium novi testamenti, et finis veteris.
Ita dixi, quod qui minor est in regno caelorum, maior est illo: et hoc pertinet ad hoc, quod ipse est principium
novi testamenti: sed a diebus ioannis baptistae, idest a praedicatione ioannis, regnum caelorum vim patitur.
Hoc tripliciter exponitur. Scitis quod in raptu quaedam violentia est, et quidam conatus; unde oportet quod
peccator ad hoc quod possit venire ad regnum caelorum, assurgat ad spiritualia, et conetur multum.
Aliter exponitur. Scitis quod rapina est proprie quando alienum praeter voluntatem Domini rapitur: praedicatio
salutis Missa est Iudaeis, et per Christum ubique. Ipse dicit infra XV, 24: non sum missus nisi ad oves, quae
perierunt domus Israel. Et cum ad eos mitteretur, non receperunt; tamen illi quibus non mittebatur, propter
humilitatem rapiebant.
Unde supra VII, 12: multi venient ab oriente et occidente, et recumbent cum Abraham, Isaac et Iacob in regno
caelorum; filii autem regni eiicientur in tenebras exteriores etc.. Et infra XXI, 43: auferetur a vobis regnum et
dabitur genti facienti fructus eius.
Ideo isti violenter rapiunt. Et haec est expositio Hilarii.
Tertia expositio est. Illud quod rapitur, cum festinatione rapitur, unde iob: sicut torrens qui raptim transit in
convallibus, et hoc propter motus velocitatem. Et quia praedicatio ita commoverat corda omnium, videbatur
festinus cursus; ideo dicit vim patitur, quia per modum cuiusdam festinationis tendunt ad regnum; unde ab ipso
incepit evangelium, et ipse est finis legis.
Unde Christus dicit omnes enim prophetae et lex usque ad ioannem prophetaverunt: quia omnes prophetae
propter Christum; et inceperunt impleri a praedicatione ioannis. Unde Lc. Ult., 44: oportet impleri quae scripta
sunt de me. Et hoc usque ad ioannem.
Sed quid est? numquid post ioannem non fuerunt prophetae? nonne legimus infra XXIII, 34: ecce mitto ad vos
prophetas, sapientes et Scribas? etc..
Dicendum quod propheta ad duo mittitur: ad confirmandam fidem, et corrigendos mores; Prov. XXIX, 18: cum
prophetia defecerit, dissipabitur populus. Ad confirmandam fidem, ut habetur I Petr. I, 10: de qua salute
102

