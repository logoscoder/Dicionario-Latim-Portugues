peccato, debet dicere, quia debet facere quicquid boni potest; quia licet non sint meritoria ad vitam aeternam,
tamen sunt proficua ad impetrandam gratiam.
Item oratio dicitur in persona ecclesiae: unde licet ipse non remittat, tamen ecclesia remittit.
Item quaerit Augustinus, si solum illis qui remittunt offensas, Dominus remittit.
Et vult Augustinus quod eo tenore dimittamus, quo dimittit Dominus: Dominus enim rogantibus dimittit. Qui
ergo paratus est roganti dimittere, fructum recipit orationis.
Et ne nos inducas in tentationem.
Cyprianus exponit sic: et ne nos, idest non sinas nos perduci in tentationem; tentatio enim utilis est, sed ille
inducitur in tentationem, qui tentationi succumbit: multi volunt igne calefieri, sed non igne comburi.
Fidelis Deus qui non permittit vos tentari ultra quam possitis.
Et per hoc amovetur error Pelagii, qui dicebat, quod homo poterat perseverare per liberum arbitrium. Et hoc
amovet, cum docet non consentire tentationi. Ad Phil. II, 13: Deus operatur in nobis velle et perficere pro bona
voluntate.
Ultimum est sed libera nos a malo, praesenti vel futuro, poenae vel culpae.
Unde Augustinus in hoc verbo: omnis homo lacrimas fundit. Ita dicebat ille ps.
LVIII, 2: eripe me de inimicis meis, Deus meus.
Sequitur autem amen, idest ita fiat. Hebraeum est. Datur securitas impetrandi, si tales fuerimus quod dimittamus
etc..
In Graeco adduntur tria verba: quoniam tuum regnum, et veritas, et gloria. Et haec tria tribus praemissis
respondent. Vel sic. Tu potes, quia tuum regnum, tua est virtus, quae potest donare. Item totum ad gloriam Dei;
Ps. Cxiii, 1: non nobis, Domine, non nobis, sed nomini tuo da gloriam.
|#5 Lectio 5
Postquam docuit nos de ieiunio, docet nos de eleemosyna, et dicit nolite thesaurizare vobis thesauros in terra.
Sed videtur quod hoc non sit verum, quia regibus convenit thesaurizare.
Sed dicendum, quod per thesauros intelligit abundantiam: et haec duplex, necessaria, et superflua: quod non est
necessarium uni, est necessarium alteri. Et ideo cum rex multis indigeat, multa potest congregare. Uni simplici
peccatum esset quod non est regi, quia indiget defendere regnum.
Item prohibet his, qui videntur habere fiduciam in eis; unde I ad Tim. Ult., 17: divitibus huius saeculi praecipe
non sublime sapere, nec sperare in incerto divitiarum suarum; baruch III, 16: ubi sunt principes gentium, qui
argentum fabricant (sive thesaurizant) et aurum in quo confidunt homines? item prohibet propter instabilitatem,
quia cito amittuntur. Et ponit tria quae in divitiis habentur: metalla, et haec rubigine consumuntur; vestes, et haec
tineis: et quaedam quae neutro modo, ut lapides pretiosi.
Alia littera habet, nec commestura.
Unde tripliciter destruuntur: aut ex principio intrinseco; et sic tinea quae innascitur vestibus, unde ubi aerugo et
tinea: aut ex luxuria possidentis, ideo commestura: quandoque ab extraneis, unde dicit ubi fures non effodiunt.
Si aliquis dicat quod haec non fiunt: dicendum, etsi non fiant, tamen saepe contigit; et si non contingit, possibile
tamen est contingere: ideo arguit eas incertas esse.
Item exponitur mystice. Aerugo apparet, tinea latet. Unde per aeruginem peccata corporalia, per tineam
spiritualia. Item quaedam sunt peccata quae per seipsos faciunt homines, quaedam quae cum alio, et illa magis
nocent. Dicit nec fures effodiunt.
Vel dicit propter thesauros absconditos. Item per aeruginem superbi; Eccli. XII, 10: sicut aeramentum aeruginat
nequitia eorum. Tinea corrodit vestimenta: et haec significat exteriora opera, quae per invidiam corroduntur;
Prov. XXV, 20: sicut tinea vestimento, et vermis ligno, ita tristitia viri nocet cordi. Item fures per vanam
gloriam. Fures, idest Daemones, qui cum non possint decipere homines per alia peccata, decipiunt per vanam
gloriam.
Item ponit stabilitatem divitiarum caelestium, ubi dicit thesaurizate vobis thesauros in caelo. Et hic Augustinus:
thesaurizate vobis in caelo, non in aliquo loco corporali, sed in caelo, idest in spiritualibus bonis, idest
abundantiam bonorum meritorum acquirite. Et dicit vobis, non Deo, quia nihil accrescit ei; iob XXXV, 7: si iuste
egeris, quid donabis ei, aut quid de manu tua accipiet? docet autem Dominus, unde hoc acquiritur, scilicet per
eleemosynam, dicens lc. XVIII, 22: vende omnia quae habes, et da pauperibus, et habebis thesaurum in caelo. Ibi
enim, idest in caelo, nulla erit corruptio, quia corruptibile hoc induet incorruptionem, I cor. XV, 53.
Sequitur ubi est thesaurus tuus, ibi est et cor tuum. Docet contrariam conclusionem esse nocivam; et hoc quia
cordis distractionem habet, quia si terrena diligis, ibi erit cor tuum; ubi enim amor, ibi oculus: oculi stultorum in
finibus terrae.
Sed quia pauci sunt qui considerent istud, ideo ostendit quantum sit periculum, per exemplum, lucerna corporis
tui.
Et hoc primo exponitur de oculo corporali; sicut enim lucerna dirigit gressus hominis, sic oculus. Unde si oculus
tuus fuerit simplex, idest fortis ad videndum, corpus totum erit lucidum, idest dirigetur ad faciendum; si nequam,
idest lippus et obscurus, totum corpus tuum tenebrosum erit, idest omnia opera tua fient ad modum tenebrarum.
62

