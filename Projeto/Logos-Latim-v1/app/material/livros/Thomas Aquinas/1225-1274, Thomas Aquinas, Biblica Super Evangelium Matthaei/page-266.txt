vigilantia. Simile est quod apostolus dicit, Rom. VIII, 10: corpus quidem mortuum est propter peccatum, sed
spiritus vivit propter iustificationem.
Sed notandum quod omnium caro est infirma, sed non omnium spiritus est promptus.
In malis siquidem sicut caro est infirma, ita et spiritus: e contrario in bonis, quia spiritum habent promptum, et
ideo in resurrectione spiritus redit corpus promptum.
Vel potest esse duplex infirmitas. Una mala quae inclinat ad peccatum, secundum quod dicit apostolus ad Rom.
VII, 18: non habitat in carne mea bonum. Alia infirmitas bona, secundum quod carnalis deficit secundum
promptitudinem, secundum quod dicitur in Cant. V, 8: nunciate dilecto, quia amore langueo.
Et ex ista causa debet homo vigilare, sicut dicit Origenes, sicut qui habet magnum thesaurum, diligenter vigilat
ut illud custodiat.
Iterum secundo abiit, et oravit.
Hic secundo orat. Secundum chrysostomum, ad hoc secundo orat ut firmius veritatem humanae naturae ostendat:
unde in Gen. XLI, V. 32: quod secundo vidisti, firmitatis indicium est.
Quod autem dicit si non potest hic calix transire, nisi bibam illum, fiat voluntas tua, potest tripliciter exponi.
Primo sic. Supra sub conditione petierat, hic autem quia fuit certificatus quod non poterat esse quin illum biberet,
ideo petit ut fiat voluntas eius; quasi dicat: si non potest esse quin transiturus sim ad gloriam immortalitatis, quia
mortalitas non erat contracta, sed assumpta: ideo sive pateretur, sive non, erat transiturus ad gloriam
immortalitatis. Sed non poterat transire a se et a membris; unde si non biberet, non transiret a membris. Vult ergo
dicere: si non potest transire a me, et a membris, fiat voluntas tua; Ps. XXXIX, 9: ut facerem voluntatem tuam,
Deus meus, volui.
Secundo exponit sic Hieronymus: si non potest fieri quod veritas transeat ad gentes, nisi Iudaei excedant, fiat
voluntas tua: eorum enim delicto salus gentibus facta est.
Hilarius sic exponit: si non potest fieri quod alii sancti bibant calicem passionis nisi exemplo meo, fiat voluntas
tua; quia alii sancti ex passione Christi exemplum ceperunt.
Vult ergo dicere: si non potest transire a me in discipulos, nisi ego bibam, ut fortiores efficiantur ad bibendum,
fiat voluntas tua.
Consequenter ponitur secunda dormitio discipulorum: et venit iterum, et invenit eos dormientes: erat enim oculi
eorum gravati, somno, idest propter somnum, et propter tristitiam; Ps. XXX, 10: turbatus est in ira oculus meus.
Et relictis illis, iterum abiit, et oravit tertio. Hic de tertia agit oratione: et duo facit.
Primo ponit ordinem; secundo concessionem somni, ibi tunc venit ad discipulos etc..
Dicit et relictis illis, iterum abiit et oravit tertio, eumdem sermonem dicens.
Sed quid signat quod ter oravit? ter oravit ut nos a malis praesentibus, praeteritis et futuris liberaret.
Item ut orationem nostram doceret ad patrem, et filium, et spiritum sanctum dirigendam; unde in orationibus
ecclesiae semper dicitur: gloria patri, et filio, et spiritui sancto. Item ut trina oratione trinam Petri negationem
liberaret; Lc. XXII, 32: ego pro te rogavi, Petre, ut non deficiat fides tua.
Item ter oravit contra tres timores. Est enim timor contra concupiscentiam; est enim triplex concupiscentia,
curiositatis, superbiae et carnis, et ista triplex tangitur I io. II, 16: omne quod est in mundo, aut est
concupiscentia carnis, aut concupiscentia oculorum, aut superbia vitae. Isti triplici concupiscentiae triplex timor
respondet, scilicet: concupiscentiae carnis, timor doloris; concupiscentiae oculorum, timor paupertatis;
concupiscentiae superbiae, timor opprobrii et ignominiae.
Et haec passus est Christus, non quia indigeret, sed pro nobis.
Tunc venit ad discipulos suos, et dixit illis. Et primo indulget somno; secundo excitat, ibi surgite, eamus.
Primo dat licentiam; secundo causam assignat, ibi ecce appropinquabit hora et filius hominis tradetur.
Christus prima vice invenit eos dormientes et increpavit eos; secundo invenit eos dormientes, et tacuit; tertio
invenit eos dormientes, et somnum concessit. Quae est ratio? ratio litteralis est quia praelatis datur forma
correctionis; quia quando venit ad aliquem, et invenit dormientem, nescit si ex negligentia ei accidit, vel ex
infirmitate. Et potest indulgere. Item quia post resurrectionem invenit dormientes, et eis exprobravit; Lc. XXIV,
V. 25: o stulti et tardi corde ad credendum.
Item visitavit post acceptum spiritum sanctum, et tunc nihil dixit, quia adhuc erant infirmi; quia adhuc legalia
observabant, ut dicitur de Petro ad Gal. II, 11. Sed ultimo in suo adventu visitabit, et dimittet eos in quiete sancta
et pacifica; Ps. IV, 9: in pace in idipsum dormiam et requiescam.
Secundum Augustinum, concedit eis, et supra negavit: sed alius est hic somnus, et supra.
Quia est somnus aggravationis, et de hoc loquitur supra, unde dicitur V. 43: erant oculi eorum gravati, somno, et
hoc est increpandum.
Hic autem somnus est somnus quietis; et iste permittitur. Item est somnus propter turbationem; et hic prohibetur.
De isto dicitur ad Ephes. V, 14: surge qui dormis, et exurge a mortuis. Aliquando enim est somnus propter
quietem corporis, sed tamen anima vigilat: ego dormio, et cor meum vigilat, Cant. V, 2. Item, quia laboraturi
erant, ideo oportebat quod quiescerent.

266

