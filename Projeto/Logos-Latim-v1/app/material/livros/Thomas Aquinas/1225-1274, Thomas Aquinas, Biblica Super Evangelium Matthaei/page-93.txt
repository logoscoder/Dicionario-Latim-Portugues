Possent dicere apostoli: nos sumus piscatores insipientes, erimus stupefacti. Et non est mirum, quia Moyses, qui
instructus in lege erat, cum mandaret Dominus quod accederet ad Pharaonem, dixit, impeditioris linguae sum.
Ex. IV, 10. Ideo ut hoc excludat, dicit cum autem tradent vos etc..
Et tria facit.
Primo excludit stuporem; secundo promittit sapientiae donum, ibi dabitur enim vobis in illa hora quid loquamini;
tertio auctorem doni, ibi non enim vos estis qui loquimini, sed spiritus patris vestri qui loquitur in vobis.
Nolite ergo cogitare de hoc. Et duo excludit. Et quantum ad id quod dicitur; et quantum ad modum loquendi.
Primum pertinet ad sapientiam; secundum ad eloquentiam.
Sed videtur esse contra hoc quod apostolus Petrus dicit in canonica sua: parati semper ad satisfactionem omni
poscenti vos rationem de ea, quae in vobis est, fide et spe.
Chrysostomus solvit, quod quando aliquis habet necessitatem respondendi, et habet tempus deliberandi, non
debet expectare divinum auxilium; sed apostoli cum erant in tribulatione, non habebant tempus, quare debebant
se committere filio Dei: sic etiam est quod cum aliquis habet facultatem, debet facere quod potest; sed certe si
non habet tempus, debet se committere filio Dei, sed non debet tentare Deum si habeat tempus cogitandi.
Ideo Dominus non dixit solum nolite cogitare, sed dicit cum tradent vos... Nolite cogitare etc..
Et sequitur ex illa promissione dabitur enim vobis in illa hora; quia in manu Dei sunt omnes sermones nostri,
sap. VII, 16. Et Ex. IV, 12: ego ero in ore tuo doceboque quid loquaris. Et Lc. XXI, 15: ego dabo vobis os et
sapientiam.
Et quis est auctor? certe spiritus sanctus. Non enim vos estis qui loquimini, sed spiritus patris vestri qui loquitur
in vobis. Simile est quod habetur II cor. XIII, 3: an experimentum quaeritis eius qui in me loquitur Christus? sed
quid est quod videbantur isti arreptitii? notandum quod omnis actio quae ex duobus causatur, quorum unum est
principale agens, secundum vero instrumentale, debet denominari e principaliori. Isti fuerunt agentes
instrumentaliter, spiritus sanctus principaliter; ideo tota actio debet denominari a spiritu sancto.
Sed videndum quod aliquando movet spiritus perturbando rationem, aliquando movet confortando. Unde haec
differentia est inter motum diaboli, et spiritus sancti. Homo enim non est Dominus, nisi per rationem, per quam
est liber; unde quando homo secundum rationem non movetur, tunc est motus arreptitius.
Quando cum ratione, tunc dicitur motus a spiritu sancto. Motio enim diaboli perturbat rationem. Isti autem, licet
a spiritu sancto loquerentur, tamen remanebat in eis ratio; et ideo etiam a se loquebantur, non sicut arreptitii.
Unde reducit eos ad veritatem propheticam, ut habetur II Petr. I, 19: et habemus firmiorem propheticum
sermonem.
Sed possent dicere apostoli: quis tradet nos? non habemus inimicitias.
Primo ergo ostendit a quibus tradentur; secundo consolationem adhibet, ibi qui autem perseveraverit usque in
finem, hic salvus erit.
Aliquis potest male cavere a persecutione sibi praenuntiata in universali tantum; ideo praenuntiat in singulari. Et
duo dicit quoad primum.
Tradet autem frater fratrem.
Istud secundum litteram aliquando accidit quod pater tradidit filium, et e converso, et frater fratrem, aut propter
timorem, aut propter odium; quia tanta est virtus fidei quod inter homines qui non sunt eiusdem fidei, vix firma
sit amicitia. Et hoc est quod dicit tradet enim frater fratrem etc.. Unde dicitur et Ier. IX, 4: ut unusquisque in
fratre suo non habeat fiduciam. Et ob hoc est necessarium quod caveant, et propter laesionem quam homo
patitur, et propter amissionem amicitiae; in Ps. LIV, 13: si inimicus meus maledixisset mihi, sustinuissem utique.
Item plus, quia non ibitis ad familiares, sed ad extraneos. Et hoc non valebit, quia eritis odio omnibus hominibus.
Unde in Io. XVI, 2: venit hora in qua omnis qui occiderit vos, reputabit se obsequium praestare Deo. Sed
numquid fuit hoc verum? nonne multi fuerunt qui recipiebant eos? ideo dicebat de hominibus, qui humanitus
vivebant.
Alii vero, qui Dei erant, eos recipiebant.
Sed causa huius assignatur Io. XV, 18: si de mundo fuissetis, mundus quod suum erat, diligeret; quia vero de
mundo non estis, ideo odit vos mundus.
Item promisit Dominus consolationem, quia propter nomen meum. Hoc enim vobis dulce debet esse pro nomine
meo pati, ut habetur I Petr. IV, 14: si exprobramini in nomine Christi, beati eritis.
Item alia ratione confortat eos, quia ad magnum fructum eorum debebat venire tribulatio.
Quia enim praevidit multos cadere, ideo monet ad perseverantiam; quia qui perseveraverit usque in finem, hic
salvus erit.
Unde II Tim. Ult., 7: bonum certamen certavi, cursum consummavi, fidem servavi; in reliquo reposita est mihi
corona iustitiae, quam reddet mihi Dominus in illa die iustus iudex.
Unde in levitico dicitur quod cauda offerebatur, idest finis.
Cum autem persequentur vos in civitate ista, fugite in aliam. Supra docuit pericula, in quo exposuit quod dixerat,
ecce ego mitto vos etc., nunc autem docet quomodo se habere debent.
Et dividitur haec pars: quia primo docet cavere mala et periculum quoad prudentiam; secundo docet habere
aequanimitatem in periculis, ibi nolite ergo timere.
93

