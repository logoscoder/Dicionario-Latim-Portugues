Et primo exponit quid sit seminator, quid ager, quid semen. Qui seminat bonum semen est filius hominis.
Nominat se filium hominis, tum propter humilitatem, tum ut repellat haereticos futuros: quidam enim Deum esse
negaverunt, quidam vero hominem.
Unde dicit se filium hominis, quod ad hominem pertinet; et seminare spirituale, ad Deum pertinet. Ps. IV, 7:
signatum est super nos lumen vultus tui, Domine etc..
Ager est mundus, quem ipse creavit; unde supra dixit, in agro suo; Io. I, 11: in propria venit etc.. Item ibidem:
mundus per ipsum factus est. Bonum vero semen hi sunt filii regni, ex quo alii propagati sunt, qui fuerunt boni
filii; quod si filii, et haeredes, ad Rom. VIII, 17.
Deinde exponit quod ad superseminationem pertinet, et dicit quid sit semen.
Zizania autem filii sunt nequam; Is. I, 4: vae populo gravi iniquitate, semini nequam, filiis sceleratis.
Deinde quis seminator, dicens inimicus autem, qui seminavit ea, est diabolus, qui induxit peccatum; Sap. II, 24:
invidia diaboli intravit mors in orbem terrarum.
Consequenter agitur de distinctione, et tria facit: primo ponitur tempus; secundo ministri; tertio distinctio.
Tempus ponit messis vero consummatio saeculi est. Sicut est dictum, collectio prima facta est per apostolos, de
qua Io. IV, 35: levate oculos vestros et videte regiones, quia albae sunt iam ad messem. Alia vero, in qua erit
fructus collectio, de qua ad Galat. Ult., 8: quae seminaverit homo, haec et metet. Messores vero Angeli sunt.
Sicut enim in praesenti ecclesia ministri boni sunt homines, sic tunc erunt Angeli.
Consequenter ponit finem utriusque, ibi, sicut ergo colliguntur zizania, etc..
Et primo quoad malos; secundo quoad bonos; tertio excitat ad spiritualem sensum.
Dicit ergo sicut zizania colliguntur, et igni comburuntur, sic erit in consummatione saeculi. Mittet filius hominis
Angelos suos (haec verba ostendunt eum esse hominem et Deum) et colligent de regno eius omnia scandala.
Retorquet ad peccata, quae fiunt in proximum. Quod autem sequitur et eos qui faciunt iniquitatem, refert ad alia
peccata.
Quod autem dicitur regnum, intelligitur praesens ecclesia, quia in triumphanti non sunt scandala, et homo sciet
per tribulationem praecedentem finale iudicium. Augustinus dicit, quod non legimus quod mali sunt ad
remunerandum bonos, sed boni inveniuntur aliquando punire malos. Quod ergo dicit omnia, intelligendum est in
praesenti ecclesia, immittendo tribulationes, per quas etiam boni et mali puniuntur. Chrysostomus exponit per
regnum caelestem patriam. Et quod dicitur omnia scandala, non intelligitur quod ibi sint, sed quod non sint.
Unde colligent, et separabunt malos a bonis, ne sint cum eis et mittent eos in caminum ignis. Poena damni est
carentia divinae visionis. Sed tangitur poena sensus, cum dicitur et mittent eos in caminum ignis; Apoc. Penult.,
27: non intrabit in eam aliquod coinquinatum. Et mittet eos, idest filius hominis potestate iudicatoria, in
caminum ignis; unde dicetur: ite, maledicti, in ignem aeternum.
Ibi erit fletus et stridor dentium.
Hoc expositum est; tamen potest ex hoc haberi quod damnati et in anima et in corpore punientur; unde supra X,
28: eum timete qui potest animam et corpus mittere in Gehennam. Fletus enim pertinet ad oculos, stridor ad
dentes; oculi autem et dentes sunt membra corporalia, in quo significatur veritas resurrectionis. Item per fletum,
qui ex fumo cito generatur, significatur poena ignis; per stridorem dentium frigus. Iob XXIV, 19: ad nimium
calorem transeat ab aquis nivium.
Vel aliter, quod fletus ex tristitia, stridor ex ira, unde Act. VII, 54 dicitur, quod stridebant dentibus in eum. Is.
Penult., 14: servi mei gaudebunt prae exultatione cordis, et vos clamabitis prae dolore cordis, et prae contritione
cordis ululabitis. Lc. VI, 25: vae vobis qui ridetis, quia plorabitis. Item in stridore signatur impatientia et rixa;
Apoc. XVI, V. 10: qui manducaverunt linguas suas propter impatientiam sustinendi.
Tunc iusti fulgebunt sicut sol in regno patris eorum. Hic exponit quoad bonos; et in eis erit duplex fulgor, scilicet
in anima, per quem Deum videbunt; Ps. XXXV, V. 10: in lumine tuo videbimus lumen, scilicet increatum; Is.
LVIII, 11: et implebit splendoribus animam tuam. Et derivabitur ad corpus; ad Phil. III, 21: reformabit corpus
humilitatis nostrae configuratum corpori claritatis suae. Sap. III, 7: fulgebunt iusti, et tamquam scintillae in
arundineto discurrent etc..
Quod dicit sicut sol, non est intelligendum absolute per omnimodam aequalitatem: maiorem enim habebunt
splendorem; sed quia in istis sensibilibus quod magis splendet est sol.
Convenit autem cum sole, quia sicut sol non mutatur, sic nec iustus; Eccli. XXVII, 12: homo sanctus in sapientia
manet sicut sol; stultus autem ut luna mutatur.
Deinde excitat ad spiritualem sensum: qui habet aures audiendi, scilicet interiores, audiat, intelligendo Is. L, 5:
Dominus aperuit mihi aurem.
|#4 Lectio 4
Supra Dominus parabolice ostendit doctrinae evangelicae et impedimentum, et profectum; nunc autem ostendit
eius dignitatem per quasdam parabolas, quas discipulis exposuit.
Dignitas ostenditur quantum ad tria: quantum ad copiositatem, quantum ad pulchritudinem, quantum ad eius
communitatem.

134

