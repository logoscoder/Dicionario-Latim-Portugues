Et dicendum hoc accipiendum esse secundum praescientiam divinam, secundum quam ordinatum erat eos quos
tunc generabat, transmigrandos esse. Vel dicendum, quod in transmigratione idem est ac prope
transmigrationem, sive iam imminente.
|#4 Lectio 4
Hic ponitur tertius quaterdenarius generationis Christi, qui procedit per personas privatas.
De isto iechonia, sicut dictum est supra, fuit duplex opinio. Hieronymus enim et Ambrosius volunt quod alter
fuerit ille qui ponitur in fine primi quaterdenarii et vocatus est ioakim; alter vero qui dictus est ioachim.
Secundum vero Augustinum, ut supra.
Ista enim transmigratio filiorum Israel significat translationem fidei ad gentes; Act. XIII, V. 46: vobis oportebat
primum loqui verbum Dei. In illa transmigratione facta est quasi quaedam reflexio Iudaeorum ad gentes. Unde
quasi quidam constituitur angulus; et ideo iechonias iste significat Christum, qui factus est lapis angularis, in
seipso utrumque copulans populum, Iudaeorum et gentium; Ps. Cxvii, V. 22: lapidem quem reprobaverunt
aedificantes, hic factus est in caput anguli.
Sed hic quaeritur, Ier. XXII, 30 dicitur: scribe virum istum, Sedeciam, virum sterilem, qui in diebus suis non
prosperabitur; nec enim erit qui sedeat de semine eius super solium David. Quomodo ergo dicitur Christus
descendisse a David per Sedeciam, cum de Christo scripserit sic Is. IX, 2: super solium David, et super regnum
eius sedebit? et dicendum, secundum Ambrosium, quod cum Christus dicitur sedere super solium, intelligitur de
regno spirituali, non corporali, nisi inquantum per regnum David corporale significatur spirituale.
Salathiel autem genuit zorobabel.
Contra: I paralipom. III, 17 dicitur, quod filii iechoniae fuerunt Asir, Salathiel, et melchiram, et Phadaia. Phadaia
autem filios habuit zorobabel, et Semei; de Abiud autem nulla prorsus fit ibi mentio. Ergo videtur, quod male
dicit evangelista, quod Salathiel genuit zorobabel, et quod zorobabel genuit Abiud.
Ad hoc tripliciter respondetur in Glossa.
Una responsio, quod in libro Paralipomenon multa depravata sunt vitio scriptorum, praecipue de his quae
pertinent ad numerum et ad nomina. Unde istis generationibus vitiatis prohibet apostolus intendere, quae magis
quaestionem quam utilitatem inducunt, I Tim. I, 4.
Alia est responsio, quod Salathiel binomius fuit: vocatus est enim Salathiel, et caphadara; et ideo liber
Paralipomenon dicit zorobabel filium capha, evangelista vero filium Salathiel.
Nulla est ergo contrarietas.
Tertia est responsio, et verior, quod Salathiel, et caphadara fuerunt fratres, sicut dicit liber Paralipomenon.
Caphadara autem genuit filium quem vocavit eodem nomine, scilicet zorobabel, et iste genuit Abiud. Dicendum
etiam quod liber Paralipomenon narrat genealogiam ipsius capha; evangelista generationem Salathiel, quia de eo
erat Christus nasciturus.
Notandum autem quod de illis qui fuerunt ab Abiud usque ad ioseph, nulla fit mentio in libris sacrae Scripturae,
sed ex annalibus Hebraeorum, quos Herodes pro magna parte comburi fecit ut occultaretur ignobilitas sui
generis, accepta sunt. Patet littera.
Sensum mysticum prosequamur.
Nota ergo quod in hac parte genealogiae ponuntur tres ordines. Primus est ordo doctorum, et continet quatuor
generationes.
Ante orationem enim requiritur praeparatio, secundum illud Eccli. XVIII, 23: ante orationem praepara animam
tuam; et ideo de iechonia, qui interpretatur praeparatio Domini, sequitur Salathiel, qui interpretatur petitio mea;
et designant Christum, qui in omnibus exauditus est pro sua reverentia, Hebr. V, 7.
Oratio autem debet praecedere doctrinam, secundum illud ad Eph. VI, 19: orate, ut detur sermo in apertione oris
mei; et ideo Salathiel sequitur zorobabel, qui interpretatur magister Babel, idest confusionis; quia per doctrinam
et praedicationem apostolorum revocatae sunt gentes ad Deum verum, et hoc fuit ad confusionem idololatriae; et
hoc competit principaliter Christo, qui dicit: vocatis me, magister, et Domine, et bene dicitis, Io. XIII, V. 13.
Per doctrinam autem, et praedicationem acquirit homo patris dignitatem; unde patres dicuntur eorum qui
instruuntur spiritualiter; I Cor. IV, 15: nam et si decem millia paedagogorum habeatis in Christo, sed non multos
patres: in Christo enim Jesu per evangelium filii sumus. Et ideo sequitur zorobabel autem genuit Abiud, qui
interpretatur pater meus iste; et hoc competit Christo; Ps. Lxxxviii, 27: ipse invocabit me, pater meus es tu.
Abiud autem genuit eliacim. Hic designatur ordo incipientium, scilicet auditorum.
Primum autem quod fit per praedicationem in auditore, et quod debet praedicator intendere, est quod resurgat a
vitiis ad virtutes, secundum illud Eph. V, 4: surge qui dormis; et ideo Abiud genuit eliacim, qui interpretatur
resurrectio; et competit Christo, qui dicit, Io. XI, 26: omnis qui credit in me, habet vitam aeternam.
Non autem resurgens potest pervenire ad statum iustitiae nisi per auxilium Dei: et ideo, postquam resurrexit,
indiget homo auxilio Dei, secundum illud Ps. Cxx, 2: auxilium meum a Domino; et ideo sequitur eliacim autem
genuit azor, qui interpretatur adiutus. Et hoc etiam competit Christo, de quo in Ps. XXVI, 9: adiutor meus esto,
Domine. Et per hoc auxilium devenitur ad iustitiam: unde azor genuit Sadoch, qui interpretatur iustus; Rom. III,
V. 22: iustitia Dei per fidem Jesu Christi in omnes, et super omnes qui credunt in eum.
11

