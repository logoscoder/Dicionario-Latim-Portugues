lapides sint duri, tamen diu conservant impressionem: et licet etiam aedificium ex eis factum tarde fiat, tamen
forte est, et durabile.
Unde gentiles quamvis fuerint duri ad recipiendum fidem Christi, tamen tenuerunt fortiter. Hoc significatur Ez.
XI, 19: auferam a vobis cor lapideum de carne vestra, et dabo vobis cor carneum, et spiritum meum ponam in
medio vestri.
Secundum autem Hieronymum in verbis istis videtur reducere ad memoriam prophetiam Is. LI, 2: attendite ad
Abraham patrem vestrum, et ad Saram quae peperit vos etc..
Nominat enim petram Abraham propter impotentiam generandi, et Saram propter sterilitatem; quasi dicat: Deus,
qui fecit potentem Abraham, et foecundam Saram potens est de lapidibus istis suscitare filios Abrahae.
Iam enim securis ad radicem arborum posita est. Possent enim dicere: nec credimus quod aliqua ira superveniat
nobis; et ideo hoc removet dicens iam enim. Unde primo ponit iudicium; secundo ponit sententiam iudicii.
Dicit ergo iam enim etc.. Dupliciter enim aliqui poenitere nolunt: ex desperatione iudicii, quia non credunt
iudicium esse; Eccli. V, 1: ne dixeris: est mihi sufficiens vita; iob XIX, 29: fugite a facie gladii, quoniam ultor
iniquitatum gladius est, et scitote esse iudicium. Aliqui autem ex mora; II Petr. III, 9: non tardat Deus
promissionem suam, sicut quidam aestimant, sed patienter agit propter nos, nolens aliquos perire, sed omnes ad
poenitentiam reverti. Sed utramque ioannes excludit. Primo primam, cum dicit iam enim securis; secundo
secundam, cum dicit posita est; quasi dicat, non tardabit.
Et tripliciter intelligitur hoc. Chrysostomus dicit, quod per securim intelligitur districtio divini iudicii, quae
quandoque per securim, quandoque per arcum, et gladium designatur; Ps. VII, 13: nisi conversi fueritis, gladium
suum vibrabit, arcum suum tetendit, et paravit illum.
Hieronymus: per securim praedicatio evangelii intelligitur, quia sicut per doctrinam evangelii aliqui ducti sunt ad
vitam, ita contemptores ad mortem. Ier. XXIII, 29: nonne verba mea sicut ignis, et quasi malleus conterens
petram? Lc. II, 34: ecce positus est hic in ruinam, et resurrectionem multorum in Israel, et in signum cui
contradicetur etc.. Iam enim securis ad radicem arborum posita est; quasi dicat: in promptu est, ut veniat.
Secundum Gregorium per securim redemptor noster intelligitur, qui velut ex manubrio et ferro, ex humanitate et
divinitate constat; cuius humanitas, quia patienter expectat, quasi tenetur: divinitas, quasi ferrum incidit. Securis
ergo ad radicem ponitur, quia iudicium fit per Deum et hominem.
Et dicit ad radicem propter duo, quia in radice fit praecisio universalis, eius etiam quod est in ramis. Item quia
quod a radice exciditur, non germinat: quasi diceret: universalis erit extirpatio malorum.
Sequitur ergo, et ponit primo universalitatem dicens omnis arbor; quasi dicat: tam Iudaeus quam gentilis; Rom.
II, 11: non est acceptatio personarum apud Deum. Item culpam, quia non facit fructum, propter solam enim
omissionem fit punitio; infra XXV, V. 42: esurivi, et non dedistis mihi manducare.
Tertio ponit duplicem poenam: scilicet temporalem, excidetur, scilicet ex hac vita; Lc. XIII, 7: ecce tres anni
sunt, ex quo venio quaerens fructum in ficulnea hac, et non invenio: succide ergo illam, et post: ut quid terram
occupat? et hoc est excidetur, cum prosperitate terrena. Item ponit poenam aeternam, unde dicitur in ignem
mittetur; Is. Ult., 24: vermis eorum non morietur, et ignis eorum non extinguetur. Et inf. XXV, 41: ite, maledicti,
in ignem aeternum.
Ego quidem baptizo. Supra ioannes exhortatus fuit ad poenitentiam explendam, modo intendit facere quod
frequenter dixerat, scilicet annuntiare regnum caelorum: et circa hoc duo facit.
Primo ponitur praeparatio ad regnum; secundo agitur de praenuntiatione regni, ibi qui autem post me venturus
est.
Regnum illud Christus est, de quo Lc. XVII, 21: regnum Dei intra vos est.
Praeparatio quidem est baptismus; unde ego quidem, quod mirabile est vobis, baptizo, in aqua sola, scilicet quia
sum purus homo.
Unde non poterat nisi corpus lavare, nec poterat dare spiritum sanctum, cum nondum esset solutum pretium pro
peccato; Hebr. IX, V. 22: non enim fit remissio sine sanguine.
Item spiritus sanctus nondum descenderat, nec Christus tactu suae carnis aquam sanctificaverat.
Quare ergo baptizabat? propter tria. Primo, ut praeveniret Christum, baptizando; Lc. I, 76: praeibis ante faciem
Domini parare vias eius. Secundo, ut congregatis hominibus haberet opportunitatem praedicandi de Christo; Io.
I, 31: ut manifestaretur in Israel, propterea veni ego in aqua baptizans. Tertio, ut ad baptismum Christi
praepararet. Unde consuetudo est in ecclesia, ut prius catechumeni fiant qui baptizari debent, scilicet ut fiat
quaedam praeparatio, et accipiant quoddam signaculum, per quod idonei reputantur: et hoc est quod dicit, ego
baptizo, ut scilicet sciatis vos aptos esse, qui a Christo baptizari intenditis.
Nota, quod magister in IV sent.
Dicit, quod baptizati a ioanne non baptizabantur a Christo, nisi illi qui ponebant spem suam in ioanne. Sed hoc
falsum est; unde dicit ipse vos baptizabit.
Item nota, quod Augustinus movet quaestionem.
Si post baptismum ioannis rebaptizabantur, quare non rebaptizabantur post baptismum haereticorum? dicendum,
quod ioannes baptizabat in persona sua; haeretici in persona Christi; unde baptismus Christi iudicandus est.
Consequenter agitur de regno. Et primo ostendit dignitatem ipsius; secundo officium eius, ibi ipse vos baptizabit.
36

