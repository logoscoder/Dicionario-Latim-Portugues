Isti sunt homines boni: et hoc non est inconveniens, cum Dominus dicatur et Ostium, et ostiarius. Accedentes
autem servi, per fidem; Ps. XXXIII, 6: accedite ad eum, et illuminamini. Dixerunt, Domine, nonne bonum semen
seminasti in agro tuo? nonne apostoli bonam doctrinam seminaverunt? ita utique. Vidit Dominus cuncta, quae
fecerat, et erant valde bona, Gen. I, 31. Unde ergo habet zizania? quaestio similis habetur ier. II, 21: ego plantavi
vineam electam, quomodo conversa es mihi in pravum, vinea aliena? respondet Dominus et ait illis: inimicus
homo hoc fecit. Et notate quod hoc non ex prima origine, sed de hoc quod in hominibus est a diabolo; Sap. II,
24: invidia diaboli intravit mors in orbem terrarum.
Homo dicitur diabolus per defectum a Deitate; Ps. IX, 20: exurge, Domine, non confortetur homo. Hic homo
dicitur inimicus propter consummatam malitiam; Gen. III, 15: inimicitias ponam inter te et ipsum.
Servi autem dixerunt. Hic dicitur quod servi moventur zelo ad extirpationem malorum. Vis, imus, et colligimus
ea? dicuntur hic de ipsis duo laudabilia, quia moventur ad destruendum malum; I ad cor. V, 13: auferte malum
ex vobis ipsis. Item aliud laudabile, quia hoc facere nolunt proprio motu, sed iussu Domini; unde Tob. IV, V. 20:
omni tempore benedic Deum, et omnia consilia tua in ipso permaneant.
Et ait illis. Nota, hoc est tertium, scilicet de sustinentia malorum; de hoc Eccle. VIII, 11: etenim quia cito non
profertur contra malos sententia, filii hominum absque timore perpetrant mala. Et primo ostendit propositum;
secundo rationem assignat; tertio ponit terminum sustinentiae, quia semper non sustinebit.
Dicit ergo non, idest non volo quod colligatis adhuc; II Petr. Ult., 9: non tardat Dominus promissionem suam,
sed patienter expectat.
Ne forte, hic ponit rationem.
Et prima fronte notare debetis, quod bonum est magnum, et victoriosum supra malum, quia bonum potest esse
sine malo, malum autem non sine bono; ideo sustinet Dominus multa mala, ut veniant vel etiam ne pereant multa
bona. Ideo dicit ne forte colligentes zizania, idest malos, vel haereticos etc., eradicetis simul et triticum.
Quatuor de causis contingit quare mali non debeant eradicari propter bonos.
Una causa est, quia per malos exercitantur boni; I Cor. XI, 19: oportet haereses esse, ut qui probati sunt,
manifesti fiant in vobis; Prov. XI, 29: qui stultus est, serviet sapienti. Si non fuissent haeretici, non claruisset
scientia sanctorum, Augustini, et aliorum. Unde qui vellet malos eradicare, eradicaret et multa bona.
Item contingit quod qui modo malus est, postea bonus fit, ut Paulus. Unde si occisus fuisset Paulus, careremus
doctrina tanti magistri, quod absit. Ideo si vis eradicare, eradicabis simul et triticum, scilicet eum, qui erit
triticum; Ps. Lxvii, 23: dixit Dominus, ex basan convertam, convertam in profundum maris.
Tertia ratio, quia aliqui videntur mali, et non sunt; ideo si velles evellere malos, statim multos bonos extirpares.
Et hoc apparet, quia noluit Deus quod colligerentur, donec ad perfectam maturitatem pervenirent; unde I ad Cor.
IV, 5: nolite ante tempus iudicare.
Quarta ratio est, quia aliquis quandoque est magnae potestatis; ideo si excludatur, trahit multos secum, et sic cum
illo malo multi pereunt. Ideo congregatio non excommunicatur, nec princeps populi, ne cum uno multi cadant.
De tali intelligitur quod dicitur in Apocalypsi XII, 4, quod draco traxit tertiam partem stellarum secum etc.. Et
gen. XVIII, 25: absit a te ut hanc rem facias, et occidas iustum cum impio.
Sed numquid semper parcetur eis? non, sed usque ad tempus; unde dicit sinite utraque crescere usque ad messem
etc..
Similis sententia habetur Apoc. Ult., 11: qui nocet, noceat adhuc, et qui in sordibus est, sordescat adhuc.
Sinite utraque crescere usque ad messem. Contra istam sententiam obiicitur, quia dicitur Is. I, 16: auferte malum
cogitationum vestrarum etc.. Item I Cor. V, V. 7: expurgate vetus fermentum, ut sitis nova conspersio sicut estis
azymi etc.. Quid ergo dicit sinite etc.?p chrysostomus dicit quod loquitur de occisione.
Unde haeretici non sunt occidendi, quia inde multa mala sequerentur. Augustinus in epistola quadam dicit, quod
fuit sibi visum aliquando quod non deberent occidi; sed post experimento didicit quod multi convertuntur per
violentiam: Dominus enim quosdam violenter trahit, sicut traxit Paulum.
Unde iste coacte conversus plus profecit quam omnes alii qui voluntarie crediderunt.
Et hanc opinionem (vel quaestionem) tractavit Augustinus. Unde secundum sententiam chrysostomi, si non
possit sine periculo, non debet fieri, sed ubi maius periculum timetur.
Et hoc patet inducendo in omnibus, quia etsi mali sunt, prosunt ad exercitationem.
Quia tamen magis timendum est ne evangelica doctrina per eos in aliis pereat, ideo etc..
Item aliqui qui modo sunt mali, fiunt post boni. Verum est quod statim non debent occidi, sed, sicut habetur ad
titum III, 10, haereticum post primam et secundam monitionem devita.
Ad aliud quod tertio opponitur, quia scilicet multi videntur mali qui sunt boni, verum est, si fieret indiscrete,
sicut habetur I ad Tim. IV.
Item quod dictum est, quod princeps populi excommunicari non debet, si videas quod maius sit scandalum si
excommunicetur quam in eo quod delinquit, non debet excommunicari; sed si aliquid egisset quod esset ad
periculum fidei, sine dubio excommunicari debet, quodcumque inde accidat damnum.
Et in tempore messis dicam messoribus etc.. Supra Dominus exposuit parabolice originem boni et mali, et
processum utriusque, hic agitur de similitudine utriusque. Et primo ponitur tempus finis; secundo ponuntur
ministri; tertio modus et ordo, quorum unumquodque ordinatur ad finem.
130

