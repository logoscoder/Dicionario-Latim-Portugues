Sed quare iverunt cum Herodianis? una ratio, quia Herodiani zelabant pro imperatore. Ideo discipuli
Pharisaeorum secum duxerunt eos, ut si diceret quod esset solvendum tributum, accusarent eum ad Phariseos: si
diceret quod non, tunc Herodiani caperent eum. Item isti non cognoscebantur, ideo credebant quod non
perciperet; unde faciebant contra illud Ps. XXV, 4: non sedi in consilio vanitatis et cum iniqua agentibus non
introibo.
Vel aliter, quia cum Iudaea facta esset tributaria Romanis, divisi sunt, quia quidam dicebant quod plebs Deo
dedicata non debebat esse homini tributaria; alii vero dicebant, quod quia pro pace militabat omnium, quod
omnes debebant caesari dare tributum.
Ideo illi qui dicebant solvi tributa caesari, dicebantur Herodiani.
Positis ministris, ponitur interrogatio.
Et primo ponitur adulatio; secundo interrogatio, ibi dic quid tibi videtur.
Homines mali ab adulatione incipiunt. Loquuntur bona, mala autem in cordibus suis, Ps. XXIII, 3.
Et primo commendant personam; secundo doctrinam; tertio constantiam.
Personam commendant ex auctoritate et virtute.
Ex auctoritate cum dicunt magister.
Et licet mentirentur secundum cor suum, quia non eum magistrum putabant, sed seductorem, ut habetur infra
XXVII, 63: recordati sumus quod seductor ille dixit, quia die tertia resurgam etc. Tamen in veritate erat magister,
ut infra: unus est magister vester etc.. Item, scimus quia verax es. Verax est qui veritatem loquitur; et hoc est
proprium Dei, et eius qui Deo coniunctus est; Ps. Cxv, 11: ego dixi in excessu meo: omnis homo mendax; Rom.
III, 4: est autem Deus verax, omnis autem homo mendax. Christus autem est Deo coniunctus per unionem, et
ideo verax est. Et sic commendatur ab auctoritate.
Deinde a virtute et viam Dei in veritate doces. Primo oportet quod sciat quae doceat; Sap. VII, 13: quam sine
fictione didici, et sine invidia communico. Item aliqui docent, sed non utilia; sed iste docet utilia, scilicet viam
Dei; Is. XLVIII, 17: ego sum Deus tuus docens te utilia. Item aliqui docent quae Dei sunt, sed non in veritate, ut
haeretici; iste autem docet in veritate. De isto in Ps. XXIV, 4: vias tuas, Domine, demonstra mihi, et semitas tuas
edoce me. Dirige me in veritate tua etc..
Item commendant de constantia; unde dicunt non est tibi cura de aliquo, non praetermittis timore alicuius quod
debes dicere vel facere; Is. LI, 12: quis tu ut timeas ab homine mortali? et quare? non enim respicis personam
hominum, scilicet contra Deum. Ille enim accipit personam qui, ratione hominis, dimittit dicere veritatem quam
debet dicere; Deut. I, 17: non accipietis personam cuiusquam.
Et videte qualiter malitiosi erant. Quaestio habebat duo membra, scilicet quod non solverent, ad honorem Dei
pertinebat; quod solverent, ad favorem hominum. Unde voluerunt quod favorem Dei quaereret, et viam Dei
doceret: et sic si diceret quod non, quod magis volebant, statim caperetur ab Herodianis.
Sequitur interrogatio dic ergo nobis... Licet ne censum dare caesari, aut non? census erat tributum quod pro
capite dabatur.
Sequitur responsio cognita autem Jesus malitia eorum ait. Et primo respondet ad mentem eorum; secundo ad
verba, ibi reddite.
Quia hominis est respondere ad verba, Dei autem respondere ad mentem, ideo quia Christus erat Deus et homo,
ideo ad utrumque respondet. Scrutans corda et renes Deus, ps.
VII, 10.
Hypocritae. Et bene dicit hypocritas, quia hypocritae sunt proprie qui aliud in ore habent, aliud in corde. Quid
me tentatis? hoc enim erat prohibitum Deut. VI, 16: non tentabis Dominum Deum tuum. Item isti blande allocuti
sunt Christum; Christus autem aspere respondit, quia respondit ad cor eorum, non ad verba. Item datur nobis
exemplum, quod non debemus adulatoribus credere; Prov. XXIX, 12: princeps qui libenter audit verba mendacii,
omnes ministros suos habet impios.
Item quando vult, aliquid respondere, non potest melius confutare opponentem, quam secundum verba sua.
Unde primo ponit quaestionem; secundo ex responsione elicit veritatem. Et primo quaerit de numismate;
secundo de forma: sensibiliter enim volebat ostendere intentum; Prov. XIV, 6: doctrina prudentum facilis.
Dicit ostendite mihi numisma census, idest denarium qui pro censu datur. Iste denarius valet decem usuales, et
quilibet solvit unum denarium.
Deinde quaerit de forma cuius est imago haec et superscriptio? in qualibet enim denarii publici forma ponitur
inscriptio, sic erat in isto. Dicunt, caesaris: intelligatis non caesaris augusti, sed tiberii caesaris. Et debetis
intelligere, quod Dominus interrogabat non erat ex ignorantia, sed potius ex dispensatione.
Bene erat tantae aetatis, et tantum inter homines conversatus fuerat, quod bene noverat formam denarii, sed petiit
ad significationem.
Consequenter concludit veritatem reddite ergo quae sunt caesaris caesari, et quae sunt Dei Deo; quasi dicat: vos
estis Dei et caesaris, et habetis in usu vestro et quae Dei sunt et quae caesaris. Habetis divitias naturales a Deo,
scilicet panem et vinum, et de his date Deo: habetis ista artificialia, ut denarios, a caesare, et haec caesari reddite.
Mystice sic: nos habemus animam quae est ad imaginem Dei, ideo eam Deo reddere debemus; secundum ea
quae a mundo habemus, pacem cum mundo habere debemus.
208

