cor X, 4: petra autem erat Christus, vel per assumptionem in unitatem personae, Io. I, 14: verbum caro factum
est. Nullo autem istorum modorum spiritus sanctus dicitur columba.
Quod non per imaginariam visionem, patet, quia communiter ab omnibus visa est.
Non per significationem, quia non primo extiterat.
Non per assumptionem in unitatem personae. Et ideo est quartus modus, qui est quando de novo formatur aliqua
species ad repraesentationem divinorum effectuum, sicut in Ex. III, 2 apparuit Dominus in igne et rubo; et in
legislatione, in fulgure et in tonitruo, Ex. XIX, 16. Unde columba fuit ad repraesentandam influentiam spiritus
sancti: et hoc est et vidit spiritum Dei descendentem.
Apparuit autem in specie columbae propter quatuor. Primo propter caritatem; columba enim est animal
amorosum.
Chrysostomus: alia dona habet etiam servus diaboli in simulatione, quae habet servus Dei in veritate: solam
caritatem sancti spiritus non potest immundus spiritus imitari.
Cant. V, 2: aperi mihi, soror mea, amica mea, columba mea, immaculata mea.
Secundo propter innocentiam et simplicitatem; infra X, 16: estote prudentes sicut serpentes, et simplices sicut
columbae.
Tertio quia habet gemitum pro cantu; et homo sanctificatus per spiritum sanctum debet gemere pro peccatis;
Nahum II, 7: et ancillae eius minabantur, gementes ut columbae.
Quarto propter foecunditatem. Unde etiam praecipiebatur in lege, ut offerrent columbam: et hoc convenit
baptizatis, quia, sicut dicit Io. III, 6: quod natum est ex spiritu, spiritus est.
Descendentem sicut columbam. Semper emanatio donorum divinorum a Deo in quacumque creatura est per
descensum, quia creatura non potest recipere nisi per descensum in illam; Iac. I, 17: omne datum optimum, et
omne donum perfectum desursum est, descendens a patre luminum.
Et venientem super se. Nota.
Missio visibilis semper est signum missionis invisibilis: et significat aut gratiam de novo acceptam, aut
augmentum gratiae: sicut in apostolis, quando in linguis apparuit spiritus sanctus, significavit augmentum
gratiae. Item missio talis vel significat gratiam tunc factam, aut prius factam.
In Christo autem non significavit novum effectum, quia ab instanti conceptionis suae fuit plenus gratia et
veritate; sed gratia quae fuit ante super se, fuit inquantum homo, non inquantum Deus.
Consequenter cum dicit et ecce vox de caelo dicens, ponitur protestatio patris hic est filius meus.
Nota quod baptismus non solum facit spirituales, sed etiam filios Dei; Io. I, 12: dedit eis potestatem filios Dei
fieri.
Et sciendum quod ista vox quasi exprimit illud, quod columba significavit. Dilectus, non sicut aliae creaturae,
Sap. II, 13, sed tamquam filius naturalis; Io. V, 20: pater diligit filium, et omnia demonstrat ei quae ipse facit, et
maiora his demonstrabit ei opera, ut vos miremini. Hoc etiam significat Ps. II, 7: Dominus dixit ad me: filius
meus es tu, ego hodie genui te.
Sed quia sancti etiam diliguntur ab eo, addit filius, per quod distinguit filium, secundum unum intellectum, ab
aliis. In quo mihi complacui. In quocumque enim relucet bonum alicuius, in illo aliquid complacet sibimet, sicut
artifex sibi complacet in pulchro artificio suo, et sicut si homo videat suam pulchram imaginem in speculo.
Bonitas divina est in qualibet creatura particulari; sed numquam tota perfecta nisi in filio et spiritu sancto; et ideo
totum non complacet sibi nisi in filio, qui tantum habet de bonitate quantum pater: et hoc est in quo, idest, ego
complaceo mihi in ipso; Io. III, 35: pater diligit filium, et omnia dedit in manu eius.
Sed nota quod contrarietas quaedam videtur esse inter istum evangelistam, et alios, quia marcus I, 11 et Lucas
III, 22 dicunt, tu es filius meus dilectus; Matthaeus vero, est filius meus dilectus, et: in te.
Sed eadem est sententia, quia quod dicitur tu es, hoc directe videbatur dici ad Christum; sed dicebat propter alios,
quia Christus certus erat de dilectione patris. Et ideo Matthaeus expressit intentionem dicentis, et dicit hic est
etc.. Unde demonstrat quasi aliis dictum esse; ita dixit Augustinus.
Item quaeritur, quare Matthaeus et marcus dicunt in quo mihi, Lucas vero, in te. Augustinus dicit quod pater in
filio complacet sibi, et hominibus. Propter hoc ergo quod dicitur in quo, significat quod complaceat sibi in
hominibus. Unde complaceat aliis mihi, idest ad honorem meum, quia aliqui videntes filium, glorificaverunt
patrem.
Vel secundum utrumque sensum: in quo mihi complacui, idest placitum meum fuit implere salutem hominum: et
hoc est in te, idest per te.
Et nota quod in isto baptismo non solum repraesentatur finis et fructus, sed etiam forma baptismi, quae est, in
nomine patris, et filii, et spiritus sancti, infra.
Filius enim fuit in carne, pater in voce, spiritus sanctus in columbae specie.
Et nota quod hoc quod seorsum fuit, non pertinet ad divisionem operationis personae de trinitate, cum, sicut est
communis essentia, ita operatio; sed hoc dicitur propter appropriationem quamdam, quia tota trinitas illud et
columbam creavit, et carnem creavit; sed referuntur ista ad diversas personas.
|+4 Capitulus 4
40

