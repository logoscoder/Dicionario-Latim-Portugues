Secunda ibi iterum simile est regnum caelorum homini negotiatori etc.; tertia ibi iterum simile est regnum
caelorum sagenae Missae in mare etc..
Dico ergo, quod copia doctrinae evangelicae est in similitudine thesauri, quia sicut thesaurus est copia
divitiarum, sic doctrina evangelica; Is. XXXIII, 6: divitiae salutis sapientia et scientia; timor Domini ipse est
thesaurus eius.
Circa istud sic procedit.
Primo ponitur thesaurus absconditus; secundo inventio; tertio acquisitio etc..
Secunda ibi quem qui invenit etc.; tertia ibi et prae gaudio illius vadit etc..
Iste thesaurus multipliciter potest exponi. Secundum chrysostomum est evangelica doctrina, de qua II ad Cor. IV,
V. 7: habemus hunc thesaurum in vasis fictilibus, qui absconditus est in agro huius mundi, scilicet ab oculis
immundorum; sup. XI, 25: abscondisti haec a sapientibus et prudentibus.
Secundum Gregorium dicitur caeleste desiderium; Is. XXXIII, 6: timor Domini ipse est thesaurus eius. Iste est
absconditus in agro disciplinae spiritualis; quia exterius videtur contemptibilis, interius vero dulcedinem habet;
Prov. XXIV, 27: diligenter exerce agrum tuum.
Secundum Hieronymum est verbum Dei, de quo ad Col. II, 3: in quo sunt omnes thesauri sapientiae, et scientiae
absconditi, quem abscondit in agro sui corporis, quia latebat in carne. Is. II, 7: et non est finis thesaurorum eius.
Ideo aliter intelligitur sacra doctrina, quae absconditur in agro ecclesiae; Sap. VII, 14: infinitus enim thesaurus
est hominibus.
Quem qui invenit homo abscondit.
Invenitur in omnibus per fidem. Non enim potest in aliquibus esse, nisi per fidem; Sap. I, 2: invenitur ab his qui
non tentant illum; apparet autem eis, qui fidem habent in illum. Sed oportet quod abscondatur, secundum quod
dicitur Ps. Cxviii, 11: in corde meo abscondi eloquia tua. Quod autem absconditur, non debet esse ex invidia, sed
ex cautela.
Quare autem abscondi debeat, multiplex est ratio. Una quia magis fructificat et proficit, quia magis exardescit;
sicut enim ignis conclusus magis calefacit, sic verbum quando est absconditum; Ier. XX, 9: factum est verbum
Domini quasi ignis aestuans, claususque in ossibus meis, et defeci, ferre non sustinens.
Et in Ps. XXXVIII, 4: concaluit cor meum, et in meditatione mea exardescet ignis intra me. Item est quod
absconditur ob inanem gloriam: si enim fumigat exterius, subiacet periculo. Ideo Dominus supra VI, 6: ora
patrem tuum in abscondito. Item quia sic tutius custoditur; quando enim est in publico, tunc invenit qui rapit. Is.
XXXIX, 4: qui ostendit thesauros nuntiis regis Babylonis, et subditur: ecce venient dies, et auferentur omnia
quae in domo tua sunt.
Sed quid est quod dictum est supra V, 15: luceant opera vestra bona? solvitur ob distinctionem temporum: quia
quando primo invenitur, bonum est quod abscondatur; sed quando homo confirmatus est, tunc bonum est quod
manifestetur; Eccli. XLI, V. 17: thesaurus invisus, et sapientia abscondita, quae utilitas in utrisque? Gregorius
dicit, quod debet esse apertus in effectu, absconditus in corde. Unde dicit sic: opus sit in publico, quamquam
intentio maneat in occulto.
Prae gaudio illius vadit, et vendit universa quae habet. Hoc est tertium de acquisitione, quia gaudet. Iob III, 21:
quasi effodientes thesaurum, gaudentque vehementer cum invenerint sepulcrum.
Quando per fidem invenerit prae gaudio vadit, et incipit proficere et vendit omnia, idest contemnit, ut spiritualia
habeat, et emit agrum illum; hoc est vel bonam societatem sibi exquirit, vel emit sibi otium quod non habet,
scilicet pacem spiritualem.
Ad Phil. III, 8: omnia arbitratus sum ut stercora, ut Christum lucrifacerem; Cant. VIII, 7: si dederit homo omnem
substantiam domus suae pro dilectione, quasi nihil despiciet eam etc..
Iterum simile est regnum caelorum homini negotiatori etc.. Hic ostenditur pulchritudo, vel caritas. Simile est
regnum.
Ista parabola exponitur multipliciter. Chrysostomus et Hieronymus exponunt de evangelica doctrina. Multae sunt
doctrinae falsae.
Istae non sunt margaritae. Homo ergo qui quaerit diversas doctrinas, invenit unam, scilicet evangelicam
doctrinam, quae una est propter veritatem. Virtutes enim multae sunt, sed veritas una. Unde dionysius dicit quod
virtus dividit, sed veritas unitatem dat. Unde ad designandam veritatem vocat unam.
Item dicitur una propter diversam doctrinam prophetarum. Abiit, et vendidit, idest omnes doctrinas et
prophetarum, et Philosophorum pro ista dimisit. Prov. XXV, 12: inauris aurea, et margarita fulgens, qui arguit
sapientem, et aurem obedientem etc..
Gregorius istam dicit esse caelestem gloriam, quia bonum est naturaliter desiderabile, et homo semper vult
commutare minus bonum pro maiori bono. Summum bonum hominis est gloria caelestis; hanc cum invenerit,
debet omnia dimittere pro ista; Ps. XXVI, 4: unam petii a Domino, hanc requiram, ut inhabitem in domo Domini
omnibus diebus vitae meae.
Augustinus tripliciter exponit.
Simile est regnum caelorum etc., idest quaerenti bonos homines a quibus informetur, quia unus pollet in una
virtute, alius in alia.
135

