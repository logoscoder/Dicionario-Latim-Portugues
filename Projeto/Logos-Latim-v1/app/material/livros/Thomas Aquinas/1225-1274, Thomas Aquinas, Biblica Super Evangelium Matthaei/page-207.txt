Quidam sunt in Christo per caritatem et amorem; Col. III, 15: super omnia autem caritatem habete, quod est
vinculum perfectionis. Et pax Christi exultet in cordibus vestris, in qua et vocati estis in uno corpore. Item per
mortis rememorationem.
Item per operum conformitatem; ad Rom. XIII, 14: induimini Dominum Jesum Christum.
Habere ergo vestem nuptialem est induere Christum per operationem bonam, per conversationem sanctam, per
caritatem veram; et si unum deficiat, malum.
Tunc sequitur examinatio. Deinde dicit qualiter defecit.
Dicit ergo amice. Amicum vocat per fidem, vel quia ipse amavit eum. Vel potest dici quod ubicumque vocat
aliquem amicum, improperando dicit: unde improperat amorem quo amavit eum. Quomodo huc intrasti non
habens vestem nuptialem? sed posset dicere aliquis: qua occasione punivit illum, quia vocavit bonos et malos?
sed noluit quod mali venirent, nisi pararent se et disponerent se, ut essent boni.
Deinde sequitur qualiter defecit.
Unde sequitur at ille obmutuit, quia non potest habere sufficientem rationem peccator, quare vestem nuptialem
contempsit; iob IX, V. 3: si voluerit contendere eum eo, non poterit respondere ei.
Et concludit sententia parabolae.
Ponitur poena duplex, poena damni et poena sensus. Nam in mundo tripliciter perficitur: per intellectum
cogitando, per affectum tendendo in summum bonum, item per actum; ideo tripliciter punitur.
Unde dixit rex ministris: ligatis manibus et pedibus eius, mittite eum in tenebras exteriores.
Per pedes intelliguntur affectus. Mali in mundo isto pedes habent, sed non ligatos, quia possunt fieri boni; sed
post ligabuntur, quia post redire non poterunt; Eccl. IX, 10: quodcumque potest facere manus tua, instanter
operare, quia nec opus, nec ratio, nec scientia erunt apud inferos quo tu properas. Item modo potest homo
proficere in cogitando veritates, sed tunc non; ideo dicitur mittite eum in tenebras exteriores. Modo enim aliqui
peccatores non sunt tenebrosi quantum ad cognitionem exteriorem, licet quoad cognitionem interiorem; sed tunc
habebunt tenebras exteriores.
Vel, ad litteram, quia non solum quoad animam, sed quoad corpus, quia separabuntur a societate sanctorum.
Tunc sequitur poena sensus ibi erit fletus et stridor dentium. Fletus procedit ex tristitia, stridor ex ira. In Act. VII,
V. 54: stridebant dentibus in eum. Aliqui flent pro peccatis, et humiliantur, et mundantur.
Ibi erit tristitia, sed non ad humilitatem, sed vertetur in iram. Item stridor propter impatientiam, quia superbia
eorum qui te oderunt, ascendit semper, Ps. Lxxiii, 23. Vel potest dici in resurrectione, quia non solum in anima,
sed etiam in corpore punientur; vel quia calorem et frigora patientur; iob XXIV, 19: transibunt ab aquis nivium
ad calorem nimium.
Deinde concludit multi sunt vocati, pauci vero electi, quia quidam nolunt venire, quidam non habent vestem
nuptialem.
Unde supra VII, 14: arcta est via quae ducit ad vitam, et pauci sunt qui inveniunt eam.
|#2 Lectio 2
Supra Dominus confutavit Pharisaeos per parabolam; secundo hic manifestat disputando. Et primo respondendo;
secundo obiiciendo, ibi congregatis autem Pharisaeis, interrogavit etc..
Et respondet Dominus triplici quaestioni.
Primo de solutione tributi; secundo de resurrectione; tertio de lege.
Secunda ibi in illo die accesserunt ad eum sadducaei; tertia ibi Pharisaei autem audientes etc..
Circa primum tria facit.
Primo ponitur interrogatio; secundo responsio; tertio effectus.
Secunda ibi cognita autem Jesus nequitia eorum; tertia ibi et audientes mirati sunt.
In ista interrogatione tria sunt consideranda.
Primo interrogantium intentio; secundo ministri interrogantes; tertio interrogatio; intentio interrogantium aperitur
cum dicitur abeuntes inierunt, idest inter se, consilium, scilicet stultum fecerunt, ut Jesum caperent in sermone.
Et hoc erat stultum, quia ipse erat verbum Dei, et verbum Dei non est comprehensibile; Eccli. XLIII, 29: multa
loquimur, et deficimus in verbis. Fuit autem consilium impium; Ps. I, 1: beatus vir qui non abiit in consilio
impiorum, et in via peccatorum non stetit. Et genes, penult., 6: in consilium eorum non veniat anima mea.
Ministri describuntur cum dicit et mittunt discipulos suos cum Herodianis.
Sed quare non iverunt? ratio est, quia dolose interrogare voluerunt: unde si ivissent, non haberet locum dolus;
sed ipsi etiam discipuli erant; Eccli. X, 2: secundum iudicem populi, sic et ministri eius.
Cum Herodianis. Qui sunt isti Herodiani? secundum quod in Luca tangitur, sub Herode facta est Iudaea tributaria
Romanis.
Iste filius Antipatris alienigenae constitutus est rex a Romanis; ideo voluit compellere Iudaeos reddere censum
Romanis. Unde Herodiani, idest famuli deputati ad colligendum institutionem Herodis. Sed iste iam mortuus
erat, et dimisit tres filios. Unus Herodes, et iste erat tunc praesens, sicut dicitur in lc. XXII, quod fuit etiam in
morte Domini: ideo facile fuit quod famuli sui irent cum aliis.

207

