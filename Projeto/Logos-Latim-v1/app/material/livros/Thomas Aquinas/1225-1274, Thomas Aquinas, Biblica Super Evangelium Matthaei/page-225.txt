orationem bonorum. Et tunc, scilicet in fine mundi refrigescet caritas, et tunc erunt multa mala, quia tunc Angeli
boni dimittent Daemones, qui habent nocere terrae et mari; ideo quia potestatem habent super terram et mare,
commovebunt totam terram. Et quod hoc possunt, habetur iob I, 7 ss..
Hieronymus dicit quod potest dici de adventu Domini quo venit quotidie in ecclesiam.
Secundum enim quod haeretici impediunt ipsa bona ipsius ecclesiae, tunc accidunt pestilentiae spirituales, et
fames, scilicet indigentia boni documenti, Amos V, alias VII, et terraemotus, idest homines qui sunt solidi
movebuntur.
Tunc tradent vos in tribulationem.
Tunc ponit quaedam praeambula, quae futura erant in ecclesia. In ecclesia futura erant prospera et adversa. Et
primo ponit adversa; secundo prospera, ibi et praedicabitur hoc evangelium regni in universo orbe.
Adversa autem nuntiat dupliciter, ab exterioribus et interioribus. Deut. XXXII, V. 25. Foris vastabit eos gladius,
et intus pavor.
Et tangit tria pericula: tribulationem, occisionem et odium.
Possent dicere: verum est quod mundus hoc patietur, sed quid ad nos? immo, dicit.
Et ideo dicit vos; quasi dicat, non eritis immunes, sed tribulabimini, ad litteram; II ad Cor. VI, 4: in
tribulationibus, in necessitatibus etc.. Item occident vos, sicut patuit quod occiderunt stephanum et Iacobum:
unde dicit Ps. XLIII, 22: aestimati sumus sicut oves occisionis.
Item eritis odio omnibus gentibus, idest Iudaeis. Vel omnibus, qui diffusi sunt per universum mundum; supra V,
10: beati qui tribulationem patiuntur propter iustitiam.
Et ponit consolationem, quia cum omnes patiantur, hoc patiemini propter nomen meum.
Ier. XLV, 4: ecce quos aedificavi, ego destruo, et post: et tu quaeris gaudia? Origenes dicit quod referendum est
ad secundum adventum, quia ita erit universalis persecutio, quod omnes mali persequentur bonos; et propter hoc
dicit tunc. Consuetudo enim erat quod cum accidebant mala, dicebant hoc esse propter peccatum Christianorum.
Unde insurgebant contra eos; unde tunc tradent vos in tribulationem.
Et tunc scandalizabuntur multi.
Hic ponit pericula ab interioribus. Est enim triplex scandalum quod patiemini, scilicet infirmorum, item mutuam
laesionem, item debilitatem.
Unde dicit tunc scandalizabuntur multi; quia etiam multum perfecti scandalizabuntur; unde supra XVIII, 7:
necesse est ut veniant scandala. Unde etiam electi turbantur, cum vident scandala, unde dicebat Paulus II Cor.
XI, 29: quis scandalizatur, et ego non uror? et invicem tradent. Ex hoc patet tribulatio. Supra X, 21: tradet autem
frater fratrem in mortem etc.. Et non solum corporaliter, sed etiam spiritualiter, quia aliqui sunt principium
erroris, et ex hoc sequetur quod odio habebunt invicem. Et multi pseudoprophetae surgent et seducent multos.
Tales sunt qui in ecclesia multos seducunt; II Petr. II, 1: fuerunt et pseudoprophetae in populo. Item I Io. II, 18:
Antichristi multi facti sunt. Ex nobis prodierunt, sed non erant ex nobis. Unde haec mala accident, quod fratres
corrumpent, quod multos seducent.
Item tertium, quia non tantum hoc facient sed etiam corrumpent, unde deficient: quoniam abundabit iniquitas,
refrigescet caritas multorum. Apoc. II, 4: sed habeo adversum te pauca, quia caritatem tuam pristinam reliquisti.
Potest dici refrigescere, quia cum vident alios relinquentes caritatem, et ipsi refrigerantur, licet non penitus
pereat; et in multis, sed non in omnibus, quia semper fuit fervida in apostolis; Rom. VIII, 35: quis separabit nos a
caritate Christi? tribulatio, an angustia, an fames, an nuditas, an periculum, an persecutio, an gladius? unde ita
erit in multis, sed non in omnibus, quia qui perseveraverit usque in finem, scilicet praesentis vitae, hic salvus
erit. Idem habetur supra X, 22.
Et praedicabitur hoc evangelium regni in universo mundo. Supra Dominus praedixit adversa in ecclesia futura;
nunc autem praedicit prospera, quia apostoli qui ex Iudaeis nati erant, aemulabantur carnem suam; Rom. IX, 2:
tristitia mihi est magna, et continuus dolor cordi meo; ideo ad eorum consolationem, quia multo plures erant
vocandi ad fidem, dicit: praedicabitur hoc evangelium regni in universo orbe. Ipse enim incipiens
praedicationem dixit: poenitentiam agite: appropinquabit enim regnum caelorum. Hoc autem praedicabitur in
universo orbe: non enim lex nova determinata est uni populo, sicut lex vetus. Marc.
Ult., 15: praedicate evangelium omni creaturae.
Et dicit chrysostomus quod hoc fuit impletum ante excidium urbis ierusalem, et hoc probat per apostolum ad
Rom. X, V. 18, ubi dicit apostolus: in omnem terram exivit sonus eorum. Ideo videbatur diffusa doctrina
evangelica per totum orbem.
Item per aliam auctoritatem quae habetur ad Col. I, 6: praedicatio evangelii fructificat.
Et non est mirum, quia unus apostolus, scilicet Paulus, tantum ampliavit, quod pervenit Romam et Hispaniam;
unde expletum est quod habetur Is. LVII, 9: misisti legatos tuos procul. Et ideo dicit chrysostomus quod in hoc
est admiranda virtus Christi, quod infra spatium quadraginta annorum ita crevit doctrina eius quod totum
mundum implevit; unde bene dicit et praedicabitur hoc evangelium regni in universo orbe. Sed numquid omnes
credent? non; sed quidam sic, quidam non. Et quod quidam credent, hoc erit in testimonium contra eos qui non
credent, ut Hieronymus dicit. In testimonium omnibus gentibus; ad Rom. I, 5: accepimus gratiam et apostolatum
ad obediendum fidei in omnibus gentibus, ita ut sint inexcusabiles.
225

