Sed numquid peccaverunt isti, quia contra praeceptum Domini fecerunt? dico quod non, quia bona fide fecerunt,
et ut ostenderent quantum sanctitatis exhibeat Dominus.
Egressis illis, ecce obtulerunt ei hominem mutum. Supra Dominus restituit visum caeco; nunc muto restituit
loquelam.
Et sufficienter iunguntur ista, quia locutio est signum visionis interioris; Is. XXXV, 4: ipse veniet, et salvabit
nos. Et tunc aperientur oculi caecorum, et aures surdorum patebunt.
Et in hoc tria facit.
Primo describitur infirmus; secundo tangitur curatio, ibi et eiecto Daemonio, locutus est mutus; tertio curationis
effectus, ibi et miratae sunt turbae.
Dicit ergo egressis autem illis etc.. Ab isto non quaeritur fides, sicut a praecedentibus, quia iste erat obsessus a
Daemonio; ideo non erat compos mentis: et ideo non quaesivit de fide eius.
Et iste significat gentilem populum, qui mutus est ad laudem; Ps. Lxxviii, 6: effunde iram tuam in gentes, quae te
non noverunt.
Item habent Daemonium, quia Daemonibus immolant; Ps. Xcv, 5: omnes dii gentium Daemonia.
Primo ergo ut bonus medicus curavit causam, secundo morbum, quia primo eiecit Daemonium, et sic eiecto
Daemonio, locutus est mutus. Sic gentilis dum liberatus est ab idolorum servitute locutus est mutus, scilicet
laudem Dei; ut omnis lingua confiteatur, quia Dominus Jesus Christus in gloria est Dei patris etc. Phil. II, 11.
Sequitur effectus et miratae sunt turbae. Unde mirabantur super his quae videbant.
Et quia mirabantur, ideo dicebant.
Numquam apparuit sic in Israel.
Verum est quod Moyses fecit miracula, et alii; sed talis non fuerat, scilicet qui tot faceret.
Item qui solo tactu. Item qui statim; ita quod ei conveniat: quis similis tui in fortibus, Domine, quis similis tui? ut
habetur Ex. XV, 11; et Io. X, 25: opera quae ego facio, testimonium perhibent de me.
Item curat per fidem, quod lex non poterat facere, ut habetur ad Rom. VIII, 2: lex enim spiritus vitae in Christo
Jesu liberavit me a lege peccati et mortis, quod impossibile est legi.
Pharisaei autem dicebant. Pharisaei, idest divisi, quia perverse interpretabantur, ut Eccli. XI, 33: bona in malum
vertent.
Unde dicebant in principe Daemoniorum eiicit Daemones.
Hic dicit Augustinus quod est notandum, quod Christus idem miraculum bis fecit. Et hoc patet, quia diversimode
dicunt evangelistae.
Unde cum invenimus quasi contraria, possumus referre ad unum, vel ad aliud, dicendo aliud esse miraculum.
|#6 Lectio 6
Ostensum est qualiter subvenerat occurrentibus, hic tangit quod ad eos ibat: et hic duo tangit.
Primo qualiter impendit quibusdam effectum; secundo quomodo affectum, ibi videns autem turbas, misertus est
eis.
Et circa primum primo ostendit ubi impendit auxilium; secundo quod docuit; tertio quod fecit.
Dicit ergo et circuibat Jesus omnes civitates et castella. In quo datur praedicatoribus exemplum, quod non sint
contenti praedicare in uno loco tantum; Io. XV, V. 16: posui vos, ut eatis, et fructum afferatis etc..
Omnes civitates et castella. Et bene illud ordinatur cum praecedentibus. Quia dixerant quod in principe
Daemoniorum eiiciebat Daemonia; ideo manifestat se non habere Daemonium, ut ei conveniat, Ps. Cxix, 7: cum
his qui oderunt pacem eram pacificus, dum loquebar illis, impugnabant me gratis.
Sequitur quid annuntiabat; duo enim faciebat, quia in synagogis erat docens et praedicans.
Docens quae ad fidem praedicans quae ad mores. Item coram multis, quia in synagogis; in Ps. XXXIX, 10:
annuntiavi iustitiam tuam in ecclesia magna: in quo etiam differt a doctrina haereticorum, quae est in occulto.
Secus doctrina Christi; Io. XVIII, 20: nihil in occulto locutus sum vobis.
Item tangit quae docet, quia evangelium regni; Io. XVIII, 37: in hoc natus sum, et ad hoc veni in mundum, ut
testimonium perhibeam veritati etc.. Unde caelestia docebat; Is. XLVIII, 17: ego Dominus docens te utilia.
Postea ostenditur facto quid fecit curans omnem languorem et omnem infirmitatem.
Languores, quoad graves infirmitates; infirmitates, quoad leves; in Ps. Cii, 3: qui propitiatur omnibus
iniquitatibus tuis, qui sanat omnes infirmitates tuas. Et quare hoc? ut confirmaret miraculo quod dicebat verbo, ut
in Mc. Ult., 20: Domino cooperante, et sermonem confirmante sequentibus signis.
Item ut ostenderet exemplum praedicatoribus ut facerent et docerent; Act. I, 1: coepit Jesus facere et docere.
Videns autem Jesus turbas, misertus est illis. Hic ostendit qualiter Dominus quibusdam impendit affectum; et
hoc contra quosdam; opinio enim fuit quod nullus sufficiebat affectus, sed requirebatur effectus; sed hic dicit
videns Jesus turbas, misertus est illis.
Et primo tangit quomodo miserebatur; secundo ponit exemplum. Et primo ponit misericordiam Christi; secundo
causam.
Dicit ergo videns etc. Scilicet pia consideratione, misertus est eis, quia proprium est ei misereri; Ps. Cxliv, 9:
miserationes eius super omnia opera eius. Istud visum desiderabat David, dicens Ps. XXIV, 16: respice in me, et
86

