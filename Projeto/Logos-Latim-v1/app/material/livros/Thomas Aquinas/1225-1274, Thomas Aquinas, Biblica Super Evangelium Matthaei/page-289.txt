Et primo ponitur occursus; secundo salutatio; tertio mulierum reverentia.
Dicit ergo et ecce Jesus occurrit illis. Et recte dicit quod occurrit, quia ex insperato occurrit, dando gratiam; Sap.
VI, 14: praeoccupat qui se concupiscunt, ut illis se prior ostendat; Is. Lxiv, 5: occurristi laetanti, et facienti
iustitiam.
Item salutavit eas, dicens avete. Avete in Graeco gaudium signat; unde dictum est supra, quod cum gaudio ibant.
Unde spirituale gaudium semper augetur in iustis, et hoc per spiritualem loquelam; Ps. Lxxxiv, 5: audiam quid
loquatur in me Deus. Et haec erant verba consolatoria, qui sicut prima mulier audivit maledictionem, sic istae
mulieres audierunt benedictionem, et maledictioni benedictio respondet.
Et tunc illae accesserunt et tenuerunt pedes eius, et adoraverunt eum. Unde accedunt, tenent pedes, adorant. Sic
anima peccatoris non debet gratiam Dei recipere in vanum: et hoc signatur, quia accesserunt; Ps. XXXIII, 6:
accedite ad eum, et illuminamini. Item debent firmiter adhaerere: et hoc signatur in hoc quod tenuerunt pedes
eius. Deut. XXXIII, 3: qui appropinquant pedibus eius, accipient de doctrina illius. Item tangit reverentiam in
hoc quod dicit et adoraverunt eum, quia ipsum Deum recognoverunt; Ps. Cxxxi, 7: adorabimus in loco ubi
steterunt pedes eius.
Sed potest esse quaestio, quia Io. Ult., 12 dicitur ei: noli me tangere; hic autem dicitur, quod tenuerunt pedes
eius.
Ideo intelligendum, quod bis viderunt, et semel viderunt unum Angelum, ut dicit Augustinus, et alia vice duos,
sed etiam bis Christum.
Primo vidit maria Magdalena plorans, ut habetur Io. XX, 14. Sed post aliis supervenientibus occurrit eis, et tunc
tenuerunt pedes eius; sed maria Magdalena primo non potuit tenere eum; et hoc secundum Augustinum, quia
primo dubitavit, et ideo digna non fuit; sed iam certificata, digna est effecta tangere Christum, ut tactus exterior
concordaret interiori.
Consequenter iniungit officium denuntiandi.
Et ubi hoc facit, primo excutit timorem; secundo officium iniungit, ibi ite, nuntiate fratribus meis.
Dicit ergo tunc ait Jesus eis: nolite timere. Et hoc factum est convenienter, quia qui ad officium praedicationis
ponuntur non debent timere; unde Dominus mittens discipulos suos dixit: nolite timere. Timor autem est duplex,
scilicet servilis, et initialis, et hic est bonus; Ps. Cxviii, V. 120: confige timore tuo carnes meas. Unde dixit avete,
ut augeret caritatem in eis. Sed quia perfecta caritas foras mittit timorem, I Io. IV, 18, ideo dicit nolite timere.
Et primo dat annuntiandi officium; secundo perfectam caritatem ad suos ostendit. Iniungitur autem annuntiandi
officium mulieribus, ut sicut mulier tulit verba mortis ad virum, sic e contrario congruebat mulieri, ut esset
nuntia salutis. Et primo tangitur denuntiatio; secundo locus apparitionis.
Dicit ergo ite, nuntiate fratribus meis.
Et quare dicit meis? ad comprobandum veritatem naturae. Quia enim exierat de sepulcro, et apparebat gloriosus,
posset aliquis credere quod veram carnem non cepisset, ideo dicit fratribus meis. Item propter similitudinem
gratiae, quia frater noster fieri voluit propter iustificationem nostram; ad Rom. VIII, V. 29: ut sit ipse
primogenitus in multis fratribus.
Item fratres, idest cohaeredes: haeredes quidem Dei, cohaeredes autem Christi, Rom. VIII, 17. Unde iam
acquisita haereditate vocat fratres.
Ut eant in Galilaeam. Haec verba videntur sonare quod primo apparuit in Galilaea. Iste non facit mentionem de
aliis apparitionibus; sed beda dicit quod decem vicibus apparuit. Quinquies ipso die resurrectionis.
Primo mariae Magdalenae, ut Io. XX, V. 14. Secundo his duabus de quibus tangit hic Matthaeus. Tertio apparuit
Petro; qualiter tamen, et quando, non dicitur, sed quod sit factum, non tacetur in Lc. XXIV, 12. Quarto duobus
discipulis euntibus in emmaus. Quinto quando omnibus discipulis apparuit, excepto thoma. Verum post istas
leguntur quinque aliae. Prima post alias fuit quando die octava omnibus discipulis apparuit, et thomae.
Secunda quando apparuit in piscatione, quando Petrus dixit, vado piscari, Io. Ult., 3.
Alia, quae hic dicitur. Alia, quando exprobravit incredulitatem. Ultima quando in monte oliveti, cum ascendit in
caelum, mc.
Ult., 14. Tamen aliae fuerunt, sicut dicit Paulus I Cor. XV, 5-8.
Sed quid est quod dicunt et Angelus, et Christus, quod praecedet vos in Galilaeam? chrysostomus dicit quod hoc,
propter hoc dicit quia solebant ibi conversari. Item, ut securi essent ibi, et secure eum expectarent.
Tamen Augustinus secundum mysterium dicit, quod Galilaea transmigratio dicitur: unde signat
transmigrationem ad gentes, vel huius mundi in gloriam. Apostolus II cor. V, 6: dum sumus in hoc corpore,
peregrinamur a Domino.
Quae cum abiissent, ecce quidam etc.. Hic agitur de denuntiatione, quae facta est per custodes. Et primo ponit
denuntiationem; secundo impedimentum, ibi et congregati cum senioribus etc..
Dicit ergo et cum abiissent etc.. Et quare tantum expectaverunt? dicendum quod dictum est, quod prae timore
exterriti sunt custodes. Et forte hoc fecit Dominus, ne molestiam mulieribus inferrent.
Ecce quidam de custodibus venerunt in civitatem, et nuntiaverunt principibus sacerdotum.

289

