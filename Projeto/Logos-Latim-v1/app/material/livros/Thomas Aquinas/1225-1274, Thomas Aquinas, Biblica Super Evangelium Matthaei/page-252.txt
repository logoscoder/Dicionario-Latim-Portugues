Et primo ponitur factum; secundo reprehensio; tertio excusatio.
Secunda ibi videntes autem discipuli indignati sunt; tertia ibi sciens autem Jesus.
Circa primum quatuor facit.
Primo locus describitur; secundo persona; tertio facultas; quarto opus.
Primo duplex locus ponitur, scilicet generalis et specialis.
Generalis, cum dicit cum esset Jesus in bethania; specialis cum dicit in domo simonis leprosi.
Notate quod tunc non erat leprosus, sed curatus fuerat a Christo, si enim esset, non remansisset Christus cum eo,
cum esset illud prohibitum in lege: et tamen utrumque ad mysterium attinet. Bethania domus obedientiae dicitur:
unde per hoc significatur eius obedientia; Phil. II, 8: factus est obediens usque ad mortem. Ideo competit ei esse
in domo leprosi; Is. LIII, 4: et nos reputavimus eum ut leprosum. Et ob hoc potius ibi venit.
Alia ratio potest esse litteralis, scilicet ut illa haberet fiduciam veniendi ad Christum, quia iste erat cognatus
mariae, et curatus erat ab eo lepra corporali, et ipsa veniebat ut curaretur a lepra spirituali.
Et notandum quod nullus alius dicitur venire ad Christum pro salute spirituali, excepta ista; ideo laude digna fuit.
Accessit ad eum mulier. Ecce persona. Matthaeus et marcus dicunt hoc accidisse in eodem loco, ioannes et
Lucas non. Lucas enim loquitur de ista VII, V. 37, ss., et ioannes XII, 3 ss..
Est ergo quorumdam opinio, ut fuit Origenis, quod fuerunt mulieres plures. Loquamur de primis duabus.
Expresse dicit Hieronymus quod illa, de qua loquitur Lucas, non fuit soror Lazari, quia de illa dicitur quod pedes
unxit, de ista dicitur quod pedes et caput.
Ambrosius super Lucam dicit quod utrumque potest dici, quod sit eadem, vel diversa.
Si dicimus quod eadem, possumus dicere: etsi eadem, non tamen eiusdem meriti: sed peccatrix non est ausa
caput tangere, sed post habita fiducia caput unxit. Et Augustinus probat quod sit eadem, quia Io. XI, 5 antequam
accedat ad istud factum, dicit: erat autem maria soror Lazari, quae unxit Dominum unguento, et extersit pedes
eius capillis suis. Ideo videtur quod illa, de qua Lucas loquitur, sit eadem cum illa, quae est soror Lazari.
Origenes dicit quod non est eadem illa de qua Lucas loquitur, et illa de qua ioannes loquitur. Et potest probari
ratione temporis, quia illud legitur factum antequam iret in ierusalem; hoc factum est cum dicit: scitis, quia post
biduum Pascha fiet. Item ex loco, quia illa in domo marthae, de qua in ioanne; haec autem in domo simonis. Item
per hoc quod ibi pedes, hic caput ungit. Quartum est quod ibi Iudas dixit: ut quid perditio haec? hic autem quod
omnes discipuli.
Augustinus dicit quod eadem mulier est, et respondet ad rationes Origenis. Ad primam dicit, quod Matthaeus
non servat ordinem historiae, sed recitat, quia ex hoc casu assumpsit Iudas occasionem peccandi, cum vidit
unguentum effundi. Quod obiicit de loco Augustinus non solvit. Potest tamen sic solvi: quia iste homo erat
magnae auctoritatis, et potestatem habens, et domus una eorum, quia cognatus eius erat. Aliter quomodo verum
esset quod dicitur quod fecerunt ibi caenam... Et Lazarus erat unus de discumbentibus? accessit ergo mulier
habens alabastrum unguenti. Alabastrum est genus marmoris, quod est translucens, et fiunt inde fenestrae.
Et de ista petra fiebant quaedam vasa, ubi conservabantur unguenta, sicut modo fiunt de terra contrita, quia ex
sui frigiditate erant conservativa; unde alabastrum, idest vas de alabastro plenum unguento. Et dicitur hic
pretiosi, alibi quod nardi pistici. Pistis Graece, fidelis Latine. Unde pistici, idest non sophisticati.
Consequenter effectus ponitur: et effudit super caput eius discumbentis.
Sed hic quaestio duplex. Quomodo Christus sustinuit, quia videtur ad lasciviam pertinere? ad hoc respondit
Augustinus de doctrina Christiana. Aliter existimatur in persona communi, aliter in persona prophetica: quia in
persona communi secundum factum, sed in prophetica secundum suam significationem.
In persona communi significaret lasciviam; in persona prophetica significationem.
Expositio allegorica: quia significat sepulturam Christi, quia antiquitus corpora solebant inungi. Marci XIV
habetur quod praevenit corpus inungere in sepulturam. Item mystice unguentum significat quodcumque opus
bonum.
Istud autem opus dupliciter potest fieri, quia quoddam est quod non fit propter Deum, sed propter iustitiam
naturalem, ut opus gentilis, et hoc est unguentum, sed non pretiosum.
Si propter Deum, sic est pretiosum. Unde pedes ungit, quando bonum opus facit propter utilitatem proximi; sed
quando ad gloriam Dei, tunc ungit caput.
Sed quid est quod dicit ioannes quod pedes, et Matthaeus quod caput? Augustinus dicit quod utrumque.
Sed quid est quod dicit marcus quod fregit alabastrum? dicit Augustinus, quod sicut accidit aliquando, quod
aliquis effundit sic, ut nihil remaneat, et post frangit: sic fecit ista, et effudit, et fregit.
Vel si vult aliquis calumniari, potest dici quod primo pedes, Deinde caput unxit.
Tunc sequitur increpatio mulieris videntes autem discipuli indignati sunt.
Sed hic opponitur, quia Io. XII dicitur quod solus Iudas dixit, iste quod omnes.
Duplex est responsio secundum Hieronymum: quia illud quod dicitur hic quod discipuli dixerunt, dicitur per
synecdochem: discipuli, idest discipulus, et hic modus consuetus est in Scriptura; Hebr. XI, 37: secti sunt, quia
unus sectus, scilicet nonnisi Isaias. Vel potest dici quod omnes, quia, secundum quod dicit Augustinus, Iudas
omnes excitavit. Item, quod alii excitati propter inopiam pauperum, iste vero motus fuit propter avaritiam. Unde

252

