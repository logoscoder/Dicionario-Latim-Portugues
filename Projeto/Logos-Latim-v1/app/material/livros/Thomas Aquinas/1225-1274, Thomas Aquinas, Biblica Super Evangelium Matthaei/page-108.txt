Domine, David, et omnis mansuetudinis eius. Per humilitatem ordinatur ad se, et ad Deum. Is. Lxvi, 2: super
quem requiescet spiritus meus nisi super quietum et humilem? unde humilitas facit hominem capacem Dei.
Item dixerat et ego reficiam vos.
Quae est ista refectio? invenietis requiem animabus vestris. Corpus enim non reficitur, quamdiu afficitur, et
quando ulterius non afficitur, tunc dicitur refectum. Et sicut fames in corpore, sic desiderium in mente: unde
impletio desideriorum est refectio; Ps. Cii, 5: qui replet in bonis desiderium tuum. Et haec requies est requies
animae; Eccli. LI, 35: modicum laboravi, et inveni multam requiem.
Sic in mundo mansueti non quietantur: unde invenietis requiem sempiternam, scilicet impletionem desideriorum.
Sed non miremini si invito vos ad iugum, quia iugum meum non est onus.
Quare? iugum enim meum suave est, et delectabile; Ps. Cxviii, 103: quam dulcia faucibus meis eloquia tua. Et
onus meum leve.
Et haec possunt retorqueri ad duo. Iugo tenentur boves, sed onus portatur: unde iugum retorquetur ad praecepta
negativa, onus ad affirmativa.
Sed videtur hoc esse falsum, quia onus legis novae videtur gravissimum, sicut supra V, 21 dictum est: audistis
quia dictum est antiquis, non occides...p ego autem dico vobis, quia omnis qui irascitur fratri suo, reus erit
iudicio: et sic videtur quod gravius onus sit. Item dictum est supra VII, V. 14: arcta est via, quae ducit ad vitam.
Item apostolus II Cor. XI, 23: in laboribus plurimis. Unde videtur iugum gravissimum.
Ideo duo sunt consideranda: effectus doctrinae et actus circumstantia; et in omnibus est levis, in effectu doctrina
Christi, quia immutat cor, quia facit nos non amare temporalia, sed magis spiritualia: qui enim amat temporalia,
modicum amittere est ei magis grave, quam ei qui amat spiritualia, amittere multum. Lex vetus non prohibebat
illa temporalia, ideo grave erat eis amittere; sed modo, etsi in principio aliquantulum grave, post tamen parum;
Prov. IV, 11: ducam te per semitas aequitatis, quas cum ingressus fueris, non coarctabuntur gressus tui. Item
quantum ad actum lex onerabat actibus exterioribus.
Lex autem nostra est in voluntate solum; unde ad Rom. XIV, 11: regnum Dei non est esca et potus. Item lex
Christi iucundat; unde apostolus ad Rom. XIV, 17: iustitia, et pax, et gaudium in spiritu sancto.
Item quantum ad circumstantiam, quia multae sunt adversitates; unde qui pie in Christo Jesu volunt vivere,
persecutionem patientur etc.. II ad Tim. III, 12. Sed istae non sunt graves, quia condiuntur condimento amoris,
quia quando aliquis amat aliquem, non gravat eum quicquid patitur pro illo: unde omnia gravia et impossibilia
levia facit amor.
Unde si quis bene amat Christum, nihil est ei grave, et ideo lex nova non onerat.
|+12 Capitulus 12
|#1 Lectio 1
Supra audistis quomodo Dominus satisfecit discipulis, et increpavit eos; hic ostendit quomodo Pharisaei
reprimuntur.
Et duo facit: primo ostendit, quomodo redarguit Pharisaeos; secundo, quomodo commendantur discipuli.
Et primo duo facit: primo ostendit quomodo confutantur detrahentes discipulis; secundo, quomodo detrahentes
Christo, ibi et cum inde transisset etc..
Circa primum primo ponitur occasio reprehensionis; secundo reprehensio, ibi Pharisaei autem videntes etc.;
tertio Christi excusatio, ibi at ille dixit eis etc..
Ponitur autem duplex occasio; una ex parte Christi, secunda ex parte discipulorum, ibi discipuli autem eius
esurientes coeperunt vellere spicas.
Ex parte Christi dicit in illo tempore abiit Jesus per sata sabbato. Sciebat Dominus quod discipuli hoc facturi
essent, et tamen elegit Dominus hoc fieri, ut iam inciperet solvere sabbatum, ut habetur supra XI, 13: lex et
prophetae usque ad ioannem prophetaverunt.
Sed notandum est quod dicitur in illo tempore; quia quod hic ponitur designatio temporis, videtur pertinere ad
ordinem historiae; sed Lucas VI, 1 et marcus II, 23 alio ordine recitant; unde post illud quod respondet Dominus
discipulis ioannis, ponitur istud: unde videntur omnia praecedentia ante mortem ioannis facta, hic vero post. Et
hoc patet per omnia quae dicuntur usque ad XIV cap. Quae continuantur, et hic fit mentio mortis ioannis; ideo
intelligendum est quod imminente passione misit ioannes discipulos, et tunc decollatus est, et tunc haec facta
sunt post eius mortem.
Abiit Jesus per sata sabbato. Per huiusmodi sata intelliguntur sacrae litterae. Sator Christus est; infra XIII, 37:
ipse est qui seminat. Item populus credentium.
Discipuli autem esurientes coeperunt vellere spicas. Hic duo consideranda sunt. Primo necessitas, quia
esurientes. Et quare? quia pauperes erant; unde I ad cor. IV, 11: usque ad hanc horam et esurimus, et sitimus etc..
Secunda ratio, quia quotidie impediti erant propter turbas; unde vix habebant locum comedendi, ut habetur mc.
VI, 31. Sed quomodo satisfecerunt? datur nobis exemplum abstinentiae; unde isti non magna fercula quaesierunt,
sed spicas, iuxta illud I Tim. VI, 8: habentes alimenta, et quibus tegamur, his contenti simus.
Mystice in avulsione spicarum intelligitur multiplicitas intellectus Scripturarum, vel conversio peccatorum.
108

