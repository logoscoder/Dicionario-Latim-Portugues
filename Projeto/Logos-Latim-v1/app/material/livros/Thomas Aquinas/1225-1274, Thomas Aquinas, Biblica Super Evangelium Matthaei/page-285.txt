Unde patet error magistri in Glossa super secundo capitulo ad Galatas, quod fuit nomen viri. Et magistri in
historia, quia in Graeco habetur Salomei, quae est terminatio foeminea, quae nullo modo invenitur in masculino.
|#3 Lectio 3
Cum sero autem factum esset etc.. In parte ista, primo agitur de sepultura; secundo de veneratione; tertio de
custodia.
Secunda ibi accepto corpore, involvit illud in sindone munda; tertia ibi altera autem die etc..
Circa primum primo conditio ponitur sepelientis; secundo eius petitio.
Conditiones ponuntur quatuor; unde cum sero factum esset (quia oportebat quod removeretur, ut non in sabbato
remaneret), venit quidam homo dives ab Arimathaea.
Et describitur ex facultate, quia dives; Eccli. XXXI, 8: beatus dives, qui inventus est sine macula, et qui post
aurum non abiit, nec speravit in pecuniae thesauris.
Sed quare dicit eum divitem? dicendum quod hoc non dicit propter eius laudem vel iactantiam, sed ad hoc quod
potuit impetrare a Pilato quod non potuisset unus pauper.
Item describitur a patria, quia ab Arimathaea, quod idem est quod Ramatha, quae fuit Samuelis. Et signat
excelsum, et iste excelsus fuit. Item ex nomine, quia ioseph, qui accrescens signatur.
Item ex religione, quia et ipse discipulus erat Jesu, quia ex fide non exciderat; Io. XIII, V. 31: si vos manseritis in
sermone meo, vere discipuli mei eritis.
Tunc agitur de impetratione; et primo ponitur petitio; secundo impetratio.
Hic accessit ad Pilatum, et petiit corpus Jesu.
Et commendatur quia accessit. Sequitur impetratio tunc Pilatus iussit reddi corpus.
Sequitur de sepultura: et accepto corpore, ioseph involvit illud in sindone munda. Et agitur de cultu et sepultura.
De cultu: fuit simplex cultus, quia simplici sindone. Et ideo, secundum Hieronymum, vituperatur cultus nimius
sepulturae.
Per istam sindonem secundum mysterium tria signantur. Primo signatur caro Christi munda: fit enim de Lino,
quod per multam pressuram dealbatur, sic caro Christi per multam pressuram ad candorem resurrectionis
pervenit; Lucae ult., 46: sic oportuit Christum pati, et resurgere a mortuis tertia die.
Vel signat ecclesiam non habentem maculam neque rugam: et hoc signatur per istud linteum, quod ex diversis
filis est contextum.
Item signatur munda conscientia ubi Christus quiescit.
Et posuit eum in monumento suo novo. Et quatuor dicit de isto monumento.
Primo quod erat suum. Et satis conveniebat quod qui pro peccatis aliorum mortuus erat, quod in monumento
aliorum sepeliretur.
Item dicit novo, quia si alia corpora posita fuissent, nesciretur quis surrexisset. Item dicit quod in petra, non in
monumento ex diversis lapidibus constructo, ut omnis calumnia amoveretur.
Sed quare non sub terra? ratio fuit ne crederetur, quod discipuli per cavernas terrae extraxissent eum.
Item dicit quod advolvit saxum magnum.
Et ideo quia magnum, non poterat a paucis revolvi, et maxime cum essent ibi custodes.
Tunc sequitur devotio mulierum.
Unde mulieres, quae ardentius amabant, secutae sunt eum usque ad sepulcrum: unde dicitur erat ibi maria
Magdalena et altera maria: et non nominatur maria zebedaei, quae non erat ibi, quia non ita ardenter amabat.
Altera autem die etc.. Hic agitur de custodia sepulcri: et tria facit.
Primo ponitur petitio; secundo concessio; tertio executio.
Circa primum ponitur tempus; et causa; et petitio; et periculum imminens.
Tempus altera autem die, quae est post parasceven. Parasceves praeparatio dicitur. Unde Iudaei, quia in sabbato
nihil agebant, praeparabant in praecedenti die, et ideo dicebatur parasceves; unde quamvis aliquid solemnitatis
haberent, tamen maioris observationis erat sabbatum, unde nihil in sabbato praeparabant ex praecepto, Exod.
XVI, V. 22, ubi praecepit Dominus quod die veneris colligerent de manna ad duos dies.
Tunc convenerunt principes sacerdotum, unde multum intenti erant ipsum persequi, quia non sufficit persequi
usque ad mortem, sed etiam post mortem; unde voluerunt impedire resurrectionem.
Sed quare convenerunt? sequitur causa Domine, recordati sumus quod seductor ille. Seductorem vocant illum;
unde io. VII, 12 dicitur, quod quidam ex eis dicebant, quia bonus est: alii autem non, sed seducit turbas. Post tres
dies resurgam. Istud habebant ex hoc, quod dixerat supra XII, V. 40, quod sicut ionas fuit in ventre ceti tribus
diebus et tribus noctibus, sic erit filius hominis in corde terrae tribus diebus et tribus noctibus. Et ponitur pars pro
toto, sicut supra expositum est.
Item ponitur petitio iube ergo custodiri sepulcrum. Ipsum studium Iudaeorum prodest nobis ad certitudinem;
unde quanto magis nocere intendebant, tanto magis proficiebant ad salutem credentium, iob V, 13: apprehendit
sapientes in astutia eorum, quia quod intendunt, Dominus in aliud convertit.

285

