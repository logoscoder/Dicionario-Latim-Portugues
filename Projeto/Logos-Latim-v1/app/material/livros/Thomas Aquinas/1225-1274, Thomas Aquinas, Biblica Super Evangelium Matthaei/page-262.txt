Item post istud fuit coena sacramentalis, post quam etiam debemus gratias agere. Unde post illud, hymnum dixit.
Unde illud quod post communionem dicitur in Missa, repraesentat istum hymnum; ideo fideles debent expectare
usque ad finem Missae ut hymnum istum audiant.
Et hoc est quod Io. XVII, 1 dicitur: pater, clarifica filium tuum, ut filius tuus clarificet te.
Et hoc dicto exierunt in montem oliveti. Mons enim oliveti pinguedinem significat, quia olivae pingues sunt;
unde spiritualem pinguedinem significat. In Gen. XLIX, 20: pinguis panis eius. Unde signat pinguedinem gratiae
et gloriae caelestis in quam provehitur; Ps. Lxvii, 16: mons Domini mons pinguis.
Oleum membra fessa quietat, dolorem mitigat, igni pabulum et claritatem praestat.
Sic erit in illa gloria, quia amovebitur omnis labor, omnis dolor; omnis aderit claritas.
Item, quod dicit, in montem oliveti, convenit praenuntiationi futurae. Per oleum misericordia signatur: sicut enim
supernatat aliis liquoribus, sic misericordia; Ps. Cxliv, 9: miserationes eius super omnia opera eius. Item in
monte scandalum ostendit, ut misericordia signetur praevia. Cum ceciderit iustus, non collidetur, quia Dominus
supponit manum suam, Ps. XXXVI, 24.
Tunc dicit... Omnes vos scandalum patiemini in me. Hic ponitur scandalum.
Et primo in generali; secundo in speciali, ibi respondens autem Petrus.
Circa primum duo facit.
Primo praenuntiat; secundo ne videatur fortuitum, auctoritatem inducit, ibi scriptum est enim: percutiam
pastorem et dispergentur oves.
Et in isto verbo aggravatur peccatum discipulorum ex multis. Primo ex universitate, omnes vos; Is. I, 6: a planta
pedis usque ad verticem capitis non est in eo sanitas etc.. Item materia tangitur scandalum patiemini in me; I ad
Cor. I, 23: nos praedicamus Christum crucifixum, Iudaeis quidem scandalum. Iudaei, quia non quaerebant nisi
infirmitatem carnis, scandalum passi sunt.
Item aggravatur peccatum appropinquatione temporis, quia post tantas monitiones, post sacramenti
susceptionem. Unde iam obliti erant quae fecerat eis; unde bene comparati sunt viro consideranti vultum
nativitatis suae in speculo: consideravit enim se, et abiit, et statim oblitus est qualis fuerit, Iac. I, 24.
Item quia in nocte, quia qui ebrii sunt, et qui dormiunt, in nocte dormiunt, I ad thess. V, 7: sic etiam qui
scandalizantur.
Tunc subiungit auctoritatem: scriptum est enim: percutiam pastorem et dispergentur oves. Et scribitur Zac. XIII,
7, et dicitur ibi: percute pastorem, scilicet Christum, et dispergentur oves; hic autem dicitur percutiam, et satis
convenienter, quia propheta desiderabat quod istud fieret, ideo dixit, percute pastorem; sed Christus in propria
persona loquitur; et in isto die praenuntiat primo passionem Christi; secundo scandalum, cum dicit percutiam
pastorem. Iste pastor est Christus; Io. X, 11: ego sum pastor bonus.
Et I Petr. II, 25: conversi estis ad pastorem et episcopum animarum vestrarum. Et iste percussus est, quia Deus
tradidit eum, quia proprio filio non pepercit, Rom. VIII, 32: et hoc propter peccata nostra; Is. LIII, 8: propter
scelus populi mei percussi eum.
Item praenuntiat scandalum et dispergentur oves. Oves sunt fideles; Io. X, 27: oves meae vocem meam audiunt.
Et sic Deus passus est ut dispergerentur, ut post congregaret; Ps. Cxlvi, 2: dispersiones Israel congregabit.
Io. X, 16: alias oves habeo quae non sunt ex hoc ovili, et illas oportet me adducere.
Tunc praenuntiat gaudia resurrectionis postquam autem resurrexero, praecedam vos in Galilaeam; quia licet
pater resuscitaverit eum, sicut alibi dicitur, Act. II, V. 24: quem Deus suscitavit, solutis doloribus inferni, tamen
propria virtute surrexit, quia virtus patris est virtus filii; II ad Cor. Ult., 4: sed si crucifixus est propter
infirmitatem nostram, vivit tamen ex virtute Dei. Item contra illud quod dixerat quod dispergentur oves, dicit
praecedam vos in Galilaeam. Oves enim sequuntur pastorem: unde pastor congregat vocando eas nominatim;
ideo dicit praecedam.
Vel potest referri ad illud quod dicit postquam resurrexero. Quia possent aliqui credere quod multum esset
tempus usque ad resurrectionem suam, ideo dixit quod non multum, quia praecedam vos in Galilaeam.
Consuetudo eius erat quod parum moraretur in Iudaea, sed cito transibat in Galilaeam. Vult ergo dicere: ante
resurgam quam possitis venire in Galilaeam, ut ostenderet se esse illum, qui apparebit eis. Ideo satis potuerunt
certificari. Item quod dicit quod praecedet, securitatem dat. Quia in Iudaea persecutionem patiebantur, ideo dicit
quod praecedet in Galilaeam, ut removeat eos a timore.
Et dicit chrysostomus quod non est intelligendum quod primo apparuerit in Galilaea: sed hic apparuit, sed non
primo, immo in ierusalem. Quare ergo magis dicit in Galilaeam? Galilaea interpretatur transmigratio: unde
significatur quod per resurrectionem transibimus a vita mortali ad immortalem: et in ista nos praecessit, quia
Christus est primitiae dormientium. Item signatur transmigratio discipulorum ad gentes: et in hoc Christus
praecessit, corda movendo.
Respondens autem Petrus. Hic ponitur praenuntiatio de scandalo Petri. Et primo ponitur occasio; secundo
praenuntiatio; tertio excusatio.
Secunda ibi ait ei Jesus etc.; tertia ibi ait ei Petrus etc..
Hic est quaestio litteralis; quia videtur quod Petrus hoc dixerit postquam recessissent de coenaculo; sed Lucas
XXII, 34-39 videtur dicere quod antequam recessissent, et huic consonat ioannes XIII, 36-38.
262

