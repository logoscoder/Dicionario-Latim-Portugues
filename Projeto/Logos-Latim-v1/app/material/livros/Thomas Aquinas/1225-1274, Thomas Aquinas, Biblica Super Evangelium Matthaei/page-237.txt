|#1 Lectio 1
Supra actum est de adventu Domini ad iudicium, hic agitur de ipso iudicio: unde dividitur istud capitulum in
duas partes.
In prima parte loquitur de iudicio per quasdam parabolas; in secunda manifeste et explicite formam iudicii
demonstrat, ibi cum autem venerit etc..
Circa primum duo facit.
Primo ponitur quaedam parabola, in qua aliqui excluduntur a regno propter defectum interiorem; in secunda,
quod quidam excluduntur propter negligentiam exterioris operationis, ibi sicut enim homo peregre proficiscens
etc..
Prima est de virginibus, quae solent animos hominum exercere: et in hac tria consideranda sunt.
Primo ponitur praeparatio aliquorum se disponentium ut regnent cum Christo; secundo ponitur excitatio ad
iudicium; tertio adventus iudicii.
Secunda ibi media autem nocte etc.; tertia ibi dum autem irent etc..
Circa primum primo tangit studium praeparantium; secundo eorum somnum, ibi moram autem faciente etc..
Circa primum duo facit.
Primo ponit quod est commune omnibus se praeparantibus; secundo distinctionem in his, qui se praeparant, ibi
quinque autem etc..
Circa primum quatuor considerantur communia quantum ad omnes: numerus; status; officium; et finis intentus.
Numerus tangitur quod decem erant: simile est regnum caelorum decem virginibus.
Sed quare decem? triplex ratio est. Una quidem, quia decem est numerus universitatis: in numerando procedimus
usque ad decem, et post incipimus ad uno; unde per decem, per unum, et per centum universitas significatur.
Vel, secundum Hilarium, omnes obsistunt decem praeceptis observandis, vel obligantur ad ea.
Vel decem propter quinque sensus duplicatos.
Sunt enim duplicati uno modo, secundum Gregorium, quia quinque sunt in viris, et quinque in mulieribus: et sic
decem. Secundum Hieronymum, duplicantur secundum quod ad diversos sensus referuntur: sunt enim quidam
sensus exteriores, et quidam interiores.
De visu interiori dicitur Io. IV, 12: Deum nemo vidit umquam. De gustu dicitur Ps. XXXIII, 9: gustate et videte
quoniam suavis est Dominus. De olfactu dicitur cant. I, 3: in odorem unguentorum tuorum currimus.
Et sic sunt omnes decem, qui ad iudicium veniunt.
Status tangitur cum dicitur virginibus.
Sed quare dicuntur virgines? triplex est ratio. Secundum chrysostomum intelligitur de his qui integritatem carnis
servant.
Sed quare magis facit mentionem de virginibus? dicit quod supra XIX, 12 locutus est de virginibus, ubi dicit
quod sunt quidam eunuchi, qui seipsos castraverunt propter regnum caelorum. Qui potest capere capiat.
Ideo cum virginitas sit tantum bonum quod non cadit sub praecepto, sed sub consilio, secundum quod habetur I
Cor. VII, 25: de virginibus praeceptum non habeo, consilium autem do, si isti damnantur, multo magis et alii.
Vel virgines dicuntur qui ab illecebris quinque sensuum abstinent. Secundum Hieronymum et Origenem virgines
dicuntur fideles qui non admittunt corruptelam, secundum quod dicit apostolus, II Cor. XI, 2: despondi vos uni
viro virginem castam exibere Christo.
Sequitur videre studium: quae accipientes lampades suas. Lampades sunt vasa luminis. Unde secundum
Hilarium possumus intelligere animas illuminatas lumine fidei, quod in baptismo receperunt; Is. LVIII, V. 8:
tunc erumpet quasi mane lumen tuum.
Vel per lampades opera signantur, secundum Augustinum: opera enim vestra debent esse lucerna; supra V, 16:
sic luceat lux vestra coram hominibus, ut videant opera vestra bona, et glorificent patrem vestrum qui in caelis
est. Ergo accipere lampades est praeparare animam, vel disponere ad bona opera.
Quartum quod ponitur est quod exierunt obviam sponso et sponsae. Quis est sponsus, et quae est sponsa?
dupliciter exponitur secundum duplex matrimonium.
Unum divinitatis ad carnem, quod celebratum est in utero virginis; ipse enim tamquam sponsus procedens de
thalamo suo, Ps. XVIII, 6. Sponsus ipse filius est, sponsa humana natura; unde nihil aliud est exire obviam
sponso et sponsae, nisi servire Christo.
Item est matrimonium Christi et ecclesiae; Io. III, 29: qui habet sponsam, sponsus est.
Ergo praeparantes lampades intendunt ut placeant sponso, idest Christo, et sponsae, idest matri ecclesiae. Et sic
in istis conveniunt.
Ponuntur etiam duo, in quibus discrepant, discrepant, in interiori discretione et exteriori sollicitudine.
Quantum ad primum dicit quinque autem ex eis erant fatuae, et quinque prudentes; Prov. X, 23: sapientia est viro
prudentia.
Ille prudens est qui quae facit, non vult pro nullo perdere. Ideo dictum est supra X, 16: estote prudentes sicut
serpentes. Vel sic fatui sunt qui divertunt a Deo, vel per malam intentionem et non rectam, vel per falsam
doctrinam; Prov. IX, 13: mulier stulta, et clamosa, plenaque illecebris, et nihil omnino sciens, sedet in foribus
domus suae. Secundum Origenem, qui habet unam virtutem, habet omnes: unde non potest esse unus sensus
237

