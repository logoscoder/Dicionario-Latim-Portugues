Sed contra dicit chrysostomus, quia ioannes a principio praescivit, cum dixit, ecce agnus Dei, Io. I, 29. Constat
ergo quod scivit eum fore hostiam immolandam; unde commendatur hic a Domino, quod sit plusquam propheta;
sed prophetae noverunt futura.
Alia ratio est Gregorii, quod non est quaestio de adventu in mundum, nec ad passionem, sed de descensu ad
inferos, quia ioannes propinquus erat eundo ad inferos, ideo voluit certificari tu es qui venturus es etc..
Sed contra hoc obiicit chrysostomus. Apud illos qui sunt apud inferos, non est status poenitentiae: unde videtur,
quod frustra diceret istud. Sed hoc non est contra Gregorium, quia voluit non ut nuntiaret captivis conversionem,
sed iustis ut gauderent.
Alia responsio. Legimus quod Dominus multoties interrogaret, non quia dubitaret, sed ut calumniam tolleret, ut
in Io. XI, V. 34 interrogavit de Lazaro, ubi posuistis eum? non quia ignoraret, sed ut illi qui ostenderent
sepulcrum, non possent negare, nec calumniari: ideo sic fuit de ioanne. Quia discipuli eius calumniabantur de
Christo, ideo ipse misit, non quia ipse dubitaret, sed ne ipsi calumniarentur, sed confiterentur.
Sed quare non ante miserat? quia ante semper erat cum eis, et ideo certificabat eos; sed cum voluit discedere ab
eis, voluit quod ipsi per Christum essent certi.
Dicit ergo tu es qui venturus es, an alium expectamus? verum est, quod patres nostri expectaverunt te, ut habetur
Exod. IV.
Et respondens ait illis etc.. Hinc tangitur Christi responsio. Ioannes habuit multos discipulos, ut habetur Io. IV.
Erat ergo inter eos contentio, quia videntes opera Christi praeferebant Christum ioanni. Item videntes
abstinentiam ioannis, praeferebant ioannem Christo. Unde primo quaestionem ponit; secundo commendat
ioannem.
Circa primum respondet secundum adventum ad passionem.
Veniet tempus quo Deus passurus est, et multi scandalizabuntur, quia Iudaeis scandalum, I Cor. I, 23. Unde
respondet quando hoc erit.
Secundum chrysostomum ostendere vult quod ille venit, quem prophetae praedixerunt.
Unde per prophetas tria erant promissa.
Aliquando promittebatur adventus Dei, in aliquibus adventus novi doctoris, in aliquibus adventus sanctificationis
et redemptionis. Quomodo ergo cognoscemus quod iste veniet? et respondet eo modo quo respondetur is.
Cap. XXXV, 4: ecce Deus veniet, et salvabit nos etc.. Unde videbitis ista miracula. Nuntiate ergo ioanni quae
audistis, in doctrinis.
Et vidistis, in miraculis. Item promittebatur doctor; ioel II, 22: filii sion, exultate; et sequitur, quia dedit vobis
doctorem iustitiae.
Caeci vident etc.. Et hoc ad litteram. Item, si quaeris quando veniet. Is. Lxi, 1: spiritus Domini super me, ad
annuntiandum mansuetis misit me, vel ad evangelizandum; et hoc significatur, cum dicitur pauperes
evangelizantur.
Aliquid proprium voluit significare, quasi dicat: veniet ponere novam doctrinam.
Pauperes evangelizantur, idest evangelizatur paupertas; unde Sup. V, 3: beati pauperes spiritu etc.; Lc. IV, 18:
spiritus Domini super me, propter quod unxit me, evangelizare pauperibus misit me. Item veniet aliquis
sanctificatus sanctificans peccatores. Unde Is. VIII, 13: Dominum exercituum, ipsum sanctificate. Unde
aliquibus promittebatur sanctificatio, quibus sanctificatis alii scandalizabuntur; unde dicitur et beatus qui non
fuerit scandalizatus in me. Unde ad hebr.
Ult., 12: propter quod et Jesus ut sanctificaret per proprium sanguinem populum, extra portam passus est. Ideo
ostendit signa de adventu.
Et si moraliter loquamur, per hoc significatur totus processus sanctificationis hominis. Primo enim peccatori
accidit caecitas, quando ratio obtenebratur; Ps. LVII, 9: supercecidit ignis, et non viderunt solem; et Is. XLIII, 8:
educ foras populum caecum, et oculos habentem. Claudus dicitur quando ad diversa mens trahitur, ut dicitur III
reg.
Cap. XVIII, 21: ut quid claudicatis in duas partes? item fit ulcerosus in insidiis, et leprosus, quia tunc retrahi non
potest, et alios inficit. Et post surdus efficitur, quia castigatio non auditur. Ulterius moritur; ephes. V, 14: surge
qui dormis, et exurge a mortuis.
Et omnes istos sanat Dominus. Ultimo fit pauper spiritu, ita quod non est in eo sanitas; Ps. XXXVII, 8: quoniam
lumbi mei impleti sunt illusionibus, et non est sanitas in carne mea etc.. Et istos Dominus sanat, et sanati in
quamdam soliditatem mentis conscendunt, ubi est vera pax: pax multa diligentibus legem tuam, et non est illis
scandalum, Ps. Cxviii, 165.
Illis autem abeuntibus etc.. Hic satisfacit dubitationi turbarum. Turbae autem audierant testimonium ioannis de
Christo; sed modo videbantur dubitare. Tria enim poterant habere in corde, quia triplici ratione mutat aliquis
verbum suum: vel propter animi levitatem, vel propter aliquod commodum, vel quia ex humano spiritu, quando
nesciat veritatem, et post cognoscat illam.
Ps. Xciii, 11: scit enim Deus, quoniam cogitationes hominum vanae sunt. Ideo primo excludit ab eo levitatem;
secundo appetitum commodi; tertio ostendit eum propheticam habere veritatem.
Dicit ergo illis abeuntibus etc..
100

