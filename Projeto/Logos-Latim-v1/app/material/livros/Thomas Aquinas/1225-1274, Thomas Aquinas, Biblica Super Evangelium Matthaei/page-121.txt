agnitionem retrorsum reverti. Item quantum ad Iudaeos, quia peius egerunt blasphemando Christum, quam
colendo idola.
Ideo sequitur sic erit generationi huic pessimae, quia deterius erit eis quam unquam fuerit eis in Aegypto.
|#4 Lectio 4
In parte praecedente Dominus confutavit adversarios; nunc commendat discipulos credentes etc. Praesentia
assumpta matris et fratrum.
Primo ponitur praesentia; secundo denuntiatio; tertio discipulorum commendatio.
Dicit ergo adhuc eo loquente.
Sed hic est quaestio litteralis, quare lc. VIII, 19, ubi ponuntur eadem verba quae dicta sunt, non ponuntur verba
quae sequuntur, sed subditur: factum est autem cum loqueretur, extollens vocem quaedam mulier etc.. Et ita
videtur esse contrarietas.
Solvit Augustinus: quod absque dubio ita dictum est, ut Matthaeus narrat, quod adhuc eo loquente, idest dum
esset in narratione etc..
Sed potest esse quod contigerit quod Lucas dicit, et quod iste: et potest esse, quod Lucas praeoccupet, vel ad
ordinem suae memoriae referat.
Ecce mater eius, et fratres stabant foris etc.. De matre nulla dubitatio quin sit illa, de qua dictum est I cap.; de
fratribus autem potest esse quaestio.
Et quia fit mentio de fratribus, ideo est occasio haeresis, quod cum virgo genuisset Jesum, ioseph cognovit
mariam et genuit inde filios; quod haereticum est, quia post partum virgo inviolata permansit. Fuit etiam opinio,
quod isti essent filii ioseph de alia uxore. Sed hoc nihil est, quia credimus, quod sicut mater Jesu fuit virgo, sic
ioseph, quia virgini virginem commendavit: et sicut in fine, sic etiam et in principio.
Qui sunt ergo isti fratres? Hieronymus dixit quod fratres dicuntur multis modis. Aliqui enim fratres natura, sicut
supra I: Iacob genuit Iudam et fratres eius. Aliquando fratres qui sunt unius gentis: Deut. XVII, 15: non poteris
constituere regem, qui non sit frater tuus. Aliquando religione, ut omnes Christiani, ut infra XXIII, 8. Et in hoc
inolevit consuetudo quod homines eiusdem religionis dicuntur fratres. Aliquando homines de una parentela, ut
iosue II, 12, detisque mihi signum ut salvetis patrem meum, et matrem, et fratres. Aliquando omnes homines, qui
ab uno patre, scilicet Deo; Mal. II, 10: numquid non est pater unus omnium? numquid non Deus unus creavit
nos? quare ergo unusquisque despicit fratrem suum? nullo istorum modorum dicuntur hic fratres Domini; ideo
uno modo dicuntur fratres, quia consanguinei. Unde Gen. XIII, 8 dixit Abraham ad Lot, fratres enim sumus,
quamvis Lot nepos esset Abraham. Sic isti fratres erant, quia consobrini erant.
Consequenter ponitur denuntiatio poenitentiae eorum dixit autem ei quidam: ecce mater tua et fratres tui foris
stant quaerentes te. Quare hoc dixerit, et qua necessitate, exponitur in Luca VIII, 19 quia tanta erat multitudo,
quod non poterant intrare.
Mystice per matrem significatur synagoga; unde Cant. III, 11: egredimini, et videte regem Salomonem in
diademate quo coronavit illum mater sua. Et fratres, idest Iudaei, qui foris stant derelinquentes Christum; iob VI,
V. 15: fratres mei dereliquerunt me. Quaerunt, sed non inveniunt, ut habetur ad rom. IX, 31: Israel sectando
legem iustitiae, in legem iustitiae non pervenit.
At ille respondens etc.. Ponitur responsio Christi: et duo facit.
Primo confutat interrogantem; secundo commendat discipulos, ibi et extendens manum etc..
Dicit autem ipse quae est mater mea et qui sunt fratres mei? ex isto loco quidam negaverunt Christum sumpsisse
carnem vere, sed phantastice. Unde exponebant: non est haec mater mea, neque hi fratres mei. Quod est contra
apostolum ad Gal. IV, 4: misit Deus filium suum factum ex muliere etc.. Item ad Rom. I, 3: qui factus est ex
semine David secundum carnem. Item Dominus eam recognovit in cruce: mulier, ecce filius tuus, ut habetur Io.
XIX, 26.
Chrysostomus. Quare inquit Dominus: quae est mater mea, et qui sunt fratres mei? et dicit duo; quorum unum est
sanum, aliud non. Dicit enim quod mater et fratres aliquid humanum passi sunt, quia videntes Christum
praedicantem, et turbam sequentem, elationem habuerunt; ideo volebant quasi quamdam gloriam habere; ideo
Dominus voluit ostendere, quod illud quod faciebat, non habebat ex eo quod assumpserat ex matre, sed ex patre.
Haec positio partim sana est: nam quantum ad fratres sana est, quia sic habetur io. VII, 5: neque enim fratres eius
credebant in eum. Sed de matre Domini non sana est, quia creditur quod numquam peccavit, nec mortaliter, nec
venialiter: de ea namque dicitur Cant. IV, 7: tota pulchra es, amica mea, et macula non est in te. Et Augustinus:
cum de peccato agitur, nullam prorsus volo de ea fieri mentionem.
Solvit ergo aliter Hieronymus, quod iste qui denuntiavit, insidiose denuntiaverat: volebat enim explorare, an ita
intenderet spiritualibus, quod non curaret de temporalibus.
Ideo affectui respondet. Unde nec matrem plus dilexisset, nisi plus spiritualitatis habuisset. Unde dicit quae est
mater mea? non eam matrem esse negat, sed intendit prohibere inordinatum affectum. Unde supra X, 37: qui
amat patrem aut matrem plusquam me non est me dignus.
Consequenter ponitur commendatio discipulorum. Et primo commendat discipulos; secundo universaliter omnes
credentes.
121

