Item erit ibi pugna contra malos, ut habetur Zach. Ult., 14: sed et Iudas pugnabit adversus ierusalem. Item erit ibi
commotio castrorum, quia sancti transferentur ad vitam sanctorum; Zach. II, 11: et applicabuntur gentes multae
ad Dominum in die illa.
Item quidam modo congregantur, sed non omnes; sed tunc omnes; infra XXV, 32: congregabuntur ante eum
omnes gentes. Hic congregantur solum electi, quia solum congregantur ut regnent cum ipso; Ps. XLIX, 5:
congregate illi sanctos eius.
Unde dicit et congregabunt electos eius. Sed unde congregabuntur? a quatuor ventis caeli, a summis caelorum
usque ad terminos eorum. Venti caeli distinguuntur per quatuor partes mundi. Ab oriente provenit subsolanus; ab
occidente favonius; a septemtrione boreas; a meridie Auster: et sub his omnes alii continentur; unde a quattuor
ventis caeli, idest ab omnibus partibus mundi.
Sequitur a summis caelorum usque ad terminos eorum. Istud potest dupliciter exponi.
Origenes dicit sic: congregabuntur. Posset aliquis dicere quod solum ista congregatio esset vivorum, et non
mortuorum; quod removet ad ostendendum quod etiam mortui congregabuntur; ideo dicit a summis caelorum
etc..
Scitis quod sancti ascendunt in caelos, et quidam sunt inferiores, quidam superiores, quia secundum modum
meritorum erit modus praemii; unde hoc est quod dicit Augustinus, quod a quatuor ventis, hoc est propter
corpora: quod a summis caelorum, hoc dicit propter animas.
Remigius dicit sic, et est in Glossa: congregabo etc.. Posset aliquis credere quod solum esset congregatio ab
extremis terrae; sed quid erit de meditullio terrae? unde usque ad terminos eorum. Et vult dicere quod non solum
fiet congregatio ab extremis terrae, sed a caelo, idest a meditullio mundi.
Ab arbore fici discite parabolam.
Hic docet de certitudine adventus sui. Magna dixerat, et a quibusdam incredibilia; modo tripliciter certificat.
Primo similitudine; secundo assertione; tertio ratione.
Secunda ibi amen dico vobis etc.; tertia ibi caelum et terra etc..
Dicit ergo ab arbore fici discite parabolam. Dicit chrysostomus: quando vult Deus ostendere aliquid, semper
inducit similitudinem naturalem. Arbores in hieme vitam habent, tamen occulte, unde non producunt folia, neque
fructus; sed in principio veris incipiunt pullulare, et tunc apparet vita. Sic etiam sancti modo non apparent, ut
habetur ad Col. III, 3: mortui estis, et vita vestra abscondita est cum Christo in Deo; sed tunc vita sanctorum
apparebit, eorum scilicet qui non seducentur tempore Antichristi.
Tunc veniet aestas, idest aeterna retributio; Ps. Cxxv, 6: euntes ibant et flebant mittentes semina sua; et sequitur,
venientes autem venient cum exultatione portantes manipulos suos.
Unde dicit ab arbore fici discite parabolam. Per ficum signatur synagoga, de qua habetur Lc. XIII, 6: arborem
fici habebat quidam plantatam in vinea sua.
Cum iam ramus eius tener fuerit et folia nata, scitis quia prope est aestas. Et hoc potest exponi sic: ramus tener
Antichristus est, cuius potestas parum durabit, et sicut folia multum adhaerent ei, tunc potestas eius
manifestabitur. Vel potest exponi in bono.
Per ramum virtus et fortitudo sanctorum.
Quando ecclesia incipiet finiri, virtus Christi et sanctorum apparebit qui sustinebunt eam; Cant. II, 13: ficus
protulit grossos suos. Ita et vos, cum videritis haec omnia; idest cum videritis signa praecedentia evenire, scitote
quod prope est in ianuis. Sicut dicitur aliquid esse prope, quando est in ianuis; Iac. V, V. 4: ecce merces
operariorum vestrorum quae defraudata est a vobis, clamat, et clamor eorum in aures Domini Sabaoth introivit.
Notate quod Augustinus facit vim in hoc quod dicit omnia, cum dicit: cum videritis haec omnia etc.. Supra
dixerat quod Dominus prope est; sed quid est? semper enim Dominus prope est. Ideo dicit: si velimus, dicamus
quod nihil pertinet ad finem mundi, sed ad adventum Christi per ecclesiam; unde quod dictum est, videbunt
filium hominis venientem in nubibus, idest in praedicatoribus, cum virtute magna, quoniam dat Dominus verbum
evangelizantibus virtute multa; et tunc veniet cum maiestate, quoniam dant ei reverentiam.
Tamen secundum expositionem aliorum referre ad finem mundi possumus, et aliter dicere.
Secundum quod Augustinus exponit, dat intelligere aliquid quod prope est, idest aliqua esse signa quod prope
est; unde quod dictum est, videbunt etc. Refertur ad omnia supra dicta, scilicet ad signa, fulgura et terraemotus.
Manifestavit ergo per similitudinem, nunc manifestat per assertionem, scilicet cum iuramento dicens amen dico
vobis, idest infallibiliter verum est, quia non praeteribit generatio haec donec omnia fiant.
Dicit Origenes: quasi in promptu esset quod audietis. Posset enim aliquis credere haec esse dicta de destructione
ierusalem, et quia tunc completa sunt ad destructionem, quia multi supervixerunt usque ad tempus illud, unde
non praeteribit generatio haec, idest homines nunc viventes, donec omnia fiant.
Sed magnum esset omnia dicta ad destructionem ierusalem referre: ideo aliter dicendum, quod omnes fideles
sunt una generatio; Ps. XXIII, 6: haec est generatio quaerentium Dominum; et praemiserat quod Domini est
terra. Unde vult dicere non praeteribit generatio haec, idest non cessabit fides ecclesiae usque ad finem mundi,
contra aliquos qui dicebant quod duraret usque ad tempus aliquod: quod Dominus redarguit dicens, infra ult., 20:
ecce ego vobiscum sum omnibus diebus usque ad consummationem saeculi.

232

