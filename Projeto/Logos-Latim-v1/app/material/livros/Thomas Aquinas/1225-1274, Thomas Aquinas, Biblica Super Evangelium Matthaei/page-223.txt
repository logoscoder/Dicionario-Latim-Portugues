Vel dicitur domus deserta quando caret proprio habitatore; Ps. X, 5: Dominus in templo sancto suo. Unde dicitur
relinquere per habitationem; ideo non videbitis me amodo etc., quia fui vobiscum per potentiam divinitatis, et
post fui corporaliter, sed recedam a vobis. Sed iam relinquetur domus vestra deserta et non me videbitis amodo,
nec corporaliter, scilicet post passionem, nec spiritualiter.
Sed numquid est hoc verum quod nulli Iudaeorum viderunt eum, cum tamen multi conversi fuerint ad eum? ideo
dicit donec dicatis: benedictus qui venit in nomine Domini, quia quando confitebimini, tunc videbitis per fidem.
Vel aliter, designat occulte secundum adventum: videbant ipsum corpore, sed istam visionem non habebant
usque ad secundum adventum, in quo poteritis dicere, et recognoscetis quod ego sum benedictus qui venit in
nomine Domini.
|+24 Capitulus 24
|#1 Lectio 1
Supra posita est multiplex provocatio Iudaeorum; nunc ponitur praeparatio per instructionem discipulorum
Christi. Instruuntur autem de periculis. Et primo ponitur interrogatio discipulorum; secundo responsio Christi, ibi
et respondens Jesus dixit eis.
Circa primum duo.
Primo ponitur occasio interrogationis; secundo interrogatio, ibi sedente autem eo super montem oliveti etc..
Occasio fuit duplex. Praenuntiatio destructionis templi, quam quidem praenuntiationem fecit facto et verbo, quia
egressus est de templo. Supra cap. Proximo. Ecce relinquetur vobis domus vestra deserta; et hoc ostendit, quia
exivit; unde quia corporaliter exivit, ideo ostendit quia spiritualiter; Io. VIII, V. 59: Jesus autem abscondit se, et
exivit de templo. Cum peccator non vult corrigi, exit Dominus ab eo; Thren. I, 6: egressus est a filia sion omnis
decor eius.
Tunc ponitur interrogatio, ibi et accesserunt ad eum discipuli secreto, dicentes; secundo responsio, ibi ipse autem
respondens etc..
Ita ibat. Sed tunc accesserunt discipuli, ut ostenderent aedificationes templi, ut videret quam pulchra est domus,
quam decora; unde in alio loco, scilicet Mc. XIII, 1, habetur: vide quales lapides et quales structurae.
Sed quaerit Origenes: nonne alias ibi fuerat, et nonne bene sciebat? solvit quod non petebant ut eum docerent,
vel quasi nesciret, sed ut remedium inveniret destructioni. Ita Christianus est templum Dei, ut habetur ad Phil. II,
discipuli autem sunt intercessores, ne destruatur templum hoc.
Tunc respondet Dominus: videntur vobis ista magna? Is. XXIII, 9: Dominus exercituum cogitavit hoc ut
detraheret superbiam omnis gloriae etc.. Unde subdit amen dico vobis, non relinquetur hic lapis super lapidem.
Est ne hoc verum? tempore chrysostomi non adhuc totum evenerat, sed sperabatur quod veniret. Vel potest dici
quod non vult dicere nisi quod destrueretur. Vel dicendum quod sicut secundum Dei provisionem aliquando
restauratum est templum, sic secundum Dei provisionem, incipiente confirmatione legis novae, destructum est
templum, ne sacrificia fiant in templo. Unde si non fuisset destructum, multi facti Christiani caeremonias
facerent, et ad templum redirent: unde dispensatione divina factum est ut destructum sit. Et hoc habetur Lc. XXI,
6, ubi de templo dicitur: venient dies, in quibus non relinquetur lapis super lapidem, qui non destruatur.
Sic etiam contingit quod aliquis aedificatus per bonas virtutes, si cadat per aliquod peccatum mortale, si
negligens fuerit et non sollicitus, totaliter cadit et destruitur; ps.
Cxxxvi, 7: exinanite, exinanite usque ad fundamentum in ea.
Unde vult dicere quod non solum templum, sed etiam pertinentia, quae erant umbra, ut habetur ad Hebr. X, 1:
umbram habens lex futurorum bonorum.
Posita occasione, ponitur interrogatio.
Et debemus notare quod exivit et ivit ad montem oliveti, et significat ecclesiam, in qua olivae uberes sunt
plantatae; ps.
LI, 10: ego sicut oliva fructifera. Et inde instruit discipulos. Dixerat destruendum templum, ideo tria quaerunt.
Primum de templo; secundum de adventu; tertium de fine saeculi. Unde dicunt dic nobis quando haec erunt,
scilicet consummatio tuae comminationis; et de adventu tuo: et quod signum adventus tui; item de fine saeculi:
et consummationis saeculi.
In Luca solum tangitur de una quaestione, scilicet de destructione ierusalem, quia non credebant quod deberet
destrui nisi post adventum secundum; unde dicebant, Act. I, 6: si in tempore hoc restitues regnum Israel? in
marco XIII, 3, dicitur quod solum miserunt Petrum, et ioannem, et Iacobum, et Andream; quia isti primo vocati
sunt, et magis habebant fiduciam accedendi ad eum.
In quo habemus exempla, quod illi qui diutius Deo adhaerent in contemplatione, sunt Deo magis familiares;
Deut. XXXIII, 3: et qui appropinquant pedibus eius, accipient de doctrina eius.
Isti discipuli quaesierunt de adventu, et iste duplex est. Ultimus, qui est ad iudicandum; et iste erit in
consummatione saeculi.
De isto habetis Act. I, 11: quemadmodum vidistis eum ascendentem in caelum, ita veniet. Alius est adventus
confortans mentes hominum, ad quos venit spiritualiter. Infra videbunt filium hominis venientem in nubibus,
223

