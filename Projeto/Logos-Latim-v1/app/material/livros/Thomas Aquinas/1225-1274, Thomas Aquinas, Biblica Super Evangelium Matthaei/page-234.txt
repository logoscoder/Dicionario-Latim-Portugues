Et sequitur et non cognoverunt donec venit diluvium, et tulit omnes, scilicet qui non adhaeserunt Noe, qui erat
figura Christi. Ita erit adventus filii hominis.
Sed habetur Lc. XXI, 26: arescentibus hominibus prae timore. Et supra hoc eodem habetur quod sol
obscurabitur.
Quomodo ergo securi erunt homines ut comedant et luxurientur? duplex est responsio. Dicit Hieronymus quod
verum est quod circa tempora Antichristi multae erunt tribulationes, et hoc ad probationem electorum; et post
restituentur tranquillitati, et in illa tranquillitate mali vacabunt laetitiae. Unde Lucas loquitur secundum statum
tribulationis; Matthaeus autem secundum tempus quod immediate praecedet adventum Dei.
Item aliter, quia quidam sunt boni, quidam mali. Et universaliter ecclesia patietur tribulationem, et boni
punientur a malis: unde dicitur supra X, 22: odio eritis omnibus hominibus propter nomen meum. Unde illi qui
patientur, erunt boni; qui vero exercebunt huiusmodi tribulationes, erunt mali.
Quod ergo dicitur hic comedentes et bibentes etc. Intelligitur quoad malos; quod autem in Luca dicitur,
arescentibus hominibus prae timore, hoc intelligitur quoad bonos. Vel sic: cum frequenter accidat quod boni
emendantur per tribulationem, mali autem non, ideo mali arescent, boni autem non.
Tunc duo erunt in agro: unus assumetur, et alter relinquetur. In parte ista ponit eventum huius incertitudinis. Et
quis erit? quia continget quod homines in uno officio assumpti, quod unus assumetur, et alter relinquetur. Et
potest hoc exponi, secundum chrysostomum, quod non velit aliud dicere, quam quod in omni conditione
hominum et omni officio quidam erunt reprobi, quidam electi: qui boni, assumentur; qui mali, relinquentur.
Quomodo? sicut dictum est supra XIII, 41, quia venient Angeli, et assument bonos, scilicet ad Christum. Item
quidam sunt delitiose viventes, quidam vero quaedam officia exercentes. Item laborantium quaedam sunt officia
ad homines pertinentia, quaedam ad mulieres; labor hominum est proprie in agris.
Tunc ergo erunt duo in agro uno, litteraliter scilicet laborantes, unus assumetur, tamquam electus, alter
relinquetur, tamquam reprobus.
Item duae erunt molentes in mola una: una assumetur, altera relinquetur. Hoc est officium mulierum. Solebat
esse quod mulieres molerent, et loquitur secundum consuetudinem terrae, ubi non est aqua; et nunc molitur cum
equis, vel cum hominibus, sed tunc erat officium mulierum; Is. XLVII, 2: tolle molam, et mole farinam. Unde
duae erunt molentes, idest exercentes officium suum. Et tunc, una assumetur, exponitur ut prius.
Item, duo in lecto uno: unus assumetur, et unus relinquetur. Chrysostomus dicit quod divites non laborant, sed
quiescunt; ideo assignantur per illos qui in lecto iacent; et de istis unus assumetur, et alter relinquetur.
Potest etiam exponi allegorice, et haec est expositio Hilarii. Per agrum assignatur mundus, sicut supra dictum est.
Per duos homines populus fidelium et infidelium. De istis unus assumetur, scilicet populus fidelium, alter
relinquetur, scilicet infidelium. Item lex vetus per molam assignatur, quae gravis et ponderosa est; Act. XV, 10:
hoc est onus quod nec nos, nec patres nostri ferre potuimus etc.. Et eorum qui veterem legem recipiunt, aliqui
recipiunt Christum, alii non.
Omnes illi dicuntur in mola molere qui veterem legem recipiunt; et illi quidem assumuntur, qui veterem legem
cum nova recipiunt; illi vero qui non, relinquuntur. Item, qui Christum recipiunt, sunt sicut iacentes in lecto, quia
per lectum signatur memoria passionis, et de talibus quidam assumuntur, quidam relinquuntur: quidam enim
conformant se passioni per bona opera, quidam non.
Potest aliter exponi, ut ad tres status fidelium referatur; quia sunt tria genera hominum, quidam contemplativi,
quidam praelati, quidam activi. Nullus status securus est, quin aliqui damnentur in statu aliquo. Status
contemplationis per lectum significatur. De hoc in Cant. I, 15: lectus noster floridus; et tamen aliqui in hoc statu
damnantur. Status activorum per molentes in mola signatur, quia ponderositatem habent, et sunt solliciti; Lc. X,
V. 41: martha, martha, sollicita es, et turbaris erga plurima. Unde involvuntur in saecularibus: et ideo inter eos
aliqui damnantur. Per agrum in quem homines exeunt ad laborandum, signantur praelati; Cant. VII, 11: veni,
dilecte mi, egrediamur in agrum. Et in talibus quidam assumuntur, et quidam relinquuntur.
|#4 Lectio 4
Postquam Dominus posuit incertitudinem horae, monet ad vigilantiam.
Et primo monet omnes; secundo specialiter praelatos, ibi quis putas est fidelis servus et prudens? etc..
Circa primum tria facit.
Primo proponit admonitionem; secundo similitudinem; tertio concludit propositum.
Secunda ibi illud autem scitote etc.; tertia ibi et vos estote parati etc..
Dicit ergo: ita dico quod dies est incertus, et nullus potest confidere de suo statu, quia de quolibet unus
assumetur et alter relinquetur, ideo debetis esse diligentes et solliciti. Vigilate ergo. Et, ut dicit Hieronymus, ideo
voluit Dominus incertum ponere terminum, ut homo semper expectaret.
In tribus enim homo delinquit: quia vacant eius sensus, item quia vacat a motu, item iacet homo. Ideo vigilate, ut
sensus vestri eleventur per contemplationem; Cant. V, V. 2: ego dormio, et cor meum vigilat. Item vigilate, ne in
morte torpeatis: ille enim vigilat qui se exercet in operibus bonis; I petr.
Ult., 8: sobrii estote, et vigilate, quia adversarius vester diabolus tamquam leo rugiens circuit quaerens quem
devoret. Item vigilate, ne iaceatis per negligentiam; Prov. VI, 9: usquequo, piger, dormies? sed quid dicit? quia
234

