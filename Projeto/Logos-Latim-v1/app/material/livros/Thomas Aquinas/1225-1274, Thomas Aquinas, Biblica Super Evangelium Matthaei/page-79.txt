plura eis faceret damna. Sic aliqui propter detrimentum temporale timent esse cum Christo, ut habetur Is. XXX,
11: declinate a me semitam: cesset a facie nostra sanctus Israel.
Vel aliter. Quia non ex malitia, sed ex devotione, quia indignos se reputabant. Simile dixit Petrus: recede a me,
quia homo peccator sum.
|+9 Capitulus 9
|#1 Lectio 1
Supra posuit miracula contra pericula corporalia; hic ponit miracula contra pericula spiritualia: et secundum hoc
duo facit.
Primo ostendit quomodo subvenit sibi occurrentibus; secundo quomodo inquirit quos salvet, ibi et circuibat Jesus
omnes civitates et castella.
Circa primum primo ponit remedium contra peccatum; secundo contra mortem, ibi haec illo loquente ad eos etc..
Circa primum primo ponit remedium contra peccatum remittendo; secundo peccatores ad se trahendo, ibi et
factum est discumbente eo in domo etc.. Et primo ponit quaedam praeambula ad beneficium; secundo ponit
beneficium ipsum, ibi ut autem sciatis etc.. Et primo ponitur locus; secundo devotio offerentium, ibi et ecce
offerebant ei paralyticum.
Dicit ergo ascendens Jesus in naviculam transfretavit. Et continuatur haec pars, quia rogabant eum ut ab eis
discederet, ideo ascendit navem. Unde dat intelligere quod si dicant aliqui, recede a nobis, viam mandatorum
tuorum nolumus, iob XXI, V. 14, statim recedit; unde ascendit in naviculam.
Haec navicula significat crucem, vel ecclesiam. Et venit in civitatem suam, scilicet in civitatem gentium, quae
sibi datae sunt. Unde in Ps. II, 8: postula a me, et dabo tibi gentes haereditatem tuam.
Sed est quaestio, quare marcus et Lucas dicunt istud esse factum in capharnaum; hic vero habetur quod in
Nazareth, quae erat civitas sua.
Dicendum quod quaedam erat civitas Christi ratione nativitatis: et haec erat bethlehem; quaedam ratione
educationis; et haec erat Nazareth; quaedam ratione conversationis et operationis miraculorum: et sic
capharnaum.
Ideo bene dicitur in civitatem suam. Unde dicitur Lc. IV, 23: quanta audivimus facta in capharnaum, fac et hic in
patria tua.
Augustinus aliter solvit, quia capharnaum inter alias civitates Galilaeae erat magis famosa: unde erat quasi
metropolis. Et sicut si aliquis esset de aliqua villa iuxta Parisius diceretur quod esset de Parisius propter notitiam
loci; sic Dominus, quia erat de finibus capharnaum, dicebatur inde esse.
Vel aliter, quia praetermittunt aliquid evangelistae, unde aliquid potest addi, quod videlicet transivit per
Nazareth, et venit in capharnaum: et tunc obtulerunt ei.
Ecce offerebant ei paralyticum.
Hic tangitur devotio offerentium: unde in marco tangitur, quod quia non poterant transire, posuerunt per tegulas.
Iste paralyticus significat peccatorem in peccato iacentem; unde sicut non potest paralyticus se movere, sic nec
iste. Illi autem qui portant eum, sunt illi qui suis monitionibus portant eum ad Deum.
Videns autem Jesus fidem illorum etc.. Ponit beneficium: ubi possumus tria videre.
Primo quid movit Jesum; secundo quid sit quod requiritur; tertio disceptationem contra beneficium.
Curat aliquando Dominus aliquem propter fidem suam, aliquando propter preces suas, et aliorum. Videns ergo
fidem illorum dixit, unde dicitur Mc. XI, 24: quicquid orantes petitis, credite quia accipietis, et fiet vobis.
Confide, fili. Quid ergo requiritur? fides; Ps. Cxxiv, 1: qui confidunt in Domino sicut mons sion; non
commovebitur in aeternum qui habitat in ierusalem. Et Act. XV, 9: fide purificans corda eorum.
Remittuntur tibi peccata tua. Hic tangitur beneficium. Sed quid est quod iste petebat? sanitatem corporis, et
Dominus dat sanitatem animae. Ratio est, quia peccatum erat causa aegritudinis, sicut in Ps. XV, 4: propter
iniquitates eorum multiplicatae sunt infirmitates eorum. Unde fecit Deus sicut bonus medicus qui causam curat.
Deinde ponit disceptationem contra beneficium, ibi et cum cognovisset Jesus cogitationes eorum etc..
Dicit ergo ecce quidam de Scribis dicebant intra se: hic blasphemat. Et quare mirabantur? quia videbant
hominem, et non videbant Deum; solius autem Dei est dimittere peccata: ideo dicebant eum blasphemum, iuxta
illud iob XXXIV, 18: qui dicit regi apostata, qui vocat duces impios etc..
Et cum vidisset Jesus cogitationes eorum, dixit: ut quid cogitatis mala in cordibus vestris? hic confutat eos
tripliciter: sua cognitione, verbo et facto; cognitione, quia sicut soli Deo pertinet dimittere peccata, sic
cognoscere secreta cordis; Ps. VII, 10: scrutans corda et renes Deus. Cum vidisset, quia solus scit cogitationes
hominum. Et primo reprehendit eorum nequitiam, ut quid cogitatis mala in cordibus vestris? quia blasphemum
eum dicebant; Is. I, 16: auferte mala de cogitationibus vestris.
Quid est facilius etc.. Hic ponit confutationem.
Sed videtur male arguere Dominus, quia arguit a minori affirmando: facilius enim videtur sanare corpus, quam
sanare animam.

79

