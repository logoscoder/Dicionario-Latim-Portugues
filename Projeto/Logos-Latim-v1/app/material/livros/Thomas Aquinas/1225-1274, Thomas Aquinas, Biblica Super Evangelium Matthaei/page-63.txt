Si ergo lumen quod in te est, tenebrae sunt, ipsae tenebrae quantae erunt. Lumen quod in te est, est cor et mens.
Si ergo ad terram dirigatur, et omnes sensus hominis ad terram dirigentur.
Aliter exponitur de oculo spirituali: lumen enim inducit ad probandum, sicut hominis ratio; Prov. XX, 27:
lucerna Domini spiraculum hominis. Unde si oculus tuus fuerit simplex, sic quod ratio tua dirigatur in Deum,
totum corpus tuum, idest omnia membra tua a peccato servabuntur: si non, involventur in operibus tenebrarum.
Vel lucidum, in resurrectione sanctorum. Infra XIII, 43: tunc iusti fulgebunt sicut sol. Item, per oculum
significatur intentio. Unde qui vult operari, aliquid intendit: unde si intentio tua sit lucida, idest ad Deum directa,
totum corpus, idest operationes tuae erunt lucidae. Et hoc intelligitur in simpliciter bonis. Item, per oculum
intelligitur fides; unde si simplex est, ita quod tendat in Deum, idest non vacillet etc.; ad Rom. XIV, 23: quod
non est ex fide peccatum est. Item, per oculum significatur praelatus, qui est oculus subditorum.
Unde cum praelati boni dirigunt plebes, tota populi congregatio lucet virtutibus etc.. Eccli. X, 2: secundum
iudicem populi, sic et ministri eius.
Sequitur nemo potest duobus dominis servire etc.. Quia dixerat quod thesaurizatio distrahit a Deo, ideo fugienda
dicitur, quia non solum distrahit, sed alienat a Deo, quia nemo potest duobus dominis servire.
Servus est qui ipsum quod est, alterius est; sed impossibile est quod animus feratur ad duos fines simul et semel
(dico contrarios et dissentientes)p item nota quod quidam dominantur, ut subditi dirigantur; quidam autem, ut
timeantur.
Dominus et divitiae sunt contrarii Domini; ideo non potestis Deo servire et mammonae.
Sed nota quod aliud est habere divitias ut Dominus, aliud ut servus: habet enim ut Dominus, qui bene utitur illis,
et inde facit fructum; sed ille est servus divitiarum, qui fructum inde non accipit; Eccle. V, 12: est aliud malum
quod vidi sub sole: divitiae conservatae in malum Domini sui. Omne autem in quo quis ponit finem suum, Deus
suus est.
Unde qui ponit finem suum in divitiis, Deus suus est, sicut dicitur de illis quorum Deus venter est, Phil. III, 19.
Non potestis Deo servire et mammonae.
Per mammonam potest intelligi diabolus, qui praeest divitiis, et quasi Deus suus est; non quia possit dare, sed
quia nititur divitiis homines decipere. Unde sicut est quidam spiritus fornicationis, sic est spiritus divitiarum.
Aliter exponit Augustinus: nemo potest etc. Scilicet contrariis. Sed Deus et diabolus contrarii sunt. Quae
conventio Christi ad belial? II ad Cor. VI, 15, et in Lib. III reg. XVIII, 21: quid claudicatis in duas partes? et
sequitur aut unum sustinebit, idest diabolum.
Et non dicit, diliget, quia diabolus naturaliter diligi non potest. Deus naturaliter diligitur; diabolus vero
sustinetur, sicut ponit exemplum Augustinus: si aliquis cupit ancillam alicuius, servit ei amore ancillae, non
ipsius: unde sustinet servitium Domini propter ancillam; sic aliquis sustinet servitium diaboli propter divitias.
Item posset aliquis dicere: non pono finem in divitiis superfluis, sed necessariis.
Et hoc prohibet Dominus dicens ideo dico: ne solliciti sitis animae vestrae etc., non quia anima manducet, sed
quia homini convenit, anima existente in eo. Vel animae, idest vitae animae.
Et destruit hic error euticharum, qui dicebant quod viri apostolici non debebant laborare.
Sed hos reprehendit Paulus dicens II Thess. III, 10: qui non vult laborare, non manducet. Secundum ergo
apostolum omnes tenentur.
Sed quaero, aut est consilium, aut praeceptum. Si praeceptum, ergo omnes tenentur; si consilium, constat quod
non omnes, quia ad consilia non tenentur nisi homines perfecti.
Dico quod aliquid est praeceptum propter se, aliquid propter aliud: ut cum aliquis cepit crucem ut eat ultra mare,
quod eat ultra mare tenetur, sed non potest ire nisi quaerat navem: unde quaerere navem est ei necessarium.
Sic omnes tenentur ad conservandum vitam, ideo tenentur ad omnia quae faciunt ad istum finem; unde tenetur
quilibet qui non habet unde conservet vitam, laborare ut conservet.
Quid ergo dicit nolite solliciti esse? etc..
Dicendum quod sollicitudo nominat providentiam cum studio; studium autem est vehemens applicatio animi. In
ista autem vehementi applicatione potest esse peccatum, quando scilicet ponit animum ibi ut ad finem; et sic non
debemus solliciti esse. Et ideo habetur Prov. XI, 7: expectatio sollicitorum peribit.
Item potest esse quod mens intendat ad superflua acquirenda: et sic prohibetur, ut habetur Eccle. II, 1: dixi ego in
corde: vadam, et affluam divitiis. Item sollicitudo potest esse, quia animus nimis sollicitatur ad temporalia
acquirenda et necessaria: et de hoc habetur I ad Cor. II. Item quidam solliciti sunt cum quodam timore et
desperatione, quia timent sibi deficere; et haec sollicitudo prohibetur.
Sequitur nonne anima plus est quam esca? docuit vitare sollicitudinem etiam necessariorum.
Ponit rationes. Et primo talem: qui dedit maiora, dabit minora; sed Deus dedit animam et corpus; ergo qui dedit
haec, servabit ea.
Respicite volatilia caeli etc.. Est haec alia ratio. Qui providet minoribus, providebit maioribus; sed Deus providet
brutis; ergo etc..
Primo deducit in cibo; secundo in vestimento.

63

