Et primo comparat quantum ad culpam; secundo quantum ad poenam.
Dicit ergo quia si in sodomis etc.. Et quare hoc dicit? ad significandum libertatem arbitrii: quia ante hominem
vita et mors. Nullus illos monuit: quamvis enim Lot inter illos esset, tamen non fecit miracula.
Sed isti viderunt Dominum docentem, et miracula facientem, ideo etc.. Capharnaum interpretatur villa
dulcissima, et per hanc interpretatur ierusalem.
Verumtamen dico vobis: in die iudicii gravior erit poena tua quam illius terrae, quae subversa est. Vel potest
intelligi de habitantibus; Lc. XII, 47: servus sciens voluntatem Domini sui, et non faciens, vapulabit multis.
In illo tempore respondens Jesus dixit: confiteor tibi, pater etc.. Supra Dominus redarguerat infidelitatem
turbarum; nunc gratias agit de fide discipulorum et aliorum credentium. Et primo reddit gratias patri tamquam
auctori; secundo ostendit eamdem potestatem se habere, ibi omnia mihi tradita sunt a patre meo.
Dicit ergo in illo tempore, scilicet quo accidit etc. Respondit: sed cui respondit? convenit ei quod dicitur iob XV,
V. 2: numquid sapiens respondet quasi in ventum loquens? non. Unde respondet tacitae obiectioni.
Posset enim dicere aliquis: isti non credunt quibus praedicasti; alii autem credidissent, si praedicatum fuisset
illis. Ideo respondet, et responsione redarguit quosdam qui causas electionis inquisierunt, quare videlicet illi
elevati sunt in caelum, et isti demersi sunt in profundum; ut Origenes, qui ponebat quod electio ex meritis est.
Sed hic reprobat hoc, ostendens quod hoc attribuendum est divinae voluntati.
Dicit ergo confiteor tibi, pater etc..
Notandum, quod triplex est confessio. Scilicet fidei; unde Rom. X, 10 dicitur: corde creditur ad iustitiam, ore
autem confessio fit ad salutem. Item confessio peccatorum; Iac. V, 16: confitemini alterutrum peccata vestra.
Item confessio gratiarum actionis, de qua Ps. Cv, 1: confitemini Domino, quoniam bonus etc.. De hoc intelligitur
confiteor tibi, pater caeli et terrae.
Duae haereses excluduntur, haeresis scilicet Sabellii, qui non distinguit filium a patre; unde dicit confiteor tibi,
pater etc.. Sic confitetur auctoritatem patris etc..
Item quia eiusdem naturae. Ideo dicit patrem suum, contra Arium. Et vere Dominus, quia pater caeli et terrae. Et
in Ps. Xcix, V. 3: scitote quoniam Dominus ipse est Deus: ipse fecit nos, et non ipsi nos. Et dicitur pater, non
quia eum creavit, sed quia eum genuit; Ps. Lxxxviii, 27: ipse invocavit me: pater meus es tu.
Et quare gratias agit? agit gratias super quamdam distinctionem, et ponit sic: quia abscondisti haec a sapientibus
et prudentibus, et revelasti ea parvulis. Unde hic considerare oportet qui sint parvuli, et qui sapientes, et qui
prudentes.
Tripliciter autem dicuntur aliqui parvuli.
Ad litteram parvuli dicuntur abiecti; unde in Abdia V. 2: ecce parvulum dedi te, contemptibilis tu es valde. Item
dicitur parvulus humilitate, quia parva de se sentit. Unde Dominus infra XVIII, 3: nisi conversi fueritis, et
efficiamini ut parvuli, non intrabitis in regnum caelorum. Item simplicitate: unde apostolus I Cor. XIV, 20:
malitia parvuli estote.
Unde potest illud intelligi: quia revelasti ea parvulis et abiectis piscatoribus. Et quare? apostolus reddit rationem
dicens, quod despecta mundi elegit Deus, ut fortia quaeque confundat. Augustinus exponit: parvulis, idest
humilibus, non de se praesumentibus: ubi enim humilitas, ibi sapientia.
Hilarius exponit de simplicibus. In simplicitate quaerite illum, Sap. I, 1.
E contrario sapientes et prudentes, quia in carnali sapientia student; Ier. IX, V. 23: non glorietur sapiens in
sapientia sua. Istis non revelavit, sed rusticis non confidentibus de sapientia sua; Eccle. VII, 24: dixi: sapiens
efficiar, et ipsa longius recessit a me, multo magis quam erat. Quare apostolus ad Rom. X, 3: ignorantes autem
Dei iustitiam, et suam quaerentes statuere, iustitiae Dei non sunt subiecti. Item per sapientes intelligit superbos
iactantes se; et talibus non revelavit. Ad Rom. I, 22: dicentes se esse sapientes, stulti facti sunt. Item dicit
sapientes secundum carnem viventes, quae carnis sunt quaerentes, non quae Dei, Phil. II, V. 21. Item sapientes
sunt, ut faciant mala, et bene facere nescierunt, Ier. IV, 22. Et revelasti. Ad Eph. IV, 17: ut non ambuletis sicut et
gentes ambulant in vanitate sensus sui.
Unde abscondisti a sapientibus, revelando parvulis. Sapientiam abscondit a sapientibus, non apponendo gratiam.
Unde dicitur ad Rom. I, 28: tradidit eos in reprobum sensum.
Sed quid est quod gratias reddit, quod abscondit? dico quod hoc non facit, ut gaudeat de caecitate eorum, sed de
iudicio Dei, qui ita sapienter ordinat. Et quare? hic non est quaerenda causa: in talibus enim Dei voluntas pro
causa est.
Ita, pater, quia sic placitum est ante te. Artifex bene potest assignare causam quare lapides quosdam in
fundamento, quosdam superius posuit; sed quod hunc posuerit hic, alium ibi, non est alia causa nisi voluntas sua.
Sic quod Dominus aliquos salvet, hoc est ad suam misericordiam, quod hos damnet, ad iustitiam. Sed quare circa
illum sic misericorditer agit, potius quam circa alium, hoc solum pertinet ad suam voluntatem.
Unde ad Rom. IX, 18: cuius vult miseretur, et quem vult indurat. Unde sic facit propter beneplacitum. In Ps.
Cxviii, V. 108: beneplacitum fac, Domine etc..
Omnia mihi tradita sunt a patre meo. Egerat gratias patri, quia secreta parvulis revelat: posset aliquis credere,
quod non posset ipse revelare, unde hoc removens primo tangit magnitudinem suae potestatis; secundo invitat ad
se quasi dicat: ecce sum potens; venite ergo ad me etc..
106

