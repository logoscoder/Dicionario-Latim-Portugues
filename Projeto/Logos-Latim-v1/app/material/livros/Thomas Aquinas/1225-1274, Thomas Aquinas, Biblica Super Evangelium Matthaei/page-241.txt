Possumus etiam dicere quod ista dona sunt eloquia Dei, verba sapientiae: frequenter enim sapientia divitiis
comparatur; Is. XXXIII, 6: divitiae salutis sapientia.
Quid est quod dicit, quod uni dedit quinque talenta, alii autem duo, alii vero unum? Origenes dicit quod illi dedit
quinque talenta, qui omnia quae in Scriptura dicuntur, ad spiritualem intellectum refert; unde dictum est supra:
sicut sunt quinque sensus corporales, sic sunt quinque spirituales.
Sic Dominus apostolis dedit. Lc. XXIV, V. 45 dicitur quod aperuit eis sensum, ut intelligerent Scripturas. Et in
Daniele I, 17 dicitur quod dedit Deus pueris intelligentiam in omni Scriptura.
Qui autem sunt illi, qui duo accipiunt? secundum Origenem dualitas numerus est materiae, unde omnis numerus
est ex binario et unitate; unde binario attribuitur materia, unitati forma. Unde illi dicuntur duo recipere, qui
minus recipiunt, quia nesciunt se in omnibus regere; sed aliquid habent in quo sciunt, quia sunt boni
aedificatores, vel huiusmodi.
Unde secundum Origenem plus accipit qui recipit unum, quam qui duo.
Secundum Gregorium et Hieronymum est e converso, quia per quinque talenta intelliguntur quinque sensus:
unde ille recipit quinque talenta, qui gratiam a Deo recipit circa temporalia, circa quae operatio sensuum
versatur.
Per duo autem talenta intelliguntur sensus et intellectus. Per unum vero assignatur intellectus solum. Unde ille
unum recipit, qui gratiam intellectus recipit, non gratiam operandi.
Secundum Hilarium, ille recipit quinque qui Christum invenit in quinque libris Moysi; ille autem duo, qui
gratiam novi et veteris testamenti veneratur, qui in Christo veneratur naturam divinam et humanam; unum autem
recipit Iudaeus, qui in solis legalibus gloriatur.
Deinde sequitur ratio: unicuique secundum propriam virtutem. Si hoc referatur ad illud quod talenta sint eloquia,
plana est expositio, quia debent dari secundum maiorem capacitatem; Io. XVI, 12: multa habeo vobis dicere,
quae non potestis portare modo. Et apostolus I Cor. III, 2: tamquam parvulis in Christo lac potum dedi vobis,
non escam. Ideo magis subtilibus magis subtilia dedit.
Si autem referamus ad bona gratiarum, sciendum quod quidam dixerunt, quod secundum bona naturalia daret
bona gratuita.
Unde secundum quod magis habet homo de bonis naturalibus, habet etiam de bonis gratuitis: et hoc verum fuit in
Angelis, at in hominibus non. Et quae est ratio? quia in Angelis una est natura spiritualis; ideo ad quod
moventur, totaliter moventur secundum totalitatem virtutis. Ideo quantum valet conatus eorum, tantum capiunt.
Sed homo est ex duabus contrariis naturis, quarum una retrahitur ab alia a suo corpore: unde non tantum datur ei
nisi quantum homo cum isto bono naturali habet de studio.
Item alius error fuit, qui dixit quod initium gratiae fuit a nobis.
Et contra hoc obiicit Augustinus per verbum apostoli, II Cor. III, 5, qui dicit quod non sufficientes sumus
cogitare aliquid a nobis quasi ex nobis. Sed quod est prius principium, quam cogitatio? et si cogitatio a nobis non
est, ergo nec operatio. Unde qui plus conatur plus habet de gratia; sed quod plus conetur, indiget altiori causa;
Thren. V, 21: converte nos ad te, et convertemur.
Si autem quaeris quare unus magis habet de gratia quam alter, dico quod huius rei est causa proxima, et causa
prima: proxima est maior conatus istius quam illius; causa prima est electio divina; Eccli. XXXIII, 7: quare dies
diem superat, et lux lucem, et annus annum, et sol solem? a Domini scientia separati sunt. Et quae est ratio
huius? videte quod aliter est de agente universali et particulari. Agens particulare praesupponit sibi aliquid, et
secundum hoc diversimode operatur, ut artifex aliam formam dat uni materiae, et aliam alii. Sed si posset facere
materiam, diceretur quod talis fecit talem materiam, ut induceret formam secundum voluntatem suam. Sic
Dominus, cum sit creator omnium, creavit istum, ut sic eum faceret.
Unde intelligitur, ut intelligatur capacitas naturae cum conatu.
Tunc ponitur recessus dantis cum dicit et profectus est statim. Et potest intelligi quod iste peregre
proficiscebatur, quia cum apostolis dixisset: accipite spiritum sanctum, Io. Ult., 22, et Petro dixisset, io. XXI, 17:
pasces oves meas, statim profectus est. Unde dicebat, Io. XIII, 33: filioli, adhuc modicum vobiscum sum, et
statim ascendit.
Vel potest dici quod profectus est non recedendo, sed quia relinquit eos sub arbitrio, quia non compellit eos uti
donis datis.
Abiit autem qui quinque talenta acceperat etc.. Hic ponitur de usu donorum, et hoc quantum ad tres servos. Et
primo quantum ad primum; secundo quoad secundum; tertio quoad tertium.
Unde dicit abiit autem qui quinque talenta acceperat. Designatur hic profectus virtutis; Ps. Lxxxiii, 8: ibunt de
virtute in virtutem. Et hoc habetur Gen. XXVI, 13: ibat crescens et proficiens. Virtus enim proficit per
exercitium operationis; nisi enim operetur, deficit. Et ideo dicit operatus est. Unde dicitur Prov. XIII, 4: anima
operantium impinguabitur. Et lucratus est alia quinque.
Et quomodo? dupliciter proficit aliquis: uno modo in seipso, alio modo in alio. In se, si habeat intelligentiam
Scripturarum, ita ut proficiat; si caritatem, ut proficiat aliis. Profectus est, ut proficiat in alio, ut quod accepit,
communicet; I Petr. IV, 10: unusquisque gratiam quam accepit, in alterutrum administrantes.

241

