Sequitur societas et ingressus intro sedebat cum ministris, ut videret finem; et hoc faciebat vel ex curiositate, vel
ex pietate.
Et haec tria iam erant quaedam dispositiva ad casum Petri: quod a longe sequebatur, hoc disponebat, quia
significabat quod non erat firmus; qui enim firmus est, debet appropinquare. Unde dicitur Iac. IV, 8:
appropinquate Deo, et appropinquabit vobis. In domo enim est sedes Dei et agni, ut habetur Apoc. Ult., 3. In
domo enim erat perfecta caritas. Unde Petrus non appropinquavit ad caritatem Christi.
Item non pervenerat ad malitiam Iudaeorum, ideo tepidus erat; ideo accidit ei id quod dicitur in Apoc. III, 16:
quia tepidus es, eiiciam te de ore meo.
Item quia famuli mali. Eccli. X, 2: secundum iudicem populi, sic et minister eius. Et ideo non fuit mirum si
cecidit, quia in mala societate mansit. Quare Ps. XVII, 16: cum sancto sanctus eris.
Tunc sequitur examinatio Christi. Et primo per testes; secundo per propriam confessionem, ibi et surgens
princeps sacerdotum ait illi etc..
Circa primum tria facit.
Primo designatur perversum studium principum; secundo defectum; tertio falsum testimonium.
Dicit ergo principes autem sacerdotum quaerebant falsum testimonium contra Jesum, ut eum morti traderent.
Sed est quaestio, quare non sine testimonio eum morti tradebant. Una causa est, quia hypocritae quaerunt quod
videtur esse bonum, sed veritatem non quaerunt: sic isti quaerebant ut viderentur non a se facere, unde contra
legem faciebant; Ex. XX, 16: non loquaris contra proximum tuum falsum testimonium.
Si non licet loqui, nec quaerere. Alia ratio erat, quia non habebant auctoritatem occidendi, et ideo quaerebant ut
ipsum tradere possent principi.
Et non invenerunt, cum tamen multi falsi testes accessissent. Ecce defectus, in quo designatur innocentia Christi,
ut posset dicere: ego in innocentia mea ingressus sum. Semper enim insidiati sunt Christo, sed non invenerunt
aliquid mali.
Unde implevit illud quod habetur I Petr. II, V. 15: benefacientes obmutescere faciatis imprudentium hominum
ignorantiam.
Tunc sequitur falsum testimonium novissime autem venerunt duo falsi testes, et dixerunt.
Sed hic est quaestio, quare dicantur falsi testes: quia manifestum est Christum dixisse, Io. II, 19. Secundum
Hieronymum, non solum falsus dicitur qui dicit quod nescit, sed qui dictum ad falsum refert intellectum.
Hic dixit: possum destruere templum Dei, et post triduum reaedificare illud. Sed non intelligebat de templo
materiali, sed de templo corporis sui. Item non solum est falsum testimonium quoad sensum, sed quoad vocem,
quia dixerat: solvite templum hoc; et non dixit: possum solvere templum Dei; quasi dicat: vos Iudaei solvite
templum, idest Christum, et post triduum resuscitabo illud. Non dixit: et post triduum reaedificabo; quia
reaedificare magis ad materiale templum pertinet, sed excitare magis ad corpus. Unde falsi testes erant tam
ratione vocis, quam ratione significationis.
Item est quaestio. Quare non accusant eum de violatione sabbati? respondet chrysostomus quod quia saepe
accusaverunt eum de hoc, et semper excusaverat se, et excusationem confirmaverat miraculis; ideo cogitabant
quod non valeret eis.
Item iudex non erat Iudaeus, ideo sciebant quod non reciperet hanc accusationem.
Tunc sequitur examinatio per propriam confessionem. Et primo ponitur interrogatio quantum ad testificationem;
secundo quoad principale. Secunda ibi et princeps sacerdotum ait illi etc..
Dicit ergo surgens princeps sacerdotum ait illi: nihil respondes ad ea quae isti adversum te testificantur? quod
surrexit, fuit ex impatientia et furore, audiens quod Christus non convincebatur: et quod dicit, nihil respondes
etc., non dicit ut excusaret eum, sed ut caperet eum in sermone; Is. XXXII, V. 6: stultus fatua loquetur, et cor
eius faciet iniquitatem.
Iesus autem tacebat. Sed quare tacebat? propter tria. Ut doceret nos cautelam: sciebat enim quod quicquid ille
diceret, totum ad calumniam referrent; et in tali casu coram insidiatoribus est tacendum; Ps. XXXVIII, 2: posui
ori custodiam, cum consisteret peccator adversum me. Alia ratio erat, quia tunc non erat tempus docendi, sed
patientiam habendi: et ita completum est quod dicitur is. LIII, 7: quasi agnus coram tondente se obmutescet, et
non aperit os suum. Tertia ratio est ut doceret nos constantiam, quando aliquis de aliquo accusatur iniuste; Is. LI,
7: opprobrium hominum ne metuatis.
Tunc sequitur quaestio de principali princeps autem sacerdotum ait illi: adiuro te per Deum vivum, ut dicas mihi,
si tu es Christus filius Dei. Et primo ponitur inquisitio; secundo Domini responsio.
Videns princeps quod non posset capere, adiuravit eum: et hoc ut in sermone caperet.
Et hoc habetur Io. X, 24: usquequo animam nostram tollis? si tu es Christus, dic nobis palam. Apud enim
Iudaeos pro magno habebatur adiurare: adiurare enim est ad iuramentum cogere. Sicut enim Christiani non
debent iurare nisi ex necessitate, sic nec debent uti adiuratione, sed loco adiurationis debent uti oratione.
Tunc sequitur responsio dixit illi Jesus: tu dixisti. Notate quod cum aliquid fuit contra eum, tacuit; sed statim
cum adiurata fuit potestas patris, respondet. Unde gloriam patris semper quaesivit; Io. VIII, 50: ego gloriam
meam non quaero. Et circa hoc primo ponit responsionem; secundo manifestationem.

270

