Conveniens praemium ponitur saturabuntur, et primum in aeterna visione, videbunt enim Deum per essentiam;
Ps. XVI, V. 15: satiabor cum apparuerit gloria tua: ibi enim nihil restabit ad desiderandum; ps.
Cii, 5: qui replet in bonis desiderium tuum; Prov. X, 24: desiderium suum iustis dabitur.
Secundo in praesenti. Et haec est duplex.
Una est in bonis spiritualibus, hoc est in impletione mandatorum Dei; Io. IV, 34: meus cibus est ut faciam
voluntatem eius qui misit me, ut perficiam opus eius: et de isto exponit Augustinus. Alio modo accipitur de
saturitate rerum temporalium. Homines iniusti numquam saturantur, sed homines qui habent terminum suum
ipsam iustitiam, ultra non procedunt; Prov. XIII, 25: iustus comedit, et replet animam suam.
Ista beatitudo secundum Augustinum reducitur ad donum fortitudinis: quia quod homo iuste operetur, hoc
pertinet ad fortitudinem. Item superaddit aliquid praemio supra posito, quia saturari est implere totaliter
desiderium.
Item nota quod primo dicit beati qui lugent: homo enim quando infirmus est, non appetit comedere, sed tunc
appetere incipit, quando iam incipit sanari; et ita est in spiritualibus, quod quando homines sunt in peccato, non
sentiunt famem spiritualem, sed quando dimittunt peccata, tunc sentiunt; et ideo statim subdit beati misericordes:
quia iustitia sine misericordia crudelitas est, misericordia sine iustitia mater est dissolutionis.
Et ideo oportet quod utrumque coniungatur, secundum illud Prov. III, 3: misericordia et veritas non te deserant
etc.. Ps. Lxxxiv, 11: misericordia et veritas obviaverunt sibi etc..
Beati misericordes, quoniam ipsi misericordiam consequentur. Misericordem esse est habere miserum cor de
miseria aliorum: tunc autem habemus misericordiam de miseria aliorum, quando illam reputamus quasi nostram.
De nostra autem dolemus, et studemus repellere. Ergo tunc vere misericors es, quando miseriam aliorum studes
repellere.
Est autem duplex miseria proximi. Prima in istis rebus temporalibus; et ad istam debemus habere miserum cor; I
Io. III, 17: qui habuerit substantiam huius mundi, et viderit fratrem suum necesse habere, et clauserit viscera sua
ab eo, quomodo caritas Dei manet in eo? secunda qua homo per peccatum miser efficitur: quia, sicut beatitudo
est in operibus virtutum, ita miseria propria in vitiis; Prov. XIV, 34: miseros facit populos peccatum.
Et ideo quando admonemus corruentes ut redeant, misericordes sumus; infra IX, V. 36: videns autem Jesus
turbas, misericordia motus est. Isti ergo misericordes beati.
Et quare? quoniam ipsi misericordiam consequentur. Et sciendum quod semper dona Dei excedunt merita nostra;
eccli.
XXXV, 13: quoniam Dominus retribuens est, et septies tantum retribuet tibi. Ergo multo maior est misericordia
quam Dominus impendet nobis, quam illa quam impendimus proximo.
Ista misericordia inchoatur in hac vita dupliciter.
Primo, quia relaxantur peccata; ps.
Cii, 3: qui propitiatur omnibus iniquitatibus tuis. Secundo, quia removet defectus temporales, ita quod solem
suum facit oriri; perficietur tamen in futuro, quando omnis miseria, et culpae, et poenae removebuntur; Ps.
XXXV, 6: Domine, in caelo misericordia tua. Et hoc est quoniam ipsi misericordiam consequentur.
Ista beatitudo reducitur ad donum consilii: quia hoc est singulare consilium ut inter pericula huius mundi
misericordiam consequamur; I Tim. IV, 8: pietas ad omnia utilis est; Dan. IV, 24: consilium meum regi placeat.
Sic ergo positi sunt actus virtutum, quibus removemur a malo, et operamur bonum. Nunc ponuntur actus quibus
disponimur ad optimum; unde beati mundo corde etc.. Ista beatitudo in duobus consistit: in visione Dei et
dilectione proximi, unde primo ponit beatitudinem quae pertinet ad visionem Dei; secundo beatitudinem quae
pertinet ad dilectionem proximi, ibi beati pacifici etc..
Dicit ergo beati mundo corde, quoniam ipsi Deum videbunt.
Hic primo est quaestio litteralis. Habemus enim quod Deus videri non potest: I Io. IV, V. 12: Deum nemo vidit
unquam. Et ne aliquis diceret, quod quamvis nullus videat in praesenti, videbit in futuro, removet hoc apostolus I
Tim. Ult., 16: lucem habitat inaccessibilem, quem nullus hominum vidit, sed nec videre potest.
Sed sciendum quod circa hoc sunt diversae opiniones. Aliqui enim posuerunt quod numquam Deus per
essentiam videatur, sed in aliqua refulgentia suae claritatis; sed hoc reprobat Glossa super illud Exod. XXXIII,
20: non videbit me homo, et vivet, propter duo. Primo, quia hoc repugnat auctoritati sacrae Scripturae, I Io. III,
2: videbimus eum sicuti est. Item I Cor. XIII, 12: videmus nunc per speculum in aenigmate, tunc autem facie ad
faciem. Item rationi, quia beatitudo hominis est ultimum bonum hominis, in quo quietatur desiderium eius.
Naturale autem desiderium est, quod homo videns effectus inquirat de causa: unde etiam admiratio
Philosophorum fuit origo philosophiae, quia videntes effectus admirabantur, et quaerebant causam. Istud ergo
desiderium non quietabitur, donec perveniat ad primam causam, quae Deus est, scilicet ad ipsam divinam
essentiam. Videbitur ergo per essentiam.
Alii plus etiam erraverunt ponentes contrarium: quia dixerunt quod non solum videbimus oculo mentis, sed
etiam corporis, essentiam Dei, et quod Christus videt oculo corporali essentiam divinam. Sed hoc non convenit:
quod patet primo ex auctoritate quae hic ponitur, quia non diceret beati mundo corde; sed, beati qui habent
mundos et puros oculos. Ergo dat intelligere, quod non videtur nisi corde, idest intellectu: sic enim accipitur hic
cor, sicut et Ephes. I, 18: illuminatos oculos cordis vestri. Secundo, quia sensus corporis non potest nisi in suum
57

