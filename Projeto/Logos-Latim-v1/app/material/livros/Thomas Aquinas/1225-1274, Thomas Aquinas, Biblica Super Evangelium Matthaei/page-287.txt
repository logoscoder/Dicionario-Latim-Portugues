Consequenter agit de personis venit maria Magdalena et altera maria; et intelligitur mater Iacobi; marcus addit
tertiam, et Salome: unde Salome est nomen mulieris. Sed non fuit sine mysterio, quod duae eiusdem nominis
venerunt; unde mulieri primo voluit apparere, quia in hoc quodammodo reparatur sexus muliebris: quia sicut
mulier primo in loco vitae prius audivit mortem, sic in loco mortis per ordinationem divinam primo vidit vitam;
Eccli. XXV, 33: a muliere initium peccati factum est. Item eiusdem nominis, quia per has unitas signatur
ecclesiae: primo enim una fuit ex gentibus, una ex Iudaeis, sed modo omnes sunt una ecclesia; Cant. VI, 8: una
est columba mea.
Item vocantur mariae: sicut enim de utero clauso maria suscepit puerum, sic istae exeuntem de tumulo clauso
meruerunt videre eum.
Unde istae venerunt videre sepulcrum; et in hoc signatur devotio earum, quia non poterant satiari, ideo cum non
possent eum videre, volebant saltem videre sepulcrum.
Ubi est thesaurus tuus, ibi et cor tuum est, supra VI, 21.
Et ecce terrae motus factus est magnus. Hic agitur de Angelo revelante. Et primo tangitur adventus Angeli;
secundo opus eius; tertio dispositio; quarto effectus.
Secunda ibi et accedens revolvit lapidem; tertia ibi et sedebat super eum; quarta ibi prae timore autem eius
exterriti sunt custodes.
Et circa primum primo praesignatur adventus; secundo tangitur adventus causa, ibi Angelus autem Domini
descendit de caelo.
Dicit ergo et ecce terrae motus factus est magnus. Hoc congruebat, et habet causam litteralem. Una ratio,
secundum chrysostomum, quia istae de nocte venerant, et ideo esse potuit quod dormierunt; ideo ut excitarentur,
factus est terraemotus ad excitandum illas. Hieronymus dicit quod aliquid tactum erat de humanitate, ideo
debebat aliquid tangi de divinitate; ideo cum agitur de sepulcro quod erat humanitatis, fit terraemotus, ut
signaretur quod talis mortuus non poterat teneri sub terra. Fuit enim inter mortuos liber, Ps. Lxxxvii, 6.
Mystice bis factus est terraemotus, ut per unum significetur motus cordium, quia per mortem eius liberati sumus
a peccato; per alium translatio ad gloriam; Rom. IV, 25: traditus est propter peccata nostra, et resurrexit propter
iustificationem nostram. Et in Ps. LIX, 4: commovisti terram, et conturbasti eam. Item huius resurrectio est
quaedam praefiguratio resurrectionis futurae: in futura autem erit tremor terrae; Ps. Lxxv, 9: terra tremuit et
quievit, cum exurgeret in iudicio Deus.
Et quare? subiungitur Angelus Domini descendit de caelo. Si terra non potuit Angelum sustinere, multo minus
poterit adventum Christi ad iudicium: et dicit descendit; licet enim Angelus non circumscribatur loco, tamen
definitur loco secundum suam operationem; ideo aliquis motus ei convenit.
Item convenit quod per Angelum denuntietur resurrectio, tum propter gloriam illius, per quem fit, ut dicit Paulus
Act. XIII, 30: Deus suscitavit eum a mortuis. Eius autem ministri sunt Angeli. Item ad denotandum dignitatem
resurgentis. De isto dicitur supra IV, 11 quod accesserunt Angeli, et ministrabant ei. Item competit, quia per
resurrectionem caelestia terrestribus coniungebantur.
Consequenter ponitur opus Angeli et accedens revolvit lapidem etc.. Et hoc secundum litteram, ut panderet iter
mulieribus, quia secundum veritatem iam surrexerat Christus: sicut enim de utero clauso exivit, ita de signato
sepulcro. Unde hoc factum est ad manifestandum mulieribus: unde revolvit, idest iterato volvit, ad signandum
gloriam resurgentis; et haec revolutio significabat manifestationem legis, quae scripta erat in tabulis lapideis.
Consequenter ponitur dispositio.
Et primo quoad situm; secundo quantum ad aspectum; tertio quoad habitum.
Quantum ad situm, quia sedebat, non ut fessus, ad signandum quod doctor esset divinae resurrectionis. Item
sedere est quiescentium: et per hoc signatur quies quam ex resurrectione habuit in gloria; Rom. VI, 9: Christus
exurgens ex mortuis, iam non moritur, mors illi ultra non dominabitur. Item sedere est dominantis; Ps. Cix, 1:
dixit Dominus Domino meo: sede a dextris meis. Et iste sedet super lapidem, scilicet diabolum, ad signandum,
quod iam dominabatur et mortis et diaboli.
Erat autem aspectus eius sicut fulgur. Hic describitur ex aspectu; et in hoc patet quod apparuit in corpore
assumpto. Sed quare sicut fulgur? quia sicut fulgur claritatem habet, sic et Angeli cognitionem; Dan. X, 6: et
oculi eius quasi lampas. Sed Christus est qui omnem venientem in hunc mundum illuminat, Io. I, 9. Item fulgur
habet terrorem, sic aspectus Angeli; unde Lc. I, 9 dicitur quod territus fuit zacharias ad vocem Angeli.
Item describitur ex habitu vestimenta eius sicut nix, per quod candor iustorum. Mystice autem signatur gloria
resurrectionis; Apoc. III, V. 5: qui vicerit vestietur vestimentis albis.
Item claritas vitae; Eccle. IX, 8: omni tempore vestimenta tua sint candida.
Item nota quod dicit quod aspectus eius erat sicut fulgur et vestimenta eius sicut nix, quia in iudicio erit terribilis
malis, et demulcebit bonos; Io. XVI, 22: videbo vos, et gaudebit cor vestrum.
Prae timore autem eius exterriti sunt custodes. Hic ponitur effectus apparitionis, quia in eorum cordibus extitit
timor; et merito, quia ex mala conscientia servabant eum, et semper timida est nequitia, Sap. XVII, 10.
Et facti sunt quasi mortui, qui Christum in morte quantum in ipsis fuit voluerunt detinere; Is. XXXIII, 3: a voce
Angeli fugerunt populi.
Respondens autem Angelus dixit mulieribus etc..
287

