Cxviii, 155: longe enim a peccatoribus salus; sed modo est prope per passionem Christi; Hebr. IX, 12: per
proprium sanguinem introivit semel in sancta, aeterna redemptione inventa. Unde dicit appropinquabit, scilicet
per passionem meam; unde in eis fundatur per participationem gratiae: totum enim regnum Dei intra vos est.
Sed possent dicere: quomodo confirmabimus quae dicemus? certe miraculis, sicut ipse fecit. Unde dicit infirmos
curate etc..
Sed si quis diceret: quare non facit modo miracula ecclesia? dicendum, quod miracula facta sunt ad probationem
fidei; sed iam fides approbata est. Et ideo sicut qui faceret unam demonstrationem ad probandum aliquam
conclusionem, non esset alia probatio necessaria, sic ibi. Unde maximum miraculum est conversio totius mundi:
ideo non oportet quod fiant alia; et sicut facta fuerunt alia miracula corporalia, ita fiunt quotidie spiritualia, quia
infirmi spiritualiter curantur.
Infirmi enim sunt qui peccato agitantur, qui proni sunt ad peccatum, Rom. XIV, 1: infirmum autem in fide
assumite: et isti a Domino sanantur. Qui autem consentiunt, mortui sunt, quia separantur a Deo: et isti
resuscitantur a Domino, ut Eph. V, 14: surge qui dormis, et exurge a mortuis. Item leprosi mundantur; leprosi
enim dicuntur qui sunt infectivi aliorum, quia lepra est morbus contagiosus: et isti aliquando curantur. IV Reg.
V, 27, dicitur quod lepra Naam adhaesit Giezi. Item Daemones eiiciuntur: Daemones enim sunt quorum
peccatum iam transiit ad effectum, de quibus dicitur Prov. II, 14: laetantur cum male fecerint, et exultant in rebus
pessimis.
Et, ut habetur de Iuda Io. XIII, 27, quod intravit in eum Satanas etc.. Et isti aliquando curantur.
Et quia possent dicere apostoli: modo erimus divites; si facimus miracula habebimus multa, et de hac causa
voluit simon magus facere miracula: hanc causam excludit Dominus dicens gratis accepistis, gratis date.
Magnum est facere miracula, sed maius est virtuose vivere. Unde amovet ab eis superbiam, quia potest superbia
accidere duobus modis: vel ex cupiditate, vel ex meritis. Una enim est maxima superbia, quando aliquis bonum
quod habuit, sibi adscribit. Ideo excludit, quia accepistis; I ad Cor. IV, 7: quid habes quod non accepisti? item,
non debetis superbire, quia non ex meritis, sed gratis. Qui enim ex meritis, non gratis recipit. Item cupiditatem
excludit, gratis date, idest non propter aliquod temporale.
Pretium enim rei vel maius est, vel aequale. Illum enim quod per pretium tradis, non est ita in corde tuo fixum,
sicut pretium quod recipis. Nihil autem est dono Dei aequale, vel maius; Sap. VII, 9: comparavi illi lapidem
pretiosum, quoniam omne aurum in comparatione illius arena est exigua.
Nolite possidere aurum etc.. Quia possent dicere: unde ergo vivemus? ideo de sumptibus instruit illos. Et primo
prohibet ne sumptus deferant; secundo docet a quibus accipiant, ibi in quamcumque autem civitatem aut
castellum intraveritis etc..
Dicit ergo nolite possidere aurum.
Et notanda sunt verba quae sequuntur, quia dicit iste nec calceamenta; marcus dicit: calceatos sandaliis. Item
dicit nec virgam; marcus dicit, quod virgam: ideo haec verba sunt dubia et difficilia.
Quod enim dicit nolite etc. Aut est praeceptum, aut est consilium. Sed istud certum est quod est praeceptum, quia
ita dicitur Jesus praecipiens eis etc.. Sed apostoli et fuerunt apostoli, et fuerunt fideles. Aut ergo fuit eis
praeceptum, inquantum fideles, aut inquantum apostoli. Si inquantum fideles: ergo ad hoc tenentur omnes
fideles; et haec fuit quaedam haeresis, ut ait Augustinus, quae dicebat quod nullus posset salvari, nisi hi qui nihil
possident. Et haec fuit haeresis apostolicorum.
Item alia haeresis fuit, quod nullus salvaretur, nisi discalceatus pergens et hae fuerunt haereses, non quia malum
praeciperent, sed quia non observantibus praecludebant viam salutis.
Si autem praecipitur eis inquantum apostolis, tunc omnes praelati, qui sunt successores apostolorum, ad haec
tenentur.
Sed esto quod isti non male fecerunt, nonne Paulus male fecit qui portabat, et accipiebat a quibusdam, ut aliis
daret? ideo difficultatem habent haec verba.
Et ideo dicendum, quod fuit una via secundum Hieronymum, exponendo ad litteram, quod praecepit aliquid
propter officium apostolatus, et non quod sit de necessitate simpliciter, sed secundum illud tempus. Unde ante
passionem praecepit nihil ferre. In passione autem, Lc. XXII, 35: quando misi vos sine baculo et pera, numquid
aliquid defuit vobis? et sequitur: sed nunc qui habet sacculum, emat similiter et peram. Et qui non habet, vendat
tunicam, et emat gladium. Unde ante passionem missi sunt ad Iudaeos; apud Iudaeos autem erat consuetudo,
quod suis debebant providere magistris. Ideo nihil ferre praecepit cum mitteret eos ad Iudaeos. Sed ista non erat
consuetudo in gentibus; ideo cum missi sunt ad gentes, data est eis licentia portandi sumptus. Portabant igitur
quando praedicabant aliis quam Iudaeis.
Et quia quaedam sunt ad necessitatem, alia quibus emuntur necessaria: et hoc est quod dicitur, quod quaedam
sunt divitiae artificiales, ut vestes et calceamenta, ideo utrumque prohibet. Dicit ergo nolite, etc.. Quia omnis
pecunia vel est de auro, vel de argento, vel de aere; ideo prohibet ne possideant aurum, nec argentum; unde
dicebat Petrus: argentum et aurum non est mihi; quod autem habeo, hoc tibi do.
Et quare hoc Deus praecepit? una ratio est, quia Dominus mittebat pauperes ad praedicandum; ideo posset aliquis
credere quod non praedicarent, nisi propter quaestum. Ut igitur ista suspicio amoveatur, ideo praecepit nihil

89

