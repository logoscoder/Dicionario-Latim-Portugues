Et quare principibus? quia habebant familiaritatem: item quia ab eis acceperant pretium. Nihilominus
nuntiaverunt Pilato; unde in quadam epistola, quam misit Pilatus ad tiberium, scriptum est, quomodo custodes
nuntiaverunt Pilato etc.. Et nuntiaverunt.
Iam signabatur, quod per ora gentilium erat manifestanda Christi resurrectio.
Tunc ponitur malitia impedientium. Et primo tangitur malitia principum; secundo corruptio custodum; tertio
plebis.
Circa primum concurrunt quatuor ad exaggerandum malitiam istorum. Primo ponitur congregatio; unde dicit et
congregati cum senioribus etc. Quia non unus tantum; Dan. XII, 5: egressa est iniquitas a senioribus populi.
Item exaggeratur malitia, quia hoc non fecerunt ex infirmitate, sed ex malitia, sive ex maligno consilio; et hoc est
consilium impiorum, de quo Ps. I, 1: beatus vir, qui non abiit in consilio impiorum.
Item fraudem fecerunt, quia oblatam pecuniam expenderunt in usum mendacii; unde sciebant illud Eccle. X, 19
quod pecuniae obediunt omnia; sicut dicit Hieronymus, similes sunt istis qui bona ecclesiastica expendunt ad
faciendam voluptatem.
Item in hoc quod suaserunt mendacium.
Et primo suadent, secundo impunitatem promittunt.
Suadent mendacium dicite, quia discipuli eius nocte venerunt, et furati sunt eum. Ier. IX, 5: docuerunt linguam
suam loqui mendacium. In Ps. XXVI, 12: mentita est iniquitas sibi. Et vere, ut ait Hieronymus, mendacium, quia
discipuli ita stupefacti erant quod non ausi fuissent accedere.
Item si debuissent accedere, accessissent primo die, quando non aderant custodes.
Item hoc patet, quia remanserunt linteamina, unde si tulissent eum, non dimisissent.
Item constat quod cum aromatibus sepultus est, unde linteamina adhaerebant ut colla, unde vix potuissent
amovisse.
Item lapis erat magnus; unde non potuissent sine magno adiutorio et sine strepitu multo solvisse.
Item arguit sic Augustinus: aut venerunt vobis vigilantibus, aut dormientibus. Si vigilantibus, quare non eiecistis
eos? si dormientibus, quomodo vidistis? et sic apparet, quod mendacium fuit.
Deinde impunitatem promittunt: unde possent dicere: erimus puniti, si praeses audiret. Unde dicit si hoc auditum
fuerit a praeside, nos suadebimus ei, et securos vos faciemus. Et quomodo potuerunt illud facere? dicendum,
quod praeses non multum curabat. Item sciebant quod non puniret eos, nisi ad petitionem eorum; ideo sciebant
quod etc.. In hoc signatur cautela diaboli.
At illi, accepta pecunia fecerunt sicut erant edocti. Non est mirum si milites corrupti fuerunt pro pecunia, quia et
unus de discipulis eius corruptus erat. Eccli. X, 9: avaro nihil est scelestius.
Et divulgatum est. Et non solum usquequo fuit scriptum hoc, sed etiam usque nunc.
Undecim autem discipuli abierunt in Galilaeam etc.. Supra auditum est quomodo notitia resurrectionis pervenit
ad discipulos ex revelatione mulierum, hic quomodo ex eius visione.
Et dividitur: quia primo ponitur Christi apparitio; secundo apparentis instructio.
Secunda, ibi et accedens Jesus locutus est eis.
Circa primum tria facit.
Primo describitur locus visionis; secundo visio; tertio officium.
Dicit ergo undecim autem discipuli, quia obedientes Christo, abierunt in Galilaeam. Quod dicit undecim,
intelligendum, quod Iudas abierat: Io. VI, 71: duodecim elegi vos, et unus ex vobis diabolus est.
Sed duo sunt notanda, quod Christus videtur in Galilaea, et quod in monte. Galilaea interpretatur transmigratio.
Per hoc signatur quod nullus potest videre Deum, nisi ex duplici transmigratione transferatur, scilicet a vitio ad
virtutem; supra V, 8: beati mundo corde, quoniam ipsi Deum videbunt.
Item, a mortalitate ad immortalitatem; unde dicit apostolus, Phil. I, 23: coarctor autem e duobus, desiderium
habens dissolvi, et esse cum Christo. Item visus est in monte, ad signandum quod qui vult videre Deum, oportet
quod tendat ad celsitudinem iustitiae; ps.
Lxxxiii, 3: ibunt de virtute in virtutem.
Item quod in monte, significat excellentiam illam, ad quam exaltatus est per resurrectionem: quia dum fuit in
mundo, fuit in valle mortalitatis, et ascendit in montem immortalitatis per resurrectionem. Is. II, 2: elevabitur
super colles, et fluent ad eum omnes gentes.
Et notate, quod apparet eis in loco ubi constituerat, in quo signatur obedientia, quia soli obedientes veniunt ad
visionem divinam; in Io. XIV, 15: si diligitis me, mandata mea servate: et sequitur: et ego diligam eum, et
manifestabo ei meipsum.
Ps. Cxviii, 104: a mandatis tuis intellexi; idest, ab observatione mandatorum; unde in veteri lege nemo poterat
ascendere in montem: nova lex supplet. Et necessarium fuit, quod eis apparuerit, quia testes debebant ad tantum
opus dari. Sed ipse dedit testes non solum de auditu, sed etiam de visu; I Io. I, 2: quod videmus, et audivimus...
Hoc testamur.
Sed quaestio est, quando fuit facta haec apparitio: et secundum quod Augustinus dicit, in prima die resurrectionis
non, quia in sero fuit visio ubi thomas non erat. Item nec infra octavam, aut in octava die, quia in ierusalem
fuerunt octo diebus.
290

