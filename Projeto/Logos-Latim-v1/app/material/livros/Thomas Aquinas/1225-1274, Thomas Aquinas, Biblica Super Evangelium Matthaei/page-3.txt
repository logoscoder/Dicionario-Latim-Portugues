Et dicendum quod secundum apostolum, I corinth. XV, 22, sicut in Adam omnes moriuntur, ita in Christo omnes
vivificabuntur.
Viderat autem Matthaeus librum primum veteris testamenti, in quo agitur de generatione, in quo dictum est cap.
V, 1, hic est liber generationis Adam. Ut ergo novum testamentum, in quo agitur de regeneratione et
restauratione, ei responderet per oppositum, dicit liber generationis Jesu Christi, ut ostenderet quod idem est
auctor utriusque.
Hic autem quaeritur de hoc quod hic dicitur liber generationis Jesu Christi.
Contrarium enim habetur isa. LIII, 8, ubi dicitur, generationem eius quis enarrabit? sed sensus est, secundum
Hieronymum, quod in Christo est duplex generatio. Scilicet divina, quae enarrari non potest: quia etsi aliquo
modo dicimus filium genitum, modum tamen quo gignitur, nec homo, nec Angelus potest comprehendere. Alia
autem est humana, de qua agit, sed tamen in hac etiam generatione sunt multa difficilia. Et ideo, secundum
Remigium, perpauci sunt qui possint eam enarrare.
Item quaeritur de hoc quod dicit generationis, cum hic plures texantur generationes.
Sed dicendum, quod licet multae enumerentur generationes, omnes tamen introducuntur propter unam, scilicet
propter generationem Christi, de qua inferius: Christi autem generatio sic erat.
Describitur autem ille cuius generatio texitur primo a nomine, cum dicitur Jesu; secundo ab officio, cum dicitur
Christi; tertio ab origine, cum dicitur filii David, filii Abraham.
Quamvis autem fuerint et alii, qui vocati sunt Jesus, sicut Jesus filius Nave, de quo Eccli. XLVI, 1: fortis in bello
Jesus Nave successor Moysi in prophetis, et alius circa aedificationem templi, de quo in Zach. III, 1, isti tamen
fuerunt Jesus nominales et figurales, inquantum scilicet figurabant istum.
Ille Jesus introduxit populum Israel in terram promissionis; sed iste Jesus, idest salvator noster, non in terram
carnalem, sed introducit nos in caelestem; Hebr. XII, 2: ipsum enim habemus auctorem, et consummatorem in
sanguine eius etc..
Et recte dicitur Jesu, quod nomen convenit ei secundum utramque naturam, scilicet divinam et humanam.
Secundum quidem humanam in carne sua passus est, et explevit mysterium nostrae redemptionis: et cum passio
illa non haberet efficaciam nisi ex virtute divinitatis adiunctae, propter hoc dicitur infra: vocabitur nomen eius
Jesus: ipse enim salvum faciet populum suum a peccatis eorum.
Sed quaeritur quare dicit Christi. Nonne suffecisset Jesu? respondeo, hoc ideo factum esse, quia, ut dictum est, et
alii vocati sunt Jesus.
Ab officio autem describit eum, cum dicit Christi, idest uncti.
Nota autem tres unctiones in veteri lege.
Unctus enim est Aaron in sacerdotem, levit.
VIII, 11. Unctus est Saul a Samuele in regem, I Reg. X, 1, et David, I Reg. XVI, 13.
Unctus est et eliseus in prophetam, III reg. XIX, 16. Quia ergo Christus fuit verus sacerdos in Psal. Cix, 4: tu es
sacerdos in aeternum secundum ordinem melchisedech etc., et rex et propheta, ideo dicitur recte Christus,
propter tria officia quae ipse exercuit.
Filii David, filii Abraham. Hic est duplex quaestio, scilicet de numero, et de ordine.
Ad primum, quare istos duos nominavit.
Propter illam rationem quae in prologo dicta est, quod Abraham propheta fuit. Gen. XX, 7 dixit Dominus ad
Abimelech regem Gerarae: redde uxorem viro suo, quia propheta est.
Item fuit sacerdos, genes. XV, 9, dum implevit officium sacerdotis, offerendo scilicet hostiam Domino: sume,
inquit, mihi vaccam triennem etc.. David autem propheta fuit, sicut patet Act. II, 30. Fuit etiam rex, sicut patet II
Reg. II, 4. Quia ergo Christus fuit rex, et propheta, et sacerdos; ideo recte dicitur filius istorum. Si enim solum
Abraham nominasset, non signaretur quod Christus rex fuisset. Item si solum David, non denotaretur in Christo
sacerdotalis dignitas; et ideo utrumque posuit.
Ad secundum dicendum quod, secundum Hieronymum, David praeponitur, et commutatur ordo propter
necessitatem texendi genealogiam; si enim primo diceret filii Abraham, secundo filii David, oporteret secundo
repetere Abraham, ut continuaretur ordo genealogiae.
Secundum Ambrosium autem dicendum, quod David praeponitur ratione dignitatis; ad David enim facta est
repromissio de ipso capite, cum dicitur Ps. Cxxxi, 11: de fructu ventris tui ponam super sedem tuam. Sed ad
Abraham de membris, scilicet de ecclesia; unde genes. XXII, 18: in semine tuo benedicentur omnes gentes
terrae.
Hic notandum, quod multi fuerunt terrores de Christo.
Quidam enim erraverunt circa eius divinitatem, sicut Paulus Samosatenus, Photinus, et Sabellius; quidam circa
humanitatem; et quidam circa utramque. Alii autem erraverunt circa eius personam.
Circa humanitatem eius primus erravit Manichaeus, qui dixit eum non verum corpus, sed phantasticum
accepisse. Contra quod est quod dicit Dominus Luc. Ult., 39: palpate, et videte, quia spiritus carnem et ossa non
habet, sicut me videtis habere. Secundo post eum erravit valentinus, qui dixit eum corpus caeleste secum
attulisse, non de virgine assumpsisse, sed per eam sicut aquam per canale transisse. Sed contra est quod dicitur

3

