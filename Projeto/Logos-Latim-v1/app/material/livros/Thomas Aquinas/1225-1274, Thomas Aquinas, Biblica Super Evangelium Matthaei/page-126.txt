Videbitis carnem Christi visu exteriori, et non considerabitis virtutem eius. Palpavimus sicut caeci parietem, et
quasi absque oculis attrectavimus, etc., Is. LIX, 10.
Sequitur ratio incrassatum est enim cor populi huius etc.. Quia enim de auditu fecerat mentionem, et intelligere
proprie est mentis; ideo cor populi huius, idest mens, incrassatum est, idest excaecatum. Quare? quia sicut ad
visionem corporalem puritas requiritur, sic ad spiritualem. Unde intellectus dicitur vis superior, quoniam maxime
spiritualis. Incrassatur intellectus, quando applicatur grossis et terrenis, sed quando abstrahitur, subtiliatur, sicut
in apostolis; II ad Cor. IV, 18: non contemplantibus nobis quae videntur, sed quae non videntur. Unde isti non
considerabant nisi terrena. Animalis homo non percipit quae sunt spiritus Dei, apostolus I ad Cor. II, 14; Deut.
XXXII, 15: incrassatus, impinguatus, dilatatus, dereliquit Deum factorem suum, et recessit a Deo salutari suo.
Item sciendum quod quando homo audit quae non placent, non potest de facili intelligere: ergo isti male
intelligebant, quia eis non placebant verba sua. Ideo dicitur: et auribus graviter audierunt; Io. VI, 61: durus est
hic sermo, et quis potest hunc audire? et oculos suos clauserunt etc.. Contingit quod aliquis habet oculos, et non
videt, quia claudit oculos: unde ipse sibi facit impedimentum.
Aliqua vero sunt ita occulta, ut nisi multum infigat intuitum, non potest videre; sed si res sit in medio, sicut
paries, non potest homo non videre nisi claudat oculos.
Ideo si Dominus non fecisset miracula aperta, non esset mirum si non crederent; sed apertissima fecit, ideo ipsi
cognoscerent, nisi clauderent oculos; Dan. XIII, 9: declinaverunt oculos suos, ut non viderent caelum etc..
Unde notandum quod in ista obduratione causa per se est homo, Deus vero non indurat nisi in non impartiendo
gratiam. Deus ergo indurat, quia non dat gratiam; sed homo quia imponit sibi impedimentum lumini.
Ideo istis imputatur quod oculos clauserunt.
Ne quando videant oculis. Hic ponitur damnum quod consequuntur. Unde potest intelligi dupliciter. Ita quod ly
ne quando referatur ad totum sequens, ut sit sensus: ita clauserunt oculos, ne quando etc., et hoc modo intelligitur
quod sit ex eorum malitia, quidam enim peccant ex infirmitate, quidam ex industria, sive ex certa malitia. Unde
isti hoc attendentes clauserunt oculos ne intelligant; unde tacita est eorum malitia. Ne convertantur, et sanem eos,
scilicet si convertantur; Ier. III, 14: convertimini, filii revertentes etc.. Et haec expositio est chrysostomi. Et
ponuntur tria: ne videant, ne audiant, ne corde intelligant, et respondent tribus supradictis.
Augustinus aliter exponit dicens ne quando videant, cum modo non videant oculis, et auribus audiant, et corde
intelligant, et convertantur, et sanem eos. Unde dicit Augustinus quod possent haec verba habere duplicem
sensum, quia aliquando ponitur ne quando pro eo quod est ut possit accidere, ut habetur II ad Tim. II, 25: ne
quando det illis Deus poenitentiam ad cognoscendam veritatem. Aliquando vero ponitur pro eo quod est ne
possit contingere, idest hoc contingeret nisi argueremus etc..
Et quid est ergo quod dicit incrassatum est? solvit Augustinus quod aliquando contingit quod homo superbus est,
et videtur ei, quod sit valde bonus; et permittit Dominus cadere in alia peccata ut sanet eum a superbia sua. Tales
sunt praesumptuosi, de quibus Rom. X, 3: ignorantes Dei iustitiam, et suam quaerentes statuere, iustitiae Dei non
sunt subiecti. Quia igitur isti superbi erant, ideo permisi ut excaecarentur, ut videant et audiant, et sanem eos.
Et haec expositio habetur ex littera marci IV, 12. Sed littera ioannis XII, 40 contradicit quia ibi dicit, propterea
non poterant credere, quia Isaias dixit: excaecavit oculos eorum; et induravit cor eorum, ut non videant oculis, et
non intelligant corde, et convertantur, et sanem eos. Non ergo sunt excaecati, ut crederent, sed ut non crederent.
Sed, secundum Augustinum, hic est quaestio gravis, quia si excaecati sunt, ut non credant; ergo non debet eis
imputari.
Solvit Augustinus: possumus dicere, quod hoc quod excaecati sunt, ex praecedentibus peccatis meruerunt. Rom.
I, 21: obscuratum est insipiens cor eorum; dicentes enim se esse sapientes, stulti facti sunt, et sequitur post,
propter quod Deus tradidit eos etc.. Ideo propter peccata induravit, et aures aggravavit, non indurando, sed non
impartiendo gratiam propter peccata eorum.
Et possumus aliter dicere, secundum Augustinum: incrassatum est cor populi huius; ut non videant, et
convertantur, scilicet statim, sed permanentes crucifigant Christum, et post videntes miracula convertantur. Et
dicit Augustinus quod videtur haec sententia extorta, si non videmus ita accidisse de facto.
Aliqui enim non reducuntur ad humilitatem nisi in grave peccatum cadant: sic Dominus istis fecit.
Vestri autem beati oculi qui vident, et aures vestrae quae audiunt etc.. Supra ostendit Dominus miseriam
Iudaeorum qui videntes non videbant, hic ostendit beatitudinem apostolorum qui videbant et audiebant. Et primo
ostendit beatitudinem; secundo signum ostendit, ibi amen quippe dico vobis etc..
Dicit ergo, quod videntes non vident, sed vestri oculi sunt beati. Sed si istud referatur ad oculos exteriores et
aures, ita beatificantur oculi Iudaeorum sicut apostolorum.
Ideo dicit Hieronymus quod oportet intelligere duplices oculos, scilicet exteriores, quibus communiter omnes
viderunt: et de his non loquitur; vel interiores, quibus apostoli soli viderunt. Ad Eph. I, 17: det vobis spiritum
sapientiae et revelationis in agnitione eius illuminatos oculos cordis. Unde similiter et sunt aures quaedam
exteriores, quaedam interiores, de quibus supra: qui habet aures audiendi, audiat. Is. L, 5: Dominus mihi aperuit
aurem, ego autem non contradico, retrorsum non abii.

126

