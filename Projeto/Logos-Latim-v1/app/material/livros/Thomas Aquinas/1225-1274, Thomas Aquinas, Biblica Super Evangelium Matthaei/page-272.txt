Si aliquis nolebat accipere uxorem fratris, quod conspuebant in faciem suam. Item propter contemptum mandati
paterni: sic de maria sorore Moysi. Unde expuebant in faciem eius, quia blasphemum reputabant; is. L, 6: faciem
meam non averti ab increpantibus et conspuentibus in me. Item colaphis caedebant, ad modum ebrii vel stulti; is.
LIII, 3: vidimus eum novissimum virorum, idest ita despectus videbatur ac si esset novissimus omnium virorum.
Alii autem palmas in faciem dederunt, in irreverentiam; Thren. III, V. 30: dabit percutienti se maxillam. Mystice,
secundum Augustinum, adhuc hoc aliqui faciunt: quia spuere in faciem nihil aliud est quam contemnere
praesentiam gratiae Christi; ad Hebr. X, 29: quanto magis putatis maiora mereri supplicia, qui filium Dei
conculcaverit, et sanguinem testamenti pollutum duxerit, in quo sanctificatus est, et spiritui gratiae contumeliam
fecerit? sed proprie colaphizat, qui caput manui supponit: et tales sunt qui magis dignitatem suam inquirunt,
quam Christi honorem. De talibus dicitur quod dilexerunt homines magis tenebras quam lucem. Illi autem qui
faciem percutiunt, sunt illi qui quodammodo praesentiam eius demoliri contendunt, ut sunt Iudaei.
De his Is. XXX, 11: cesset a facie nostra sanctus Israel.
Tunc improperia ingerunt verbo prophetiza nobis, Christe: quis est qui te percussit? et hoc dicebant illudendo,
quia nullus eorum pro propheta eum habebat; et non erat necessarium: infamia enim eorum manifesta erat. Unde
hoc noluit dicere; iob XVI, V. 11: et exprobrantes percusserunt maxillam meam.
Petrus autem sedebat foris. Hic agitur de negatione Petri. Lucas XXII, 55 autem alio ordine refert, quia primo
ponit negationem Petri, quam illusionem Christi; Matthaeus autem e contrario. Et non est contrarietas, quia dum
illuderetur, simul factum est; ideo non refert si ante vel post ponatur.
Et notandum quod cum ducebatur, non negat; sed quando illuditur, negat, ad significandum quod quidam magis
timent opprobria quam verbera, contra illud Is. LI, 7: nolite timere opprobria hominum et blasphemias eorum
nolite metuere.
Et circa hoc primo ponitur negatio; secundo poenitentia Petri et continuo gallus cantavit; et recordatus est Petrus
verbi Jesu.
Prima dividitur in tres, secundum tres negationes.
Secunda ibi exeunte autem illo ianuam etc.; tertia ibi et post pusillum accesserunt qui stabant etc..
Et primo ponitur locus, secundo occasio, tertio negatio.
Dicit ergo Petrus autem sedebat foris, scilicet extra locum ubi Christus patiebatur: illi enim qui a Christo se
elongant, cito confunduntur; Ier. XVII, 13: Domine, omnes qui te derelinquunt, confundentur. E contrario in ps.
XXXIII, 6: accedite ad eum, et illuminamini et facies vestrae non confundentur. Qui enim est extra passionem
Christi, de facili labitur.
Tunc ponitur excitativum ad denegandum et accessit ad eum una ancilla dicens: et tu cum Jesu Galilaeo eras. Et
convenit casus Petri casui primi hominis; Eccli. XXV, 33: a muliere initium peccati. Sic Petrus ad vocem
mulieris Christum negavit; in quo Dominus praesumptionem eius humiliare voluit, quia non ad vocem viri, sed
mulieris. Et tu cum Jesu Nazareno eras. Hoc solebat ei esse gloriosum, sed modo est ei terribile, et ideo negavit
at ille negavit coram omnibus dicens: nescio quid dicis.
Si volumus aggravare culpam Petri, possumus aggravare ex tribus. Aggravatur, quia statim ad modicum terrorem
negavit; Lev. XXVI, V. 36: terrebit eos sonitus folii volantis. Item quia non erubuit coram omnibus. Item ex
mendacio, quia dixit nescio quid dicis, et non novi hominem; contra illud Eccli. IV, 24: ne confundaris dicere
verum.
Exeunte autem illo ianuam, vidit eum alia ancilla et ait his qui erant ibi: et hic erat cum Jesu Nazareno. Et iterum
negavit.
Hic ponitur secunda negatio. Et primo tangitur locus; secundo incitativum; tertio negatio.
Quantum ad historiam, secundum marcum XIV, 66 post primam negationem gallus cantavit, et tunc exivit
ianuam, et vidit eum ancilla, et negavit. Sed videtur contrarius aliis, quia videntur alii dicere quod sedentes
dixerunt; et Lucas XXII, 55 dicit quod unus de sedentibus. Quid ergo hic dicitur quod ancilla? notandum,
secundum Augustinum, quod quando negaverat, exivit: et dum esset in exeundo, dixit ei ancilla etc.; et tunc
negavit; quod audiens Petrus reversus est intus. Tunc illi qui audierant ab ancilla, petierunt idem.
Et potest esse quod unus, qui cognoscebat eum, magis urgebat eum. Et iterum cum iuramento negavit, quia non
novi hominem; contra illud Eccli. XXIII, 9: iurationi ne assuescat os tuum.
Tunc sequitur tertia negatio. Et primo describitur tempus; secundo incitativum; tertio negatio. Dicit ergo et post
pusillum.
Lucas dicit quod facto intervallo quasi unius horae. Et hoc procurabat diabolus, ut respirationem non haberet.
Unde dicunt ei et tu ex illis es; et hoc probant nam et loquela tua manifestum te facit.
Sed constat quod omnes Iudaei erant; quomodo ergo dicit nam et loquela tua manifestum te facit? solvit
Hieronymus quod in eadem lingua saepe diversa locutio fit, sicut patet in francia, et Picardia, et burgundia, et
tamen una loquela est. Sic Galilaei aliquam differentiam habebant a ierosolymitanis.
Sic et cuilibet potest dici: nam et loquela tua manifestum te facit; quia, ut dicitur Lc. VI, 45, ex abundantia cordis
os loquitur; quia cum homo est carnalis, cito prorumpit in verba carnalia; cum spiritualis, in verba spiritualia.
Tunc coepit detestari et iurare etc.. Aliqui sunt qui volunt excusare Petrum, quod non peccavit; unde cum dixit
non novi hominem, verum est hominem, sed hominem et Deum. Et hoc non est bonum, quia imponit mendacium
272

