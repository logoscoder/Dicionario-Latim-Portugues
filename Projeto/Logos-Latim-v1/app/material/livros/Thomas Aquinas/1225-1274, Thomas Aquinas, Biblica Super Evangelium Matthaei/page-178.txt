Dicit ergo et factum est, quia dictum eius est factum. Ipse enim dixit, et facta sunt: ipse mandavit, et creata sunt,
ps.
XXXII, 9. Cum consummasset sermones istos, scilicet de vitando scandalum, migravit a Galilaea in fines
Iudaeae trans iordanem. Iudaea aliquando sumitur pro tota terra, quam habitant Iudaei: aliquando pro terra, quae
in dotem tribus Iudae cessit, et sic dividitur contra alias, et sic hic accipitur. Oportebat enim transire per
Iudaeam, qui volebat ire in ierusalem, quae erat in tribu beniamin in finibus Iudaeae.
Sed quare migravit a Galilaea? propter tria. Ut daret praedicatoribus exemplum, quod non est solum in uno loco
praedicandum, sed in multis; unde Lc. IV, 43: quia aliis civitatibus oportet me evangelizare regnum Dei. Item
quia iam imminebat tempus passionis, ideo accedere volebat ad locum ubi pati debebat. Ad Eph. V, 2: tradidit
semetipsum pro nobis oblationem et hostiam Deo in odorem suavitatis etc.. Vel voluit redire ad Iudaeos, ut
significaret quod in fine convertetur ad convertendum Iudaeos.
Et secutae sunt eum turbae. Signum est devotionis turbarum, quia secutae sunt eum, sicut filii patrem
peregrinantem.
Io. X, 27: oves meae vocem meam audiunt et curavit eos. Osee I, 2: percutiet et sanabit nos. Aliquando Dominus
curabat, aliquando signa faciebat. Signa ut confortaret, in act. I, 1: coepit Jesus facere et docere.
Posset aliquis credere, quia transivit ad Iudaeos, quod dereliquerit gentes; ideo ad designandum, quod non
dereliquit, dicit secutae sunt eum turbae, idest ad salutem, quia cum essent oleaster, inserti sunt et facti sunt
olivae, ad Rom. XI, 17. Vel quod sunt secutae trans iordanem, significatur quod per baptismum peccata
remittuntur.
Et accesserunt ad eum Pharisaei tentantes. Et in hoc reprehenduntur: quia cum turbae sequerentur, Pharisaei
insidiabantur.
Ier. V, 5: ibo ad optimates, et loquar eis.
Unde accesserunt dicentes si licet homini dimittere uxorem suam quacumque ex causa? apparet in istis primo
malitiosa astutia, quia venerunt ad Christum, ut Christo calumniam inferrent; quia aut diceret quod esset
dimittenda, aut non. Si diceret quod sic, videretur sibi contrarius, quia ipse erat praedicator castitatis.
Si diceret quod non, accusabimus eum, quia hoc est contra Moysen legislatorem. Sicut dicit chrysostomus,
arguuntur, de incontinentia, quia si aliquis libenter audiat loqui de separatione uxori incontinens est. Unde quia
isti de divortio loquebantur, ostendebant se incontinentes. Dominus dederat causam propter quam dimitteretur,
scilicet propter turpitudinem; sed isti non solum ex hac causa petebant, sed utrum ex quacumque causa. Unde
volebant habere potestatem liberam dimittendi uxorem.
Ideo sequitur responsio qui respondens ait eis. Dominus dat optimum modum respondendi: quia quando quaerit
aliquis ut addiscat, statim dicenda est veritas; sed ei qui quaerit ut calumnietur, non statim dicenda est veritas,
sed primo dicenda sunt aliqua quae negari non possunt. Ideo primo Dominus interrogat de lege; unde primo
assumit verba Scripturae; secundo dicit, quomodo ad propositum facit; tertio principale propositum concludit.
Et circa primum tria facit.
Primo ostendit societatem maris et foeminae, quam Deus instituit; secundo affectum quem indidit; tertio modum
quo coniunxit.
Intendit probare quod coniunctio maris et foeminae est a Deo instituta. Non legistis quod qui fecit hominem, ab
initio masculum et foeminam fecit eos? hoc enim legitur Gen. I, 27: et creavit Deus hominem ad imaginem et
similitudinem suam. Non est hoc intelligendum, ut aliqui intellexerunt quod primo fecerit hominem masculum,
et post foeminam, et post separavit eos; sed primo fecit unum hominem, et in illo fecit unde fieret mulier.
Sed quare voluit Dominus sic fieri, scilicet ex viro et muliere multitudinem hominum? respondeo, ut significatur
quod forma matrimonii ex Deo esset. Item ut magis se diligerent.
Sed tunc quaerit chrysostomus, quare non semper sic facit, ut simul nascatur vir et mulier.
Respondet, quia si ita esset, videretur necessitas utendi matrimonio. Et quia Dominus vult esse licitum uti
matrimonio, vel non uti, et non esse necessarium, primo creavit masculum et foeminam, ad significandum quod
licitum erat matrimonium; post, vero ut sine muliere nasceretur masculus, et e converso, ut liberam habeant
facultatem et utendi matrimonio, et non utendi.
Secundum hoc excluditur duplex error. Quidam enim dicebant matrimonium non esse a Deo: et hoc excludit,
quia si masculum et foeminam fecit eos, et constat quod nihil frustra fecit: ergo nec aliquid horum, et non nisi ad
societatem matrimonii.
Alii dixerunt quod si non peccasset homo, Deus foeminam non fecisset, immo alio modo multiplicarentur
homines; sed hoc nihil est, quia ante peccatum creati sunt. Et singulariter dicit masculum et foeminam, ut unus
unam habeat.
Propter quod relinquit homo patrem et matrem. Hic ponitur quem affectum indidit. Et dixit. Quis dixit? ille qui
fecit. Sed hoc non videtur, quia videtur quod Adam dixerit.
Augustinus dicit quod immisit Dominus soporem in Adam, et tulit unam de costis eius.
Sopor iste fuit extasis; unde ibi revelavit multa bona; unde Dominus ei revelavit etiam quod hic dicitur; unde
supra X, 20 dictum est: non enim vos estis qui loquimini, sed spiritus patris vestri qui loquitur in vobis.

178

