Etiam sancti viri hic elevati a mundo, quia tamen in mundo cum aliis conversantur, debent pacem requirere
Babylonis, ut habetur baruch I, 10 ss.. Et hoc est quod omnia quae sunt carnis, quae sunt mundi, vel hominum
cum quibus conversantur, reddant Deo.
Sequitur effectus et audientes mirati sunt, et relicto eo abierunt. Mirum fuit, quia statim, sapientia sua visa,
debuissent esse conversi; sed non potuerunt capere, et recesserunt; Ps. Cxxxviii, 6: mirabilis facta est scientia tua
ex me, confortata est, et non potero ad eam.
|#3 Lectio 3
In illo die. Hic ponitur secunda interrogatio, et tria facit.
Primo ponitur interrogatio; secundo responsio; tertio effectus.
Secunda ibi respondens autem Jesus etc.; tertia ibi et audientes turbae mirabantur.
Circa primum primo ponitur dispositio et conditio interrogantis; secundo interrogatio.
Dicit ergo in die illo. Et quare in die illo? non sine ratione, quia cum viderunt illos confusos, non sine
praesumptione quaesierunt eum. Sed, secundum chrysostomum, concordati erant ad invicem quod caperent eum
in sermone, et quilibet volebat honorem victoriae: ideo illis confusis isti accedere voluerunt; iob XIX, 12:
venerunt latrones eius, et fecerunt sibi viam per me.
Duae enim erant sectae: Pharisaei, idest divisi, et sadducaei, idest iusti. Et hi errabant in dogmatibus, quia non
recipiebant prophetias, nec credebant resurrectionem. Item credebant quod mortuo corpore totus homo
moreretur: et hoc est quod dicit qui dicunt non esse resurrectionem.
Sequitur interrogatio. Et primo ponit legem; secundo casum; tertio interrogationem.
Dicunt ergo et interrogaverunt eum dicentes: magister, Moyses dicit: si quis mortuus fuerit non habens filium
etc..
Deut. XXV, 5 s.. Quae fuit causa legis? populus carnalis fuit. Unde nil nisi temporalia quaerebat. Lex ergo illa
promisit.
Manifestum enim est, quod homo non potest durare in se, ideo consolatio est ei quod maneat in suo simili,
scilicet in filio; et hoc natura desiderat, ut quod non potest in se salvari, salvetur in suo simili. Unde contingebat
quod aliquis sine filio moreretur, ideo subvenit huic casui Moyses secundum hanc legem, ut frater suus haberet
uxorem suam.
Nec ponebatur extraneus, qui nihil pertineret ad eum; item non haberet tantam curam de domo et familia sicut
frater: et hoc est quod dicit et suscitaret semen fratri suo, idest generet filium qui habeat haereditatem illius.
Posita lege, ponunt casum erant apud nos septem fratres, et primus, uxore ducta, defunctus est, et non habens
semen reliquit uxorem suam fratri suo etc.. Potest esse quod talis casus accidit, vel quod ipsi confinxerunt.
Tamen secundum Augustinum per septem fratres homines mali signantur, qui in septem aetatibus moriuntur sine
fructu.
Apost. Rom. VI, 21: quem fructum habetis (vel habuistis) in his, in quibus nunc erubescitis? ista mulier est
mundana conversatio; Ps. Ci, 27: ipsi peribunt, tu autem permanebis, et omnes sicut vestimentum veterascent.
Unde quaerunt: omnes mortui sunt, et omnes eam habuerunt: cuius uxor erit in resurrectione, quia omnium esse
non poterit? ista opinio non est bona, et est contra Pharisaeos, quia credebant quod resurrectio debet esse
quantum ad hanc vitam, quod quisque rehabeat uxorem suam et possessionem suam etc.. Unde dicunt cuius erit
uxor? quia non potest esse uxor omnium. Ista opinio reprobatur in iob VII, 10: non revertetur in domum suam.
Unde non resurget ad eumdem modum vivendi.
Sequitur responsio. Et primo ostendit errorem et causam; secundo insinuat veritatem.
Unde dicit respondens Jesus ait: erratis, idest erroneam opinionem habetis; Sap. II, 21: cogitaverunt, et
erraverunt; excaecavit enim eos malitia eorum.
Et quae est causa erroris? nescientes Scripturas.
Unde non meditabantur in mandatis Dei; Ps. Cxviii, 100: super senes intellexi, quia mandata tua quaesivi. Unde
qui meditatur in mandatis Dei, potest vitare errores; unde Io. V, 39: scrutamini Scripturas. Isti autem non
scrutabantur, ideo errabant, sicut faciunt aliqui qui male intelligunt. Item aliqui nescientes virtutem Dei, volentes
virtutem Dei metiri secundum inferiora; ad Rom. I, 20: invisibilia Dei a creatura mundi per ea quae facta sunt
intellecta conspiciuntur.
In resurrectione neque nubent, neque nubentur. Manifestat propositum. Et quia duo dixerat, scilicet quod
nesciebant Scripturas, nec virtutem Dei, ideo primo declarat quod virtutem Dei ignorabant; secundo quod
Scripturas.
Et cum primo dixerit de Scripturis, quare hoc secundo declaratur? chrysostomus respondet, quia cum aliquis
disputat cum aliquo qui errat ex malitia, primo debet allegare auctoritatem; quando cum eo qui ex ignorantia,
primo debet proponere rationem, et post auctoritatem. Sic facit Dominus.
Primo rationem proponit; unde dicit in resurrectione neque nubent, neque nubentur. Primum, secundum litteram,
verum est. Neque nubent etc., quia tunc non erit necessarium sicut nunc est. Hieronymus: aliter accipitur nubere
secundum Latinum, aliter secundum Graecum, quia proprie nubere secundum Latinum mulierum est: unde

209

