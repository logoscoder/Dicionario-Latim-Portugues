Sequitur executio. Et primo ponitur praeceptum; secundo executio.
Propter iusiurandum, et propter simul discumbentes.
In hoc stultus fuit, quia de re inhonesta non est timendum iuramentum, quia eo quod iuro, sum periurus; Ier. IV,
2: iurabitis in iudicio (scilicet cum discretione), in iustitia et veritate. Item si iurasset, quod in semet faceret,
intelligi debebat in honestis.
Unde quod in se facere non debuit, alii nec praecipere debuit; Zac. VIII, 17: iuramentum mendax ne diligatis. Et
propter simul discumbentes, ut omnes faceret homicidii participes, omnes enim rogabant pro puella.
Iussit dari.
Misitque et decollavit ioannem.
Hic ponitur executio. Hic adimpletur quod dixerat: illum oportet crescere, me autem minorari, quia Christus in
cruce extensus, iste decollatus. Item decollatio ioannis signum fuit, quod auctoritate legis debebant amittere
Christum et legem.
Consequenter ponuntur subsequentia decollationis. Et primo ponitur redditio promissi; secundo sepultura.
Dicit ergo et allatum est caput eius in disco. Et in hoc reprehensibilis fuit Herodes, quia crudelitatem exercuit
inter voluptates: unde dicitur quod quidam balivus amabat quamdam meretriculam, et cum esset in gremio, dixit
illa quod numquam vidit hominem interfici. Et cum esset in prandio, fecit adduci quemdam morte dignum, et
fecit coram illa decollari: quod sciverunt Romani, et exul factus est a Roma. Sic iste etiam missus fuit in exilium.
Et accedentes discipuli eius tulerunt corpus eius, et sepelierunt illud. Hic agitur de sepultura ioannis, et
computatur inter opera misericordiae; et tamen videtur quod misericordia ad mortuum non pertineat, quia si ad
eum pertineat, videtur quod non sit verum quod dicit Dominus: nolite timere eos qui occidunt corpus.
Quare ergo computatur inter opera misericordiae? dicendum, quod etsi non serviatur ei secundum effectum,
quem modo habet, servitur tamen ei secundum affectum, quem modo habet cum mortuo.
Unde tulerunt corpus eius, et sepelierunt; dicitur quod apud Sebastem, cum sit ibi prope. Post videns Iulianus
apostata multos venientes ad eius reliquias, fecit eum comburi, excepto capite.
Et venientes nuntiaverunt Jesu. Unde discipuli ioannis, qui primo calumniabantur Jesum, ioanne mortuo,
redierunt ad Jesum, et fuerunt ei familiares: sic aliqui in tempore tribulationis convertuntur ad Christum; Osee
VI, 1: in tribulatione sua mane consurgent ad me.
Et cum audisset Jesus secessit in navicula in locum desertum seorsum. Supra posita est opinio Herodis de
Christo, et occasione huius introducta est narratio de ioanne; nunc autem ostenditur opinio Herodis esse falsa.
Duo dixerat: quia Christus erat ioannes quem occiderat, item quod resurgens virtutes operabatur.
Dicit ergo quod cum audisset Jesus, secessit inde in navicula etc..
Quare secessit? assignat quatuor rationes Hieronymus. Prima, ut parceret inimicis suis, ne ex homicidio in
homicidium ruerent; Osee IV, 2: sanguis sanguinem tetigit.
Item, ut passionem differret; unde ipse dicit Io. VII, 6: tempus meum nondum advenit.
Item, ut nobis exemplum daret ne nos ingeramus passionibus: non enim est virtus se passionibus ingerere, sed
praesumptio. Unde supra X, 33: si persecuti fuerint vos in una civitate, fugite in aliam. Item, ut ostenderet quanta
devotione audiebant turbae verbum Dei, quia etiam in periculo sequebantur eum; Deut. XIII, 3: tentat vos
Dominus Deus vester, ut palam sciat utrum diligatis eum.
Item notandum, quod quatuor ponit quae turbam debeant retrahere a sequela Christi. Primum est, quod secessit
in navicula, item quod in locum desertum, item quod non erant ibi aliqua nemora, quia erat desertum, item non
iuxta viam, ad quam homines libenter se divertunt; sed iste secessit seorsum. Hoc autem fecit ut magis devotio
turbae sit approbanda. Item chrysostomus dicit quod secessit ut hominem approbaret; ideo noluit secedere nisi
nuntiata morte ioannis.
Sequitur et cum audissent turbae etc.. Hic agitur de mirabilibus. Et primo tangitur devotio turbarum; secundo
tanguntur mirabilia.
Dicit ergo et cum audissent turbae, secutae sunt eum pedestres de civitatibus; ubi tangitur devotio turbarum et
pauperum hominum, qui devotionis causa Dominum sequuntur.
Osee VI, 1: in tribulatione sua mane consurgent ad me.
Et exiens vidit turbam multam etc.. Hic tangit mirabilia quae operatus est Dominus exiens de deserto: et recte,
quia dum in caelis erat, non quaerebant eum turbae; io. XVI, 28: exivi a patre, et veni in mundum.
Vidit turbam. Unde excitatur ad misericordiam; unde sequitur et misertus est eis; unde statim fecit eis
misericordiam: ps.
Lxxxv, 15: miserator et misericors Dominus, patiens, et multae misericordiae, et verax.
Sequitur effectus huius misericordiae et curavit languidos eorum, scilicet gratis, et non rogatus. Ps. Cvi, 20: misit
verbum suum, et sanavit eos.
|#2 Lectio 2
Postquam exclusit Herodis opinionem, hic tangit doctrinae Christi virtutem. Triplex enim est virtus eius: reficit,
liberat et infirmos sanat.

140

