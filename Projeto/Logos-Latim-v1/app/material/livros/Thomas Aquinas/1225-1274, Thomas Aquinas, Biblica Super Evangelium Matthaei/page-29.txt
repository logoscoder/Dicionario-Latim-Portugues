Quantum ad multitudinem, ut unum quaereret, omnes occidit. Unde dicitur et mittens occidit omnes pueros. Et
nota quod dicit Augustinus quod iste numquam profuisset tantum obsequio, quantum profuit odio.
Sed quaeritur, cum non habuerint liberum arbitrium, quomodo dicti sunt mori pro Christo.
Sed, sicut dicitur Io. III, 17, non misit Deus filium suum in mundum, ut iudicet mundum, sed ut salvetur mundus
per ipsum. Numquam enim Deus permisisset eos occidi, nisi fuisset eis utile. Unde dicit Augustinus quod idem
est dubitare utrum profuerit illis ista occisio, quod est dubitare utrum pueris prosit baptismus: passi sunt enim ut
martyres et Christum moriendo confessi sunt, quamvis non loquendo. Apoc. VI, 9: vidi subtus altare animas
interfectorum propter verbum Dei.
Secunda crudelitas est, quia occidit in omnibus finibus, timebat enim ne fugeret, scilicet ad aliquam civitatem. Et
contigit ei sicut bestiae vulneratae, quae non attendit quem vulnerare debeat; Prov. XXVIII, V. 15: leo rugiens, et
ursus esuriens, princeps impius super populum pauperem.
Tertia quantum ad tempus. Unde a bimatu, idest duorum annorum.
Et nota quod Augustinus dicit quod illo anno, quo Christus natus est, innocentes sunt occisi.
Sed quare dicit a bimatu et infra? dicunt quidam quod stella apparuit per duos annos ante; unde Herodes
dubitabat utrum a tempore stellae natus fuisset. Et ideo dicit secundum tempus quod exquisierat a magis.
Alii autem dicunt quod isti non sunt occisi eodem anno, sed post duos annos.
Sed quare tantum distulit? triplex ratio redditur a diversis. Una est, quia a principio putabat quod magi fuissent
decepti et quod nihil invenissent, sed postquam audivit multa verba de Christo a zacharia et simeone et Anna,
tunc motus fuit ad quaerendum.
Alii dicunt quod hoc fecit ex cautela: timebat enim ne puerum, quem quaerebat, parentes occultassent. Unde
primo voluit eos assecurare. Alii quod occupatione impeditus, quia misit post magos usque ad tharsum ciliciae et
fecit incendi naves eorum.
Item fuit occupatus, quia citatus fuit Romae accusatus a filiis. Et sic post reversionem incepit saevire.
Et dicit et infra etc., quia cogitavit illum esse tantae potentiae, quod posset commutare faciem suam.
Per istam occisionem significatur occisio martyrum, quia pueri per humilitatem et innocentiam, infra XIX, 14:
sinite parvulos, et nolite eos prohibere ad me venire; item infra XVIII, 3: nisi conversi fueritis, et efficiamini
sicut parvuli, non intrabitis in regnum caelorum.
In bethlehem, et in omnibus finibus eius; quia per totum mundum occiduntur: Act. I, V. 8: eritis mihi testes,
scilicet moriendo.
Duo anni sunt duplex caritas, Dei et proximi, quia fides sine operibus mortua est, iac. II, 20.
Et nota quod nato Christo, statim persecutio saevit, quia statim quando quis convertitur ad Christum, incipit
tentari. Eccli. II, V. 1: fili, accedens ad servitutem Dei, sta in iustitia et in timore, et praepara animam tuam ad
tentationem.
Tunc impletum est quod dictum est per ieremiam prophetam. Posita occisione puerorum, hic more suo
evangelista prophetiam annuntiantem ponit, quae est ier. XXXI, 15: vox in Rama audita est, lamentationis, luctus
et fletus, Rachel plorantis filios suos, et nolentis consolari super eis, quia non sunt.
Et notandum quod, sicut dicit Hieronymus, ubicumque per apostolos et evangelistas introducitur aliqua
auctoritas veteris testamenti, non oportet introducere verbum ex verbo semper, sed sicut dedit eis spiritus
sanctus, aliquando sensum ex sensu in usu nostro. Ita habemus Ier. XXXI, 15: vox in excelsis audita est
lamentationis, luctus et fletus, Rachel plorantis filios suos, et nolentis consolari super eis, quia non sunt. Et
sensus idem est.
Et considerandum quod, quantum ad hanc auctoritatem pertinet, ista est una de illis quae introducuntur in
evangelio, quae tamen sensum litteralem habet, qui est figura eius, quod fuit in novo testamento.
Unde ad intellectum eius consideranda est quaedam historia, quae legitur iudicum XIX ubi dicitur quod propter
peccatum commissum circa uxorem Levitae fere tota tribus beniamin extincta est; et dicitur quod ibi fuit
maximus planctus, ita quod fuit auditus de gabaa usque in Rama longe a bethlehem per duodecim miliaria. Hoc
dicitur Rachel plorare, quia mater fuit beniamin; et est locutio figurativa, scilicet ad exprimendum magnitudinem
doloris. Sed haec est prophetia de praeterito.
Alio modo est de futuro dupliciter.
Quia uno modo potest referri ad captivitatem Israel, qui quando in captivitatem ducebantur, dicuntur in via iuxta
bethlehem plorasse; et tunc dicitur Rachel plorasse, quia sepulta erat ibi, Gen. XXXV, 19. Et dicitur hoc eodem
modo loquendi quo locus dicitur plorare mala quae in loco accidunt. Vult ergo dicere propheta quod sicut
maximus dolor et luctus fuit, quando extincta est tribus beniamin, ita futurus est maximus alius tempore
captivitatis.
Tertio modo exponitur sic. Evangelista assumit factum de occisione innocentum et exaggerat istum dolorem
quadrupliciter.
Ex diffusione doloris, ex multitudine doloris, ex materia, et inconsolabilitate.
Dicit ergo: vox in Rama. Quaedam civitas est in tribu beniamin, iosue XVIII, 25, et potest accipi pro civitate
Liae. Hic autem accipitur pro excelso; et potest dupliciter exponi.

29

