Unde si quod accipis communicas, totidem lucraris. Unde dicit quod superlucratus est alia quinque; quia vix est
quod aliquis conferat ad aliquem id quod non habet. I ad Cor. XI, 23: ego enim accepi a Domino quod et tradidi
vobis. In eo autem quod habet, in eo proficit. Apostolus: gratia eius in me vacua non fuit.
Secundum Hilarium ille lucratur quinque, qui proficit in quinque libris Moysi, ut Christum lucretur.
Similiter qui duo acceperat, scilicet qui proficit intellectu et operatione, lucratus est alia duo, idest
praemiationem quoad utrumque. Vel duo, quia non solum proficit praedicando viris, sed etiam mulieribus,
secundum Gregorium. Secundum Origenem, quod illud quod acceperat secundum rationem naturalium, ad
intellectum referat.
Qui autem unum acceperat abiens fodit in terram etc..
Quid autem est fodere in terram? tripliciter exponitur secundum Gregorium. Ille thesaurum abscondit, qui donum
acceptum abscondit in peccatis carnis, vel temporalibus: unde qui potest in temporalibus proficere, et convertit se
ad terrena, abscondit pecuniam Domini sui in terra. De talibus dicitur in ps.
XVI, 11: oculos suos statuerunt declinare in terram.
Secundum Origenem habet aliquis donum intellectus, et tamen vult religiose vivere, et sibi solum vivere, cum
tamen multis possit proficere; iste abscondit in terra; Tob. XII, 7: opera Dei revelare et confiteri honorificum est.
Talis enim pecunia est ad multiplicandum, non abscondendum. Hilarius: qui sunt qui recipiunt unum? Iudaei, qui
puram litteram recipiunt. Isti abscondunt pecuniam in terra, idest in carne Christi, qui propter carnem non
possunt credere ipsum esse Deum. Unde Apost., I Cor. I, 23: nos autem praedicamus Christum Jesum, Iudaeis
quidem scandalum, gentibus autem stultitiam.
Post multum vero temporis venit Dominus servorum illorum. Hic agitur de iudicio. Et primo ponitur ratio
adventus iudicis; secundo de iudicio, ibi et posuit rationem cum eis.
Notandum quod de operibus et donis debemus Deo reddere rationem; supra XII, 36: de omni verbo, quod locuti
fueritis, oportebit reddere rationem. Et supra XVIII, 23: simile est regnum caelorum homini, qui voluit ponere
rationem cum servis suis.
Et primo ponitur in speciali et posuit rationem cum eis, quia quilibet tenetur reddere rationem primo in sua
morte, secundo in die iudicii, quando oportebit nos adstare ante tribunal Christi.
Cum ergo dicit post multum vero temporis venit Dominus, potest referri ad utrumque. Si enim ad diem iudicii,
datur intelligi quod magna est mora inter adventum Christi et diem iudicii; contra illud quod crediderunt quidam
tempore apostoli; unde II ad Thess. II, 2: non terreamini quasi instet dies Domini. Sed si ad diem mortis, dicit
Origenes: consideretis quod vix fuerit aliquis utilis in ecclesia, qui parum vixerit. Et hoc probat de Petro cui dixit
Dominus, Io. XXI, V. 18: cum autem senueris, extendes manum tuam, et alius te cinget. Item de Paulo, qui
adolescens fuit in sui conversione, et post factus est senex; unde ad Philemonem V. 9: ut Paulus senex etc.. Unde
cum dicitur post multum vero temporis, datur intelligi quod dat Dominus longum spatium ad bene agendum: et
de hoc intelligitur quod dicitur prov. III, 2: longitudinem dierum, et annos vitae, et pacem apponet tibi.
Et accedens qui quinque talenta acceperat, obtulit alia quinque etc.. Hic agitur de tribus servis. Et primo de
primo; secundo de secundo; tertio de tertio.
In primo duo facit.
Primo ponitur ratio reddita; secundo remuneratio debita ibi ait illi Dominus eius etc..
Ex parte istius primo ponit securitatem, fidelitatem, humilitatem et strenuitatem, sive sollicitudinem.
Securitatem tangit, quia non expectavit quod Dominus vocaret eum, sed ingessit se; unde dicit accedens. Hanc
securitatem habebat Paulus per sanguinem Christi; ad Hebr. X, 19: habentes fiduciam in introitu sanctorum in
sanguine Christi; II Cor. III, 12: habentes talem spem, multa fiducia utimur.
Item notatur fidelitas, quia et obtulit alia quinque. Infidelis quidem esset, qui de bonis Domini sui aliquid sibi
attribueret: unde iste totum obtulit Domino. Si ergo feceris aliquod bonum, si aliquem convertisti, et tibi
attribuis, non Deo, non es fidelis; I Paral. XXIX, 14: tua sunt omnia, et quae de manu tua accepimus, dedimus
tibi.
Item notatur humilitas confessionis doni, quia cognoscebat ab eo recepisse; I Cor. IV, V. 7: quid habes quod non
accepisti? unde iste confitetur donum dicens: Domine, quinque talenta tradidisti mihi etc..
Item tangit strenuitatem sive sollicitudinem: ecce alia quinque superlucratus sum. Unde bene dicebat cum
apostolo: gratia Dei in me vacua non fuit.
Sequitur remuneratio debita: et in ista facit quatuor. Quia primo ponitur congratulatio; secundo commendatio
meritorum; tertio aequalitas iudicii; quarto magnitudo praemii.
Congratulatio tangitur, cum dicit ait illi Dominus eius: euge, serve bone et fidelis etc..
Unde dicitur Is. Lxii, 5: ecce gaudebit sponsus super sponsam, et gaudebit super te Dominus tuus. Unde exultanti
animo recipit eum, cum dicit euge. Euge vox est exultationis.
Sequitur commendatio. Et primo commendat de humilitate, cum dicit serve, quia recognoscebat se esse servum
eius; Lc. XVII, 10: cum omnia bene feceritis, dicite: servi inutiles sumus. Item commendat eum de bonitate per
hoc quod dicit bone; quia proprie bonum est diffusivum sui; unde bonus multiplicavit bonitatem. Item a
fidelitate, quia non sibi retinuit, sed Domino obtulit; unde dicitur et fidelis; I Cor. IV, 2: iam quaeritur inter
dispensatores, ut fidelis quis inveniatur.
242

