Consequenter agitur de baptismo: unde dicitur tunc exibant: et tangit tria. Primo quomodo visitabatur a turbis;
secundo quomodo turbae baptizabantur; et tertio quomodo confitebantur peccata sua.
Et quantum ad primum sciendum, quod tria sunt quae invitabant homines ad exeundum ad ioannem. Primo nova
praedicatio.
Numquam audiverant fieri mentionem de regno caelorum, et ideo mirabantur; iob XXXVIII, 33: numquid nosti
ordinem caeli, et pones rationem eius in terra? ioannes primo docuit quod ratio regni caelorum non esset
ponenda in terra. Secundo propter vitam.
Unde dicit tunc exibant, videntes scilicet vitam ipsius; Iac. II, 18: ostende mihi fidem tuam sine operibus, et ego
ostendam tibi ex operibus fidem meam etc.. Tertio, quia Iudaea privata erat instructione prophetarum.
Ps. Lxxiii, 9: signa nostra non vidimus, iam non est propheta.
Et ideo exibant a Iudaea ad videndum; et hoc est tunc exibant... Et baptizabantur ab eo in iordane.
Sed quare in iordane? quia in iordane primo fuit praefiguratus baptismus. IV reg. II, 8-11, ubi dicitur de eliseo
quod transivit per iordanem, et elias raptus est in caelum.
Item ibi fuit mundatus Naaman leprosus, qui significat mundatum a peccatis in baptismo. Item quia ipsa
interpretatio convenit baptismo; interpretatur enim descensus; et significat humilitatem, quam homo debet habere
in baptismo; I Petr. II, 2: quasi modo geniti infantes, rationabile, et sine dolo, lac concupiscite.
Tertium ponitur ibi confitentes peccata sua. Causa quare confessio est inducta, supra est ostensa, quia de
necessitate salutis; Iac. V, 16: confitemini alterutrum peccata vestra. Et dicit Glossa, quod ideo inducta est, ut
homo habeat erubescentiam. Sed sciendum quod erubescentia est causa concomitans, sed principalis est propter
virtutem clavium: nullus enim posset ligare, vel solvere, nisi sciret quid ligandum, vel solvendum esset. Unde
sicut nullus potest amovere necessitatem clavium, ita nullus posset amovere confessionem vocalem.
Sed quaeritur, an accedens ad baptismum confiteri teneatur. Videtur quod non indigeat virtute clavium, cum
omnia dimittantur peccata in baptismo.
Sed dicendum, quod tenetur saltem in generali; et hoc facit quando abrenuntiat Satanae, et omnibus pompis eius:
in hoc enim profitetur se esse Satanae obligatum.
Videns autem multos. Ostenso quod multi a ioanne baptizabantur, hic agit de instructione eorum.
Et circa hoc duo facit: primo ponuntur qui sunt qui instruantur; secundo ponitur eorum instructio, ibi quis
demonstravit vobis fugere a ventura ira? dicit ergo videns autem multos Pharisaeorum et sadducaeorum.
Sciendum quod apud Iudaeos sunt aliquae sectae, inter quas istae duae erant praecipuae. Pharisaei enim
dicebantur quasi a communi vita divisi, propter suas observantias. Isti in multis bene dicebant, tamen deficiebant,
quia, ut dicitur, omnia provenire ex necessitate ponebant. Alii, scilicet sadducaei, dicebantur iusti propter
quasdam speciales observantias legis; qui non recipiebant prophetas, nec dicebant animas post corruptionem
corporis resuscitari, nec spiritum esse.
Utrique autem ex ipso nomine notabantur, quia Phares divisionem significat, quae opponitur caritati. Et hi
omnino erant divisi ab aliis, quasi haberent superabundantem spiritum sanctum: hoc enim bonum esset. Alii
etiam, scilicet sadducaei, sibi iustitiam usurpabant; contra quos Rom. X, 3: ignorantes enim iustitiam Dei, et
suam quaerentes statuere, iustitiae Dei non sunt subiecti. Et tamen quamvis magis iusti apparerent, tamquam ad
magistrum, ad ioannem veniebant; Is. XLIX, 7: reges videbunt, et consurgent principes, et adorabunt propter
Dominum, quia fidelis est, et sanctum Israel, qui elegit te.
Isti ergo hic convenienter instruuntur.
Unde quis demonstravit vobis fugere a ventura ira? et notandum quod instructio debet variari secundum
conditiones auditorum. Simplicibus enim sufficit ea quae ad salutem pertinent breviter loqui; sed sapientibus
debent singula explicari; quod innuit apostolus I Cor. III, V. 1: non potui vobis loqui tamquam spiritualibus sed
quasi carnalibus. Ita fecit ioannes: breviter turbas admonuit de poenitentia, et annuntiavit regnum caelorum. Ista
duo hic explicat per singula Pharisaeis. Unde primo exhortatur ad poenitentiam; secundo nuntiat de
appropinquatione regni caelorum, ibi ego quidem baptizo vos etc..
Circa primum duo facit: primo ponit inductivum ad poenitentiam; secundo removet ea quae possent a poenitentia
retrahere, ibi et ne velitis dicere intra vos: patrem habemus Abraham.
Circa primum duo facit: primo ponit inductionem ad poenitentiam; secundo ponit perfectae poenitentiae modum,
ibi facite ergo fructum dignum poenitentiae.
Duo autem sunt quae inducunt ad poenitentiam: recognitio proprii peccati; Is. LVIII, V. 1: annuntia populo meo
scelera eorum: secundo timor divini iudicii. Ista duo annuntiat ioannes.
Unde dicit progenies viperarum.
Et notandum, quod in sacra Scriptura dicitur filius alicuius ad imitationem; Ez. XVI, V. 45: pater vester
Amorrhaeus; Io. VIII, 44: vos ex patre diabolo estis, et desideria patris vestri vultis facere. Isti similes erant
viperis; et ideo dicit progenies viperarum. Et sunt similes in tribus, secundum chrysostomum.
Natura enim illius est, quando mordet aliquem, recurrere ad aquam; et si invenit non moritur, alias moritur. Unde
ioannes perpendens intentionem eorum, quare veniebant ad aquam baptismi, dixit progenies viperarum.
Sed quomodo venenati veniebant ad baptismum? quia ioannes promittebat remissionem peccatorum, unde
faciebat intrare aquam deponentem pravam intentionem, ideo dicit agite poenitentiam... Et baptizabantur ab eo.
34

