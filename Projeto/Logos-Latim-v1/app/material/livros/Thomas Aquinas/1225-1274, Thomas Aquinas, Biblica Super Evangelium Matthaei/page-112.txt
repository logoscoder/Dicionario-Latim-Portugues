Unde dicit non contendet; I Petr. II, 23: cum malediceretur, non maledicebat. Et bene congruit ei quod dicitur
Prov. XX, 3: honor est homini qui separat se a contentionibus.
Item aliqui non contendunt, sed murmurant. Sed hoc non faciet iste, quia non clamabit. Unde Is. LIII, 7: sicut
ovis ad occisionem ducetur, et quasi agnus coram tondente se obmutescet, et non aperiet os suum. Clamor ex
affectione procedit. Et apostolus praecipit ad Ephes. IV, 31: omnis indignatio et clamor auferatur a vobis. Aliqui
non clamant, sed conqueruntur: et hoc amovetur nec aliquis in plateis audiet vocem eius. In plateis vocem
emittunt, qui ambulant in viis peccatorum; Thren. IV, 1: dispersi sunt lapides sanctuarii; Prov. I, 20: sapientia dat
vocem in plateis. Tamen iste inter eos non audietur.
Vel aliter: per plateas intelligimus gentiles, quoniam sunt extra sanctuarium. Et licet Christus sustineat praedicari
gentibus, tamen in propria persona non praedicavit eis. Unde in plateis non audietur, idest inter gentiles.
Ita ergo erat patiens in verbo.
Item in facto, arundinem quassatam non confringet. Et hoc dupliciter; potest enim legi primo specialiter quantum
ad Iudaeos; secundo generaliter quantum ad omnes.
Quantum ad Iudaeos duo erant in eis, scilicet regia potestas, et sacerdotalis dignitas.
Regia potestas significatur per arundinem, quae iam quassata erat, quia Romanis erant subditi; ideo facile erat ei
ita quassare arundinem.
Et bene signatur per arundinem, quia arundo mobilis est, ut habetur supra XI, 7: quid existis in desertum videre?
arundinem vento agitatam? et linum fumigans non extinguit. Per linum fumigans sacerdotium significatur: unde
sacerdotes lineis vestibus induebantur. Item fumigans: fumus enim extinguitur per ignem.
Item fumus fit per debilem ignem, qui plus resolvit quam consummat, et hinc generatur foetor. Hi ergo erant
sicut linum fumigans, quia non totaliter fidem amiserant: nec tamen tantum habebant quod cohiberent se a malis.
Unde quamvis posset iuste extinguere, tamen linum fumigans non extinguet.
Item alio modo exponitur quoad omnes, ita quod per arundinem quassatam intelligantur peccatores. Per linum
fumigans, quod aliquantulum habet calorem, intelliguntur qui non in peccato sunt, sed tepidi sunt ad opus
bonum, et habent aliquid gratiae.
Unde vult dicere: neque peccatoribus praecludit viam salutis. Unde ipse dicit, ezech.
Cap. XVIII, 23: numquid voluntatis meae est mors impii? item si aliquis habet gratiam, non extinguet eam. Unde
in hoc datur nobis exemplum quod non debemus gratiam alicuius, quam Dominus dedit ei, extinguere, sed potius
fovere.
Item non faciet iudicium donec eiiciat ad victoriam iudicium. Et hoc potest legi specialiter de Iudaeis, scilicet
quando omnes vicerit, quia imponebant quod in beelzebub Daemonia eiiciebat; et confutavit eos, tunc imposuit
iudicium super eos. Et hoc impletum est per titum et vespasianum. Et non solum istud fiet; sed ipsis destructis, in
nomine eius gentes sperabunt. Unde gen.
Cap. XLIX, 10: ipse erit expectatio gentium.
Vel aliter. Ita sustinet voluntatem, et neminem iudicat; sed cum inimica mors destruetur, tunc omnes gentes
adhaerebunt ei, et hoc erit in die iudicii.
|#2 Lectio 2
Supra repulit Dominus eos qui calumniabantur et suae doctrinae, et suae vitae, hic vero repellit eos qui suis
miraculis detrahunt. Et primo ponitur miraculum; secundo perversitas detrahentium; tertio confutatio eorum.
Secunda ibi et stupebant omnes etc.; tertia ibi Jesus autem etc..
Circa miraculum duo ponuntur.
Primo ponitur multiplex infirmitas; secundo perfecta curatio, ibi et curavit eum, ita ut loqueretur, et videret.
Dicit ergo tunc oblatus est ei homo Daemonium habens. De hoc habetur Lc. XI, 14 sub aliis verbis. Sed non est
inconveniens; quod recitatur in uno, subticetur in alio. Per istum significatur gentilitas, vel peccator, qui
Daemonium habet inquantum servus, quia qui facit peccatum, servus est peccati, Io. VIII, 34. Iste est caecus
privatus lumine gratiae; unde Is. LIX, 10: palpavimus sicut caeci parietem, et quasi absque oculis attrectavimus
etc.. Item mutus a confessione fidei. In Ps. XXXVIII, 3: obmutui, et silui a bonis etc.. Et alibi: quoniam tacui,
inveteraverunt ossa mea.
Sequitur perfecta curatio et curavit eum, expellendo mutitatem, ita ut loqueretur; expellendo caecitatem, ita ut
videret.
Unde datur perfectio sanitatis; Ps. Cii, 3: qui propitiatur omnibus iniquitatibus tuis, qui sanat omnes infirmitates
tuas. Unde illum non dimisit nec caecum, nec mutum.
Sequitur effectus miraculi, scilicet turbarum admiratio, et stupebant omnes turbae etc.. Item eorum confessio;
unde dicebant, idest confitebantur, numquid iste est filius David? promissum erat in prophetis, quod Christus de
semine David nasceretur; Ier. XXIII, 5: suscitabo David germen iustum.
Sed videtur impletum, quod supra dictum est cap. XI, 25: quia abscondisti haec a sapientibus et prudentibus, et
revelasti ea parvulis etc..

112

