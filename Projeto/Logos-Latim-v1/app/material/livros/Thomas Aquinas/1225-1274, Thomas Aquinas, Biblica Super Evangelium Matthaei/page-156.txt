Respondens autem Petrus dixit: tu es Christus filius Dei vivi. Ipse respondet pro se, et pro aliis; sed ipse
frequentius respondet, et in hoc perfecta fides tangitur, quia tangitur fides humanitatis. Tu es Christus, idest
unctus. Et constat quod unctus est oleo spiritus sancti. Unctio non convenit ei secundum divinitatem, quia ab ipsa
procedit, sed secundum humanitatem. Hoc ergo dicit, ut humanitatem Christi aliter aestiment quam turbae.
Quaeritur autem quare prophetam eum dicebant.
Ungebatur propheta, ut habetur de eliseo. Ungebantur reges, ut habetur de Saule; item sacerdotes, ut habetur in
levitico.
Et omnia haec in nomine Christi importantur: quia et rex dicitur, ut Ierem. XXIII, 5: regnabit rex, et sapiens erit.
Item sacerdos; Ps. Cix, 4: tu es sacerdos in aeternum secundum ordinem melchisedech. Item propheta:
prophetam suscitabit Deus de gente tua, et de fratribus tuis etc., Deut. XVIII, 15.
Item non solum confessus est humanitatem, sed testudine penetrata, usque ad divinitatem transcendit dicens tu es
filius Dei. Alii enim dicebant eum blasphemum; unde Io. X, 33: non de bono opere lapidamus te, sed de
blasphemia, quia homo cum sis, facis teipsum Deum. Sed iste filium Dei recognoscit.
Et dicit vivi, ad excludendum errorem gentilium, qui quosdam homines mortuos dicebant Deos, ut iovem etc., ut
habetur sap.
Cap. XIII, 2 ss.. Item quidam elementa et cetera mortua, ut terram, ignem etc., ut habetur Sap. XIII; sed iste
filium Dei vivi dicit.
Sed sciendum, quod cum dicitur Deus vivus, et homo vivus, de homine dicitur per participationem vitae; sed de
Deo dicitur, quia fons vitae; Ps. XXXV, 10: apud te est fons vitae. Et in Io. XIV, 6: ego sum via, veritas et vita.
Respondens Jesus etc.. Hic primo approbat confessionem eius; secundo mandat tacendam, ibi tunc praecepit
discipulis suis ut nemini dicerent, quod ipse esset Jesus Christus.
Circa primum primo approbat istam confessionem per commendationem confitentis; secundo per
remunerationem, ibi et ego dico tibi quia tu es Petrus etc..
Unde dicit respondit Jesus: beatus es, simon bariona. Bar idem est quod filius; ionas idem quod columba: suo
nomine.
Unde bariona, idest filius columbae.
Et videtur respondere responsio Christi confessioni Petri. Quia confessus erat eum filium Dei, Jesus autem dicit
eum filium columbae, scilicet spiritus sancti, quia haec confessio non potuit fieri nisi a spiritu sancto.
Sed creditur quod primo dicebatur bar-iona, idest ioannis filius, sed per corruptionem Scripturae ita dictum est.
Sed quid est? numquid alii non confessi sunt filium Dei? immo legitur de Nathanaele Io. I, 49. Item illi qui in
navi, supra IX. Quare ergo hic beatificatur Petrus, et non alii? quia alii filium adoptivum confessi sunt, hic autem
filium naturalem; ideo hic prae ceteris beatificatur, quia primus confessus est divinitatem.
Origenes dicit: videtur quod ante non confessus fuerit. Sed quomodo misit eos praedicare? respondet quod a
principio non praedicabant ipsum esse Christum, sed poenitentiam praedicabant. Item potest esse quod
praedicabant Christum; sed hic primo ipsum esse filium Dei. Ergo hic specialiter remunerat.
Beatus es, simon etc., quia beatitudo est in cognitione; Io. XVII, 3: haec est vita aeterna ut cognoscant te solum
verum Deum.
Sed duplex est cognitio: una quae est per naturalem rationem, alia quae supra rationem.
Prima non facit beatitudinem, quia dubia est: unde non satiat intellectum; sed beatitudo debet satisfacere
appetitui naturali, et hoc habebitur in patria; Is. Lxiv, 4: oculus non vidit, nec auris audivit quae praeparavit
Dominus diligentibus se. Ergo in hac vita, quanto aliquis magis potest percipere de hac cognitione, magis est
beatus; Prov. III, V. 13: beatus qui invenit sapientiam. Unde dicit beatus es, quia incipis esse beatus.
Quia caro et sanguis non revelavit tibi. Hoc potest exponi ita quod caro et sanguis sumantur pro amicis
carnalibus; ad Gal. I, 16: continuo non acquievi carni et sanguini. Unde caro et sanguis non revelavit tibi, idest
non habuisti ex traditione Iudaeorum, sed ex revelatione Dei. Item in Christo erat caro, et sanguis, et divinitas;
ideo quia Petrus non respexit ad carnem et sanguinem, ei dicitur beatus es, quia non iudicas secundum quod caro
et sanguis revelat, sed secundum quod pater meus. Vel non habes ex naturali industria, sed ex patre meo.
Nemo enim cognovit filium nisi pater, lc.
Cap. X, 22. Illius enim est manifestare, cuius est cognoscere. Unde nemo novit nisi cui pater voluerit revelare;
Dan. II, 28: est Deus in caelo revelans mysteria.
Et ego dico tibi, quia tu es Petrus etc.. Hic dat confessionis remunerationem.
Confessus erat humanitatem et divinitatem, ideo dat Dominus remunerationem.
Primo dat nomen; secundo potestatem.
Circa primum primo dat nomen; secundo nominis rationem, ibi et super hanc petram aedificabo ecclesiam
meam.
Et ad hoc venit in hunc mundum ut ecclesiam fundaret. Is. XXVIII, 16: ecce ego ponam in fundamento sion
lapidem probatum angularem pretiosum, in fundamento fundatum. Iste signatum est per lapidem quem supposuit
Iacob capiti, et unxit, ut habetur Gen. XXVIII, 18. Iste lapis est Christus, et ab ista unctione omnes dicti sunt
Christiani; unde non solum dicimur Christiani a Christo, sed a petra. Ideo specialiter imponit nomen: tu es
Petrus, a petra quae est Christus.
156

