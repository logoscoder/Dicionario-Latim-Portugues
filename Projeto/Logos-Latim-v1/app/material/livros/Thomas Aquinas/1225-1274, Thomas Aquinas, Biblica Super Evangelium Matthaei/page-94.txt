Circa primum primo docet vitare periculum corporale; secundo spirituale, ibi non est discipulus super
magistrum.
Circa primum duo facit.
Primo innuit malum periculorum; secundo ad tacitam obiectionem respondet, ibi amen dico vobis etc..
Dicit ergo: ita dictum est, quod qui perseveraverit usque in finem hic salvus erit, et non propter hoc tentationibus
exponatis vos, immo cum persequentur vos in civitate ista, fugite in aliam: et hoc infirmis expedit, ne incaute se
exponentes deficiant; Prov. XIV, 15: astutus considerat gressus suos, stultus transibit, et confidit. Item docet
etiam perfectos; et si non propter ipsos, tamen propter aliorum salutem, ut habetur ad phil. I, 24: manere autem in
carne necessarium est propter vos. Istud autem ostendit Dominus quando propter Herodem fugit in Aegyptum, ut
habetur supra II, 14. Item hoc fecerunt discipuli, sicut habetur Act. VIII, 1.
Sed contra hoc obiicitur quod habetur Io. X, 12, quod mercenarius fugit, et dimittit oves. Ergo videtur quod ad
ipsos non pertineat, sed ad mercenarios.
Respondet Augustinus, quod persecutio aut imminet singulari personae: et tunc declinare, et dimittere aliquos
debet, per quos fiat salus; si autem toti ecclesiae, oportet quod vel tota ecclesia fugiat ad loca tutiora, ut iam
factum est; vel quod aliqui fugiant, et aliqui firmi remaneant, aut pastor cum grege remaneat.
Sequitur amen dico vobis, non consummabitis civitates Israel, donec veniat filius hominis. Respondet tacitae
obiectioni.
Possent dicere: tu mittis nos ad Iudaeam; si eiiciant, quo ibimus? dico, dato quod ab una civitate expellant vos,
fugite in aliam, et non poteritis peragrare civitates Iudaeae, donec veniat filius hominis, idest donec resurgat a
mortuis, et tunc mittet vos ad gentes, ut habetur in. Ult., 19: ite, docete omnes gentes.
Hilarius aliter exponit. Dicit enim quod loquitur de secunda missione, scilicet cum dicit, cum persequentur vos;
scilicet de Iudaea fugite ad gentes, sicut habetur Act. XIII, 46: vobis oportebat primum praedicare regnum Dei:
sed quia repellitis illud, et indignos vos iudicatis aeternae vitae, ecce convertimus nos ad gentes.
Sed possent dicere: quare vis quod dimittamus nostros? quia non poteritis consummare usque in finem, tunc
consummabuntur filii Israel.
Mystice sic: cum persequentur vos haeretici cum auctoritatibus suis, eos auctoritatibus repellite; non enim
consummabuntur donec manifestetur veritas.
Non est enim discipulus super magistrum.
Hic monet eos ne deficiant: et primo exemplo; secundo beneficio, ibi ne ergo timueritis eos; tertio ex divino
iudicio, ibi et nolite timere eos qui occidunt corpus.
Primo hortatur ne deficiant exemplo; et primo ponit similitudinem; secundo applicat ad propositum.
Et primo inducit quod est inconveniens; secundo quod perfectum est.
Dicit ergo non est discipulus super magistrum.
Possent enim dicere: tu dicis quod erimus odio omnibus hominibus; quomodo poterimus tot odia sustinere?
dederat eis Dominus magnam sapientiam, et magnam potestatem: unde sapientiae debetur honor, potestati
reverentia; ideo Dominus ponit se in exemplum quoad utrumque.
Non est discipulus super magistrum, inquantum discipulus; unde si honorem mihi non exhibuerunt qui debetur
magistro, nec vobis. Item nec servus est maior Domino; et hoc inquantum ad dominium. Unde Io. XIII, 13: vos
vocatis me, magister, et Domine, et bene dicitis, sum etenim etc..
Debet autem esse gloriae unicuique si sit sicut Dominus eius vel magister; ideo subdit sufficit discipulo ut sit
sicut magister eius. Sicut enim est in rebus quod unumquodque perfectum est, quando potest generare sibi
simile, sic etiam tunc est perfectus discipulus, cum est persimilis magistro; similiter et de servo. Ideo non debet
vobis esse grave si sitis sicut et ego; unde habetur I Petr. II, 21: Christus passus est pro nobis, vobis relinquens
exemplum, ut sequamini vestigia eius. Et Eccle. II, 12: quis est qui possit sequi Dominum suum? Deinde vocat
eos domesticos: si patrem familias vocaverunt beelzebub, quanto magis domesticos eius? et vocat eos
domesticos ad maiorem familiaritatem: unde magnum est donum pati pro Christo, ut habetur Iac. I, 2: magnum
gaudium existimate, fratres, cum in tentationes varias incideritis, scientes quod probatio fidei vestrae patientiam
operatur. Et Act. V, V. 41: ibant apostoli gaudentes a conspectu Concilii, quoniam digni habiti sunt pro nomine
Jesu contumeliam pati. Unde non est magnum, domesticum pati pro amico. Ad Eph. II, 19: vos estis cives
sanctorum, et domestici Dei.
Unde si patrem familias vocant beelzebub, non est mirum si vobis opprobria dicunt.
Quid autem dicitur beelzebub? sciendum quod Ninus fuisse dicitur filius beli: unde imaginem patris fecit
honorari, et vocavit bel.
Deinde postmodum translatum est ad aliam linguam, et dictum est beelzebub. Zebub, idest musca: sacrificabatur
enim isti cum multo cruore, ubi congregantur multae muscae.
Ne ergo timueritis eos etc.. Hic hortatur ne deficiant in tribulationibus ex beneficio.
Et primo eos confortat; secundo similitudinem dat; tertio ad propositum applicat.
Dicit ergo: persequentur vos, sed ne timeatis, quia non debetis timere nisi malum; sed magnum bonum est
portare quod Dominus portavit. Unde Paulus ad Gal. Ult., 17 gloriabatur dicens: stigmata Domini mei in corpore
meo porto.
94

