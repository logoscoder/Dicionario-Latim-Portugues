Poenitentiam agite. Notandum quod eadem verba dicit hic Christus, quae ioannes, propter duo. Primo enim
admonet nos de humilitate, ut scilicet nullus dedignetur verba ab aliis dicta praedicare, cum ipse fons
ecclesiasticae scientiae eadem praedicaverit. Secundo quia ioannes est vox; ipse vero verbum.
Idem autem significatur per verbum et vocem, nisi quia verbum est expressivum vocis.
Circa hoc autem duo facit: unum admonet; aliud promittit.
Primum ibi poenitentiam agite; secundum ibi appropinquabit enim regnum caelorum.
Sed quare non admonuit de iustitia in principio suae praedicationis, sed ad poenitentiam? dicendum quod causa
fuit, quia prius admonuit de iustitia per legem naturae, et Scripturae, sed transgressi erant; Is. XXIV, 5:
transgressi sunt leges, mutaverunt ius, dissipaverunt foedus sempiternum. In hoc enim dat intelligere quod
omnes peccatores invenit; I Tim. I, 15: Christus Jesus venit in hunc mundum peccatores salvos facere; Rom. III,
V. 23: omnes enim peccaverunt, et egent gloria Dei. Et hoc est poenitentiam agite.
Promittit autem aliud; unde appropinquabit enim regnum caelorum. Ista promissio in duobus differt a
promissione veteris testamenti; quia ibi temporalia, hic caelestia, et aeterna; Is. I, 19: si me audieritis, bona terrae
comedetis. Item ibi regnum chananaeorum et iebusaeorum; hic regnum caelorum; unde appropinquabit, in vos,
regnum caelorum. Et ideo doctrina Christi dicitur novum testamentum: quia facta est ibi nova pactio inter nos et
Deum de regno caelorum; Ier. XXXI, 31: feriam domui Israel et domui Iuda foedus novum. Secundo quia vetus
lex simul cum promissione habebat comminationem; Is. I, 19: si volueritis, et audieritis me, bona terrae
comedetis: quod si nolueritis, et me ad iracundiam provocaveritis, gladius devorabit vos. Et Deut. XXVIII idem
habetur: ubi multae benedictiones promittuntur his qui legem servaverint, et multas comminatur Moyses
maledictiones transgressoribus legis. Et hoc ideo est, quia vetus erat lex timoris, nova vero amoris. Augustinus:
brevis differentia, timor et amor. Hebr. XII, 18: non enim accessistis ad tractabilem et accessibilem ignem, et
turbinem, et caliginem, et procellam, et tubae sonum, et vocem verborum, quam qui audierunt excusaverunt se,
ne eis fieret verbum. Et ideo dicit appropinquabit regnum caelorum, scilicet beatitudo aeterna.
Et dicit appropinquabit, quia ille qui dabat, ad nos descendit, quia nos non poteramus ascendere ad Deum.
Ambulans autem etc.. Postquam incepit praedicare, voluit suae praedicationis habere ministros: unde hic advocat
ad se eos: et circa hoc duo facit, secundum quod duo paria ministrorum advocat. Quia primo Petrum et Andream;
secundo Iacobum et ioannem.
Circa primum quatuor facit: primo enim describitur locus vocationis; secundo ponitur conditio vocatorum, ibi
erant enim piscatores; tertio vocatio, ibi et ait illis; quarto ipsorum obedientia perfecta, ibi at illi continuo relictis
retibus secuti sunt eum.
Dicit ergo ambulans iuxta mare Galilaeae. Locus congruus: quia, sicut dicit Glossa, piscatores vocaturus,
ambulat iuxta mare.
Quantum autem ad mysterium, sciendum, quod stare Dei significat aeternitatem et immobilitatem; ipsius
ambulare, temporalem nativitatem.
Per hoc ergo quod ambulans discipulos vocavit, significatur quod per mysterium suae incarnationis nos ad se
traxit; Ps. VII, 7: exsurge, Domine, in praecepto quod mandasti, idest disposuisti implendum, et synagoga
populorum circumdabit te.
Et dicit Galilaeae, per quod intelligitur turbulentia huius mundi; Is. LVII, 20: cor impii quasi mare fervens, quod
quiescere non potest, et redundant fluctus eius in conculcationem et lutum. Christus similitudinem habuit
peccatoris; Rom. VIII, 3: misit Deus filium suum in similitudinem carnis peccati etc..
Consequenter vocatorum describitur conditio.
Et primo quantum ad numerum; secundo quantum ad nomina; tertio quantum ad actum; quarto quantum ad
officium.
Dicit ergo vidit duos, non oculo corporis tantum, sed etiam mentis: visus enim eius est respectus misericordiae;
unde Ex. III, 7: videns vidi afflictionem populi mei, qui est in Aegypto etc..
Et nota quod idem significatur per duos, et fratres: utrumque enim ad caritatem pertinet, quae consistit in
dilectione Dei et proximi.
Et ideo binos elegit, et binos ad praedicandum misit: et voluit significari per hoc caritas spiritualis, quia caritas
firmatur magis, quando in natura fundatur; Ps. Cxxxii, V. 1: ecce quam bonum et quam iucundum habitare
fratres in unum.
Simonem qui vocatur Petrus, nunc scilicet, sed non tunc: quia Christus postea imposuit ei hoc nomen, sed primo
promisit; Io. I, 42: tu vocaberis cephas, sed imposuit Matth. XVI, 18: tu es Petrus. Et Andream.
Ista nomina debet habere quilibet praedicator.
Simon enim interpretatur obediens; Petrus agnoscens; Andreas fortitudo. Et praedicator debet esse obediens, ut
alios possit ad hoc invitare, Prov. XXI, 28: vir obediens loquetur victorias: agnoscens, ut alios sciat instruere: I
Cor. XIV, 19: volo quinque verba sensu meo loqui, ut alios instruam, fortis, ut non terreatur comminationibus;
ier. I, 18: dedi te hodie in civitatem munitam, et in columnam ferream, et in murum aereum; Ez. III, 8: dedi
faciem tuam valentiorem faciebus eorum, et frontem tuam duriorem frontibus eorum, ut adamantem, et ut
silicem dedi faciem tuam.
Sequitur mittentes rete in mare.
48

