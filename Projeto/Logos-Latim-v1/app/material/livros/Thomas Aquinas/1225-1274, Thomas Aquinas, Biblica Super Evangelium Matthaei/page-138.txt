admiratio quandoque habet debitum effectum, scilicet Dei glorificationem, ut supra III, 5, aliquando vero
scandalizationem: unde dicit et sic scandalizabantur in eo.
Sed quae est ratio, quod admiratio aliquando pariat gloriam, aliquando scandalum? ratio est, quia quidam ea quae
audiunt, interpretantur in peius, ideo tales necessario scandalizantur. In canonica Iudae, 10: quaecumque quidem
ignorant, blasphemant.
Sed aliqui qui sunt bene dispositi, semper in melius interpretantur. De primis erant isti; ideo eos reprehendit; et
primo verbo; secundo facto, cum dicit Jesus autem dixit eis: non est propheta sine honore nisi in patria sua.
Dominus seipsum prophetam nominat: nec mirum, quia Moyses etiam ipsum prophetam nominaverat, Deut.
XVIII, V. 15: prophetam suscitabit tibi de gente tua, et de fratribus tuis etc.. Et potest dici, quod propheta dicitur
esse, qui aliquid dicit quod est supra humanum intellectum per revelationem; et sic Jesus dicitur propheta, quia
mens eius illuminata est ab Angelis et Deo. Vel potest dici aliquis propheta a procul, et phanos, quod est
illuminatio: et sic Jesus non potest dici propheta: si quis fuerit inter vos propheta Domini, in visione apparebo ei
etc..
Sic habet textus. Sed si fuerit aliquis propheta, loquatur in aenigmatibus: sic non fuit Christus propheta, quia
dixit quae vere scivit; Eccli. XXXIV, 9: qui multa didicit, narrabit intellectum. In prophetis veteris testamenti
non invenimus aliquem honoratum a suis, sed magis ab alienis, ut legitur in ieremia, qui fuit captus a suis, sed
civitate capta, ab extraneis liberatus: sic etiam fuit de Christo, qui ab extraneis honorabatur, a suis despiciebatur.
Et quae est ratio, quare nullus in patria sua honoratur? una ratio est, quia quando est in patria sua, multi qui
cognoscunt infirma sua, semper reducunt in memoriam infirma: hoc enim est a malitia hominum, ut magis
infirma cogitent quam perfecta.
Alia potest assignari, quia dicit Philosophus quod populus multum paralogizatur, quia credunt quod in aliquo
pares, in omnibus pares sint. Unde quando aliquis est in patria sua, cum vident eum parem sibi in aliquo vel in
genere, vel aliis, credunt quod non possit esse maior; ideo bene dicit non est propheta sine honore nisi in patria
sua et domo sua.
Unde sequitur et non fecit ibi multas virtutes; non quia non potuerit, quia omnipotens erat, sed non fecit, quia ad
hoc faciebat ut sibi crederetur. Sed ipsi eum despectui habebant, quia in malum interpretabantur, ideo non erant
dispositi ad fidem: aliquas tamen fecit, ut inexcusabiles redderentur; et ideo dicit non multas, quia aliquas. Et hoc
propter incredulitatem eorum.
|+14 Capitulus 14
|#1 Lectio 1
Supra, ostendit Dominus virtutem evangelicae doctrinae sub quibusdam parabolis, hic ostendit factis; et tria facit.
Primo ostendit ad quos effectus se extendat per similitudinem factorum; secundo ostendit sufficientiam
evangelicae doctrinae; tertio quomodo in puritate conservanda sit.
Secundum in cap. XV tertium in cap. XVI.
Circa primum primo ponitur falsa opinio; secundo occasio; tertio improbatur opinio.
Secunda ibi Herodes tenuit ioannem etc.; tertia ibi quod cum audisset Jesus, secessit inde.
Dicit ergo in illo tempore audivit Herodes tetrarcha famam eius. Et non est retorquenda ad illum diem, sed ad
tempus in generali; quia marcus VI, 1 et Lucas IV, 16 non eodem ordine narrant, quia istud narrant post
missionem discipulorum, ut habetur marci VI. Unde incertum est qui servent ordinem historiae. Tamen quod
dicitur in illo tempore, dicitur, ut denotetur negligentia Herodis, quia post miracula tunc primo audivit famam de
Jesu: haec enim desidia solet esse in divitibus, quod non curant de parvis rebus. I Tim. Ult., 17: divitibus huius
saeculi praecipe non sublime sapere, neque sperare in incerto divitiarum etc..
Audivit Herodes tetrarcha, ad differentiam Herodis regis, sub quo natus est Christus, ut habetur supra cap. II.
Unde, illo defuncto, reversus est Christus de Aegypto.
Iste Herodes fuit filius eius, et fuit tetrarcha.
Pater eius constitutus est rex a Romanis, et habuit sex filios, quorum duos interfecit in vita sua, alium
primogenitum interfecit in morte, cum iam faceret se proferri in regem, patre adhuc vivente. Ipso mortuo,
Archelaus accepit sibi regnum, et sequens malitiam paternam, non potuit tolerari a Iudaeis.
Tunc accesserunt ad Romanos, et divisum est regnum in quatuor partes: duae partes traditae sunt Archelao, alia
Herodi, et alia pars Philippo. Unde iste erat tetrarcha et princeps super quartam partem regni.
Audivit famam Jesu. Ex hoc reprehensibilis erat, quod tanto tempore iam vixerat, et miracula fecerat, et tamen
tunc primo audivit; unde impletur illud iob XXVIII, V. 22: perditio et mors dixerunt: auribus nostris audivimus
famam eius.
Et ait pueris suis: hic est ioannes baptista etc.. Aliqui dixerunt quod ipse tenuit dogma de transfusione animarum:
Plato enim et Pythagoras posuerunt, quod anima exiens ab uno corpore subintrat aliud corpus. Hanc opinionem
Herodes tenens, ut dicunt, credebat quod anima ioannis transisset in animam Christi. Sed hoc non potest esse,
quia parum ante interfecerat eum; Jesus autem erat triginta annorum; unde hoc non credidit. Item iam miracula
fecerat ante decollationem, et ante incarcerationem, ut habetur Io. III. Herodes tamen laudandus est, quia
138

