Et haec est poena damni. Consequenter enumerat mala quae incurrent, quia qui primo quoad intellectum
incurrerunt tenebras interiores, eiicientur postea in tenebras exteriores, quia tunc erunt totaliter alienati a Deo,
qui est lux vera. Et hoc est quod dicitur tob. IV, 11: eleemosyna ab omni peccato et a morte liberat, et non
patietur animas ire in tenebras. Item quantum ad affectum ibi erit fletus. Fletus nuntiat dolorem; Is. Lxv, 14: ecce
servi mei laetabuntur, et vos confundemini.
Item ostenditur passio in corpore, quia stridor dentium: habebunt enim corpora in resurrectione; Prov. XIX, 29:
parata sunt derisoribus iudicia, et mallei, et ferrum: quae iudicia doloris pertinent ad concupiscibilem, stridor ad
irascibilem. Vel secundum Hieronymum, utrumque pertinet ad poenam corporalem, quia resurrectio non erit
solum in anima, sed in corpore: quia erit et multus calor, et multum frigus; iob XXIV, 19: transibunt ab aquis
nivis ad calorem nimium.
Ostenditur Dei benignitas, cum dicit et dixit Jesus centurioni: vade, et sicut credidisti fiat tibi. Sed sequitur
effectus et sanatus est puer, quia sermo eius virtute plenus est, Eccle. VIII, 4.
|#3 Lectio 3
Et cum venisset Jesus in domum simonis Petri etc.. Commendata est virtus Christi in curatione leprosi,
commendata est etiam in curatione festina servi centurionis, hic commendatur in curatione perfecta.
Primo ergo describit curationis locum; secundo infirmitatis modum; tertio declarat Christi auxilium; quarto
curationis effectum.
Dicit ergo cum venisset etc.. Non tangit evangelista, quando hoc fuit factum; sed et Lucas, et marcus transeunt
ad alia.
Sed sciendum quod ubi evangelistae ponunt statum, vel aliquid ad ordinem pertinens, signum est, quod ad
continuationem historiae pertinet; ubi vero non, signum est, quod ad continuationem memoriae. Unde secundum
quod recolebant, scribebant.
Venit in domum Petri. Et tria possumus considerare. Honorem quem intulit discipulis suis, quia noluit ire ad
domum centurionis; ivit tamen ad domum pauperis piscatoris; unde Ps. Cxxxviii, 17: nimis honorati sunt amici
tui, Deus. Item informavit in humilitate, quia nihil plus placet Domino. Iac. I, 21: in mansuetudine percipite
insitum verbum, quod potest salvare animas vestras etc.. Tertio in hoc ostenditur reverentia, quam habuit
Dominus ad Petrum, quia se obtulit, licet Petrus non rogaret.
Vidit socrum. Vidit oculo scilicet mentis; Ex. III, 7: vidi afflictionem populi mei in Aegypto.
Socrum Petri. Per hoc potest intelligi synagoga.
Qui operatus est Petro in apostolatu circumcisionis, scilicet in Iudaeis, operatus est et mihi inter gentes ad Gal. II,
8. Haec febricitabat, scilicet synagoga, febre scilicet invidiae.
Vel per istam socrum intelligitur anima aestuans igne concupiscentiae.
Et tetigit manum eius. Hic tangit curationem.
Quaerit chrysostomus, quare curavit servum centurionis solo verbo, istam vero tactu.
Et respondet, propter familiaritatem; et in hoc etiam magis ostendebat suam humilitatem: et ideo in tactu
auxilium dedit; ps.
Lxxii, 23: tenuisti manum dexteram meam.
Sequitur et surrexit. Consuetudo est febricitantium, quod quando incipiunt sanari, debiliores sunt quam in
infirmitate; sed talis non fuit curatio Domini, immo plenam sanitatem reddidit: quia Dei perfecta sunt opera,
Deut. XXXII, 4.
Aliter enim curat Dominus, aliter natura.
Ideo sequitur et ministrabat.
Vespere autem facto. Hic confirmatur Dei potestas per multitudinem curatorum.
Primo ergo tangit evangelista multitudinem; secundo subiungit auctoritatem Scripturae, ibi ut adimpleretur quod
dictum est per Isaiam prophetam.
Dicit ergo quod curavit daemoniacos et male habentes. Et possunt intelligi per daemoniacos peccantes ex
malitia: et per male habentes peccantes ex ignorantia.
Unde dicit vespere autem facto; quare, nota, hoc non factum fuisse die sabbati, in quo habebant pro
inconvenienti curare; sed in vespere finito sabbato, obtulerunt ei multos Daemonia habentes. Vel dicitur vespere,
quia salvator noster vespere venit. Oritur sol, et occidit, scilicet Christus, Eccle. I, 5. Eiiciebat, sola increpatione:
unde ad solam vocem eius fugiebant Daemones. Item male habentes, ita quod conveniat ei illud quod dicitur in
Act. X, 38: liberavit omnes oppressos a diabolo.
Unde notandum, quod non omnia miracula Christi posuerunt evangelistae, sed magis vulgata.
Et quia videretur mirabile, quod tot curaret; ideo confirmat auctoritate quae habetur Is. LIII, 4: infirmitates
nostras ipse accepit, et aegrotationes nostras portavit.
Et quamvis non ita sit in serie textus, exponamus prout iacet. Infirmitates nostras ipse accepit, idest abstulit: ita
quod infirmitates accipiantur pro levibus peccatis. Et aegrotationes, idest maiora peccata, portavit, idest
asportavit: vel cum ipse sit Dei virtus et sapientia, infirmitates nostras, scilicet passionis et mortis. Unde

75

