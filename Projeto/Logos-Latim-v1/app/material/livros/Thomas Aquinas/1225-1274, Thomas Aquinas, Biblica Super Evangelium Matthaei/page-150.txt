Tertio notatur pietas, quia alienam miseriam suam reputabat, unde dicit miserere mei, et hoc est magna
misericordia; iob XXX, 25: flebam super eum qui afflictus erat, et compatiebatur anima mea pauperi. Item
tangitur humilitas, quia petiit ex confidentia misericordiae Dei; Dan. IX, 4: custodiens pactum et misericordiam
diligentibus te, et custodientibus mandata tua. Quarto tangitur fides, quae necessaria est ad petitionem; Iac. I, 6:
postulet autem in fide nihil haesitans. Item confitetur divinam naturam in eo, in hoc quod dicit Domine; Ps. Xcix,
3: scitote, quoniam Dominus ipse est Deus. Item humanam fili David, qui ex semine David; ad Rom. I, V. 3: qui
factus est ei ex semine David secundum carnem. Item expositio propriae necessitatis. Filia mea male, idest
graviter, a Daemonio vexatur. Et potest esse typus totius ecclesiae gentilium, vel cuiuslibet pro conscientia, quae
a Daemonio vexatur, cum contra conscientiam operatur; Lc. VI, 18: et qui vexabantur a spiritibus immundis,
curabantur.
Et dicit male, in quo aggravat peccatum; II Paralip. Ult.: peccavi, Domine, peccavi, et iniquitatem meam
agnosco, ne simul perdas me cum iniquitatibus meis.
Consequenter ponitur taciturnitas Christi qui non respondit ei verbum. Sed hoc videtur mirabile quod fons
pietatis tacuit.
Et assignatur triplex ratio. Prima ne videretur ire contra illud quod supra dixerat: in viam gentium ne abieritis.
Ideo prompte noluit exaudire; nihilominus tamen quia multum institit, accepit quod petivit.
Ideo datur intelligi quod propter instantiam petitionis impetratur quod supra legem est: erat enim de lege, quod
soli Iudaei salvarentur; sed ista per instantiam suam impetravit quod erat supra legem.
Secunda ratio est, ut magis cresceret devotio.
Hab. I, 2: usquequo clamabo, et non exaudies, vociferabor ad te vim patiens, et non salvabis? quare ostendisti
mihi iniquitatem et dolorem, videre praedam et iniustitiam contra me? tertia ratio, ut daret occasionem discipulis,
ut et ipsi intercederent pro ea: quia quantumcumque sit aliquis bonus, indiget tamen orationibus aliorum.
Statim sequitur intercessio discipulorum.
Et primo ponitur eorum petitio; secundo Christi responsio.
Dicit ergo et accedentes discipuli eius rogabant eum. Et quare accesserunt? una ratio est, quia nesciebant quare
tantum retardabat; secunda, moti erant misericordia; item, non poterant pati mulieris importunitatem; Lc. XI, 8:
si perseveraverit pulsans, dico vobis, et si non dabit illi surgens, eo quod amicus eius sit, propter improbitatem
tamen eius surget, et dabit illi quotquot habet necessarios. Discipuli non dicunt sana eam, sed dimitte eam; idest
dicas ei: nihil faciam tibi. Et iste est modus loquendi: quoniam cum intendimus unum, dicitur contrarium.
Sed obiicitur, quia marci VII, 25 dicitur quod ingressa est in domum, et ibi petiit.
Quid est ergo quod hic dicitur quia clamat post nos? Augustinus dicit quod sine dubio primo in domo fuit, et ibi
dixit miserere mei, et tunc recessit Jesus: et illa sequuta est eum.
Tunc sequitur responsio Christi ipse autem respondens etc.. Satis videbatur mulier pietatem ostendisse, sed haec
videbatur naturalis, ideo Dominus exigebat professionem fidei. Ideo abiiciebat eam, et dixit non sum missus nisi
ad oves quae perierunt domus Israel. Hebraeorum erat peculiaris, unde dicebant: nos autem populus eius et oves
pascuae eius. Et illae oves perierant, quia abducti erant per diversas observantias; unde supra IX, 26: videns
turbas misertus est eis, quia erant vexati et iacentes sicut oves non habentes pastorem; Ps. Cxviii, V. 176: erravi
sicut ovis quae periit.
Sed quid est quod dicit non sum missus nisi ad oves quae perierunt domus Israel? nonne habetur Is. XLIX, 6:
dedi te in lucem gentium, ut sis salus mea usque ad extremum terrae? ergo non solum ad Iudaeos missus est, sed
et ad gentes.
Dicendum quod ad omnes missus est, ut omnes in unum congregaret, sed missus est primo ad Iudaeos, ut
Iudaeos ad gentes transferret; Rom. XV, 8: dico autem Christum Jesum ministrum fuisse circumcisionis propter
veritatem Dei, ad confirmandas promissiones patrum.
At illa venit, et adoravit, unde ingerit se. Et primo ponitur professio istius; secundo responsio.
Ponitur professio, quia Deum recognovit, quia eum adoravit. Licet enim haberet repulsus apostolorum, tamen
ingessit se, et adoravit. In hoc Deum recognoscit; Deut. VIII, V. 19: Dominum Deum tuum adorabis, et illi soli
servies; Ps. Lxv, 4: omnis terra adoret te, Deus etc.. Adiuva me. Non dicit, ora pro me, sed, tu adiuva me, quia
potes; ps.
Cxx, 2: auxilium meum a Domino qui fecit caelum et terram etc..
Qui respondens dixit: non est bonum sumere panem filiorum, et mittere canibus. Hoc additur ad probandum
humilitatem, quia iam constabat satis de fide, ostendens excellentiam Iudaeorum ad gentes: tunc enim probatur
humilitas, quando patitur quod exprobretur gens sua; unde dicit non est bonum etc.. Iudaei vocabantur filii, unde:
filios enutrivi et exaltavi; ipsi autem spreverunt me: quia ipsi instructi erant in mandatis Dei, Io. X, 34. Panis est
doctrina; Eccli. XV, 3: cibavit eos pane vitae et intellectus. Panis iste potest dici miracula Domini, vel
documenta legis. Hic ergo panis fidelibus, scilicet Iudaeis, debetur. Non est ergo bonum sumere panem filiorum,
idest Iudaeorum, qui iamdiu sunt filii, et mittere canibus, scilicet gentilibus: quia sicut canis est animal
immundum, sic gentes. Unde supra VII, 6: nolite sanctum dare canibus.
Unde non adhuc totaliter repudiaverunt, sed, sicut dicit Hieronymus, conveniens est quod Iudaei canes dicantur,
secundum illud Ps. XXI, V. 17: circumdederunt me canes multi. Et Eph. IV, 28: nos autem filii sumus.
150

