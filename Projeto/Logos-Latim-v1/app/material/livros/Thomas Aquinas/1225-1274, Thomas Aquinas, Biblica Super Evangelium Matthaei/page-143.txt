Per montem intelligitur caelum: caelo enim nihil excelsius. Et dimissis turbis, idest dimissis mortalibus ivit in
caelum, et ipse solus ascendit, et propria virtute. Michaeae II, V. 13: ascendit ante eos pandens iter. Item ascendit
orare; ad Hebraeos VII, 25: per semetipsum accedens.
Sed hic videtur esse quaestio, quia ioannes videtur dicere quod pavit turbas in monte, ut habetur Io. VI, 3, hic
autem dicitur quod post refectionem turbarum ascendit in montem.
Sed respondetur, quod in monte pavit, sed post in altiorem locum montis ascendit.
Item est alia quaestio, quia habetur Io. VI, V. 15 quod ipse fugit, quia voluerunt eum facere regem; hic autem
dicitur quod ascendit orare.
Augustinus dicit, quod eadem potest esse causa et fugiendi, et orandi.
Post describitur periculum ex tempore, quia nox erat, et in nocte maius est periculum maris; ideo dicit: vespere
autem facto. Et significatur eius passio, quia in passione solus ascendit; Act. I, 9: videntibus illis elevatus est, et
nubes suscepit eum ab oculis eorum.
Navicula autem in medio maris iactabatur fluctibus. Per naviculam significatur ecclesia, per mare mundus: Ps.
Ciii, 25: hoc mare magnum et spatiosum manibus. Et haec ecclesia, Christo ascendente, remansit in mari, et in
periculis maris mundi. Quando enim aliquis magnus impugnat ecclesiam, tunc agitatur fluctibus. Ps. Lxxxvii, 8:
et omnes fluctus tuos induxisti super me. Sed quia Christus orat, non potest submergi, quamvis fluctuet et
elevetur. Gen. VII, 17: et elevaverunt arcam in sublime a terra.
Item agitatur a vento: iste ventus est impetus diabolicae incitationis. Iob I, V. 19: quia venit ventus a regione
deserti et concussit quatuor angulos domus; Is. XXV, V. 4: spiritus robustorum quasi turbo impellens parietem.
Quarta autem vigilia noctis venit ad eos, ambulans supra mare. Posito periculo, ponitur liberatio a periculo: et
circa hoc duo facit.
Primo ponitur auxilium; secundo effectus.
Secunda ibi qui autem in navicula erant, venerunt et adoraverunt eum.
Tria pericula posuerat: primo obscuritatem noctis, periculum maris, periculum venti. Et contra primum ponit
visitationem suam; contra secundum certitudinem sui, ibi statimque Jesus locutus etc.; contra tertium porrigit
manum et continuo Jesus extendens manum, apprehendit eum.
Item tranquillitatem maris et cum ascendisset in naviculam, cessavit ventus.
Circa primum ponitur sua visitatio; secundo effectus suae visitationis, ibi videntes autem eum supra mare
ambulantem, turbati sunt.
Dicit ergo quarta vigilia noctis venit ad eos. Hic tangitur et adventus eius, et tempus, quia quarta vigilia.
Hieronymus dicit, quod antiqui dividebant noctem in quatuor partes. In prima quidam vigilabant, in secunda alii,
in tertia alii, et in quarta alii; et illi qui vigilaverant quiescebant.
Unde dicit quod in quarta vigilia etc., quia tota nocte fuerant in mari.
Venit ad eos ambulans supra mare. Et quare? assignat chrysostomus rationem litteralem, dicens quod tantum
tardavit ut magis desideraretur. Is. XXVI, 9: anima mea desideravit te in nocte. Item, ut discerent quod si statim
non haberent auxilium, quod non desisterent, quoniam oportet semper orare.
Mystice per quatuor horas significantur quatuor status. Primo status legis: secundo status prophetarum; tertio
tempus gratiae; quarto ascensus in caelum, in quo statu cessavit tempestas. Unde in quarta vigilia venit sicut in
fine noctis; unde Iac. Ult., 8: patientes estote et vos, et confirmate corda vestra, quoniam adventus Domini
appropinquabit.
Sed qualiter venit? ambulans supra mare. Et quare sic voluit venire? ut se ostenderet Dominum maris; Ps.
Lxxxviii, 10: tu dominaris potestati maris, motum autem fluctuum eius tu mitigas. Item, ut ostenderet illusores
potestatis huius saeculi: diabolus enim semper illudit potestati huius saeculi; Ps. Ciii, 26: draco iste quem
formasti ad illudendum ei. Sed istam potestatem Dominus fregit; Ps. Lxxiii, 14: tu confregisti capita draconis; et
significat quod ecclesia non potest tribulationes sustinere, nisi secundum quod voluit ipse.
Opinio fuit hic, quod in hac vita Dominus accepit quatuor dotes, subtilitatis in nativitate, impassibilitatis quando
ieiunavit quadraginta diebus, vel transubstantiando sacramentum eucharistiae, agilitatis hic, claritatis in
transfiguratione. Sed hoc non credo: credo enim quod miraculose fecit.
Et videntes eum. Hic ponitur effectus praesentiae Christi, scilicet turbatio discipulorum; unde ponitur turbatio,
ponitur causa, ponitur signum.
Et dicit et videntes eum turbati sunt etc..
Debetis scire, quod quando auxilium divinum est magis propinquum, permittit Dominus magis affligi, ut tunc
magis cum devotione et gratiarum actione recipiatur auxilium eius. Item magis timor crevit, quia frequenter ex
timore homines convertuntur.
Et quare? quia crediderunt phantasma esse; unde dicentes, quia phantasma est, non credentes esse verum corpus
de virgine. Mystice enim significatur quod antequam Christus veniat, multi multa phantastica dicent, ut habetur
infra XXIV, 23 s..
Et prae timore clamaverunt: clamor enim est signum timoris, sicut etiam in omni tribulatione ad Dominum
debemus clamare; ps.
Cxix, 1: ad Dominum cum tribularer clamavi, et exaudivit me.
143

