Sed ne videatur esse parum quod Angeli ad custodiam hominum deputati sunt, probat hoc etiam per ministerium
Christi. Et primo hoc probat; secundo adducit similitudinem.
Dicit ergo quod pusilli non sunt contemnendi, quia filius hominis venit salvare quod perierat. I ad Tim. I, 15:
Christus Jesus venit in hunc mundum peccatores salvos facere. Supra I, 21: ipse enim salvum faciet populum
suum a peccatis eorum.
|#2 Lectio 2
Quid vobis videtur? hic ponitur similitudo. Et primo ponitur diligens inquisitio; secundo gaudium de inventa
ove.
Unde dicit quid vobis videtur? ita dictum est, quod filius hominis venit salvare quod perierat, quia pastor quaerit
ovem perditam. Si alicui fuerint centum oves. Per centenarium universitas rationalis creaturae significatur:
nonaginta novem idem est numerus qui novem, sed solum multiplicatus, quia novem multiplicata per decem
faciunt nonaginta; qui numerus, scilicet novem, deficit a denario in unitate; unde per istas oves omnes rationales
creaturas significat; Io. X, 27: oves meae vocem meam audiunt; in Ps. Xciv, V. 7: nos autem populus eius et
oves pascuae eius.
Per ovem quae erravit, significatur humanum genus. Et quare significavit per ovem quae erravit? quia per unum
hominem omnes erraverunt; I Petr. II, 25: eratis sicut oves errantes.
Nonne relinquit nonaginta novem in montibus? non est littera in deserto, sed in montibus, sicut habetur in
Graeco.
Hoc tripliciter exponitur. Primo quia istae nonaginta novem significant Angelos qui relicti sunt in montibus,
idest in caelestibus; ezech. XXXIV, 13: pascam eos in montibus Israel.
Vel per nonaginta novem significantur iusti, per ovem perditam peccatores; et sic reliquit in montibus, idest in
altitudine iustitiae; Ps. XXXV, 7: iustitiae tuae sicut montes Dei.
Vel per nonaginta novem superbi, per ovem humiles: unde nonne relinquit nonaginta novem in montibus, idest
in superbia sua, et vadit quaerere eam, quae erravit? Ps. Cxviii, V. 176: erravi sicut ovis quae periit, require
servum tuum, Domine.
Consequenter agitur de gaudio et si contigerit quod inveniat eam etc.. Hic etiam triplex ratio potest assignari.
Quod Dominus gaudet de bonis, habetur soph. III, V. 17: gaudebit super te Deus tuus in laetitia.
Si per nonaginta significentur Angeli, per ovem homo, plana est ratio, quia dignus erat homo reparatione; ad
Hebr. II, 16: nusquam Angelos apprehendit, sed semen Abrahae apprehendit. Si per nonaginta intelligamus
iustos, similiter plana est ratio, quia dux plus diligit militem, qui cadit in bello, et post viriliter pugnat semper,
quam illum qui numquam cecidit, et semper tepide pugnat.
Sic, cum aliquis peccavit, et post fortiter resurgit, et semper viriliter se habet, plus eum diligit; II ad Cor. VII, 9:
gaudeo quia contristati estis ad poenitentiam; ideo plus gaudet Dominus de eo etc., cum maioris est zeli. Tamen
non est extendendum ad omnes, quia potest habere iustus tantum zelum quod plus placet Deo, quam in
poenitente.
Secundum etiam tertiam expositionem patet ratio, quia plus gaudet de eo, qui recognoscit peccatum, ut patet de
publicano et Pharisaeo.
Concludit ergo sic non est voluntas ante patrem vestrum qui in caelis est, ut pereat unus de pusillis istis. Minus
dicit, et plus significat, quia voluntas eius est ut salventur; I Tim. II, 4: qui vult omnes homines salvos fieri. Si
enim non vellet, non mitteret Angelos. Ez. XVIII, 23: numquid voluntatis meae est mors impii? dicit Dominus.
Si ergo peccaverit in te frater tuus etc.. Hic agitur de scandalo dimittendo.
Et primo ponitur ordo; secundo numerus, ibi tunc accedens Petrus ad eum etc..
Circa primum tria.
Primo ponit secretam admonitionem; secundo testimonium, ibi si autem non te audierit etc., tertio
Annuntiationem, ibi quod si non audierit eos, dic ecclesiae.
Circa primum primo dat suum documentum; secundo assignat rationem dati, ibi si autem te audierit, lucratus eris
fratrem tuum.
Ita dixi quod non sunt contemnendi pusilli, sed quid faciendum est si aliquis scandalizat? hic docet. Si autem
peccaverit in te frater tuus, vade, et corripe eum inter te et ipsum solum.
Notate primo quod dicit peccaverit: unde loquitur de peccato perpetrato. Unde aliter procedendum est in peccato
perpetrato, aliter in perpetrando, quia perpetratum non potest esse non perpetratum; unde in perpetrando est
operam dare quod non fiat; is. LVIII, 6: dissolve colligationes impietatis, solve fasciculos deprimentes etc.. Unde
in perpetrando non oportet quod servetur talis ordo, in perpetrato oportet.
Item dicit in te. Glossa: si iniuriam vel contumeliam intulerit tibi. Unde vult dicere quod peccatum factum contra
nos, remittamus; sed peccatum quod fit contra Deum, nos remittere non possumus, ut dicit Glossa.
I Reg. II, 25: qui peccaverit contra Deum, quis orabit pro eo? item debes praecipue curare iniurias factas ab eo,
qui tecum est in eadem societate; de aliis etiam habenda est cura, sed non tanta.
I Cor. V, 12: quid nobis de eis qui foris sunt iudicare? vade et corripe eum inter te et ipsum solum. Dominus
discipulos ad perfectam sollicitudinem et correctionem ducit.
173

