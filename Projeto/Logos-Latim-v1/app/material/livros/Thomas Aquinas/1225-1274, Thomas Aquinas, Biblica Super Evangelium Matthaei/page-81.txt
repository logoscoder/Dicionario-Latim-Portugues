Sed quare plus fit mentio de vocatione Petri, et Andreae, et Matthaei, quam aliorum? dicendum quod inter
viliores homines fuerunt piscatores. Item inter peccatores, illi maxime qui vectigal recipiebant. Et ideo specialiter
fit mentio, ad cognoscendum quod Deus non est personarum acceptator.
Sequitur et factum est, eo discumbente in domo, ecce multi publicani et peccatores venientes discumbebant cum
Jesu et discipulis eius. Hic tangitur quomodo multos vocavit ad familiaritatem.
Unde dicit et factum est etc.. Alii dicunt quod fecit ei convivium; iste vero tacet. Et verum est quod fecit; unde
invitavit multos, ut ad Deum traherentur, quia cortina cortinam trahit, Ex. XXXVI. Unde signum est quod aliquis
firmiter conversus est ad Dominum, quando alios trahit, quos magis diligit. Unde dicit, quod multi publicani
discumbebant et peccatores cum Jesu, quia, si quis aperuerit mihi, intrabo, et caenabo cum eo, et ipse mecum,
Apoc. III, 20.
Et videntes Pharisaei etc.. Dictum est qualiter Dominus peccatores invitat ad sequelam, et ad convivium recipit;
hic ponitur disceptatio: primo de societate; secundo de convivio, ibi tunc accesserunt ad eum discipuli ioannis.
Circa primum primo ponitur quaestio; secundo responsio, ibi ait Jesus etc..
Dicit ergo et videntes Pharisaei dicebant discipulis eius.
Notandum quod isti Pharisaei erant malitiosi; unde volebant schisma ponere inter discipulos et Jesum; unde
discipulis Jesum accusabant, et discipulos Jesu. Unde volentes erga discipulos accusare Jesum, dicunt quare cum
publicanis et peccatoribus manducat magister vester? isti sunt de numero illorum de quibus habetur Prov. VI, 16:
sex sunt quae odit Dominus, et septimum detestatur anima eius, scilicet qui seminat inter fratres discordias.
Sed quaeritur quare Lucas dicit istud esse dictum de discipulis.
Et respondet Augustinus, quod eadem est sententia utrobique, licet verba differant, quia totum imputabant
doctrinae magistri: unde Lucas refert ad verba, sed Matthaeus ad sententiam.
Sed videtur quod isti recte arguebant, quia sunt vitanda peccatorum consortia.
Sed notandum, quod aliquando sunt vitanda peccatorum consortia propter superbiam et contemptum, ut isti sicut
habetur Is. Lxv, 5: non appropinques mihi, quia immundus es.
Alii vero vitant consortia propter peccatorum utilitatem, ut erubescant, et sic convertantur; et sic ut dicit Paulus I
ad Cor. VI, 5: ad verecundiam vestram dico, sic non est inter vos sapiens quisquam. Item aliquis vitat propter
cautelam sui timens ne pervertatur; Eccli. XIII, V. 1: qui tangit picem, coinquinabitur ab ea.
Et in Ps. XVII, 27: cum perverso perverteris.
E contrario similiter aliqui commorantur cum peccatoribus ad sui probationem: unde tentatio est sui probatio, ut
habetur Eccli. XXVII, 6: et II Petri II, 8: aspectu enim et auditu iustus erat habitans apud eos. Et Cant. II, 2: sicut
lilium inter spinas, sic amica mea inter filias. Et ibi dicit Glossa: non fuit bonus, qui malos tolerare non potuit.
Item aliqui inter malos commorantur propter conversionem, ut Paulus dicit I Cor. IX, 19: omnibus omnia factus
sum, ut omnes lucrifacerem.
Sed differentia est, quia peccatoribus perseverantibus et poenitere nolentibus non oportet communicare; de illis
vero, de quibus speratur, distinguendum est ex parte illius qui habitat, quia aut est firmus, aut infirmus: si
infirmus, habitare cum eis non debet; si firmus, competens est ut cum eis habitet, ut eos ad Deum convertat. Item
Jesus medicus erat certus; ideo cum esset cum eis, periculum non timebat; ideo etc..
Sed sequitur Jesu responsio. Et ponit rationes tres.
Primo ex similitudine dicit at Jesus audiens dixit: non est opus valentibus medicus.
Et vocat se Dominus medicum: et bene; Ps. Cii, 3: qui sanat omnes infirmitates tuas, scilicet tam animae, quam
corporis; ideo tangit infirmitates et animae, et corporis; unde dicit non est opus valentibus medicus etc.. Valentes
dicuntur qui ex superbia reputant se valere, de quibus Apoc. III, 17 dicitur: dicis: dives sum, et locupletatus, et
nullius egeo, et nescis, quia tu es miser, et miserabilis, pauper, caecus, et nudus. Et talibus non est opus medicus,
sed male habentibus, idest peccatum recognoscentibus: sicut dicebat David, Ps. L, V. 5: iniquitatem meam ego
cognosco etc..
Secundo inducit auctoritatem dicens euntes autem discite quid est; quasi dicat: vos non intelligitis Scripturas, sed
ite, et discite quid est, misericordiam volo, et non sacrificium. Hoc scribitur Osee VI, 6.
Et dupliciter exponitur. Primo ita quod intelligatur unum alii praeferri, quia magis volo misericordiam quam
iudicium: unde praefertur sacrificium sacrificio. Sacrificium est agnus, item misericordia: talibus enim hostiis
miseretur Deus. Quid ergo istorum melius? Prov. XXI, 3: facere misericordiam et iudicium magis placet Deo
quam victimae. Vel ita quod unum approbetur, reliquum vero reprobetur; misericordiam volo, sed non
sacrificium, quod facitis. Unde Is. I, 15: holocausta nolui, quia manus vestrae sanguine plenae sunt.
Vel aliter. Misericordiam volo, et non sacrificium.
Illud enim dicitur aliquis velle, quod vult propter se, et non propter aliud, sicut si medicus diceret: volo
sanitatem; et sic in operibus quae offerimus Deo, quaedam offerimus propter se, ut diligere Deum et proximum;
alia vero propter ista; michaeae VI, 8: indicabo tibi, homo, quid sit bonum, et quid Dominus requirat a te. Utique
facere iudicium, et diligere misericordiam.
Tertio inducit Dominus aliam rationem ex suo officio, ut si aliquis legatus missus esset, et uteretur suo officio, si
prohiberetur ab alio, diceret: stultus es, quia prohibes quod ad me pertinet. Venerat Dominus ad salvandum

81

