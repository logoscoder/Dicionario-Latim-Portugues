discussione, secundum quod dicitur Io. III, 18: qui non credit, iam iudicatus est. Gregorius ponit exemplum: qui
inimicum suum accipit in bello, non expectat iudicium, sed iam iudicatus est, sic etc.. Item aliqui sunt qui nihil
habent commune cum mundo, quia omnia dimiserunt propter Christum, et isti apparebunt ut iudices; unde supra
XIX, 28: vos qui secuti estis me, sedebitis super sedes duodecim tribus Israel.
Qui sunt ergo qui iudicabuntur? fideles qui implicati sunt saecularibus, quorum quidam sunt eis bene utentes, ut
habetur I ad Tim. VI, 18: divitibus praecipe bene agere, divites fieri in bonis operibus, facile tribuere,
communicare etc.. Qui autem detinentur, et eis involvuntur, damnabuntur.
Sed quae est necessitas? nonne omnes in morte recipiunt quod meruerunt? ad quid ergo iudicabuntur? notandum
quod praemium quod iusto Dei iudicio datur hominibus, est duplex: primum est stola animae, et secundum stola
corporis.
Quantum ad stolam animae, in morte recipitur, sed tunc gloriam corporis simul recipient.
Unde quantum ad animam omnes simul recipiunt corpora, sed quantum ad poenam, omnes simul damnabuntur;
unde Is. XXIV, 22: congregabuntur congregatione unius fascis, quia unum sunt in peccato.
Istam congregationem possumus intelligere congregationem localem, quia omnes congregabuntur in uno loco;
ioel III, 2: congregabo omnes gentes, et deducam eas in vallem iosaphat; quia qui salvantur, per passionem
Christi salvantur, et qui damnantur, per contemptum passionis eius damnantur; ideo ubi facta fuit passio Christi,
ibi iudicium.
Et intelligendum est quod boni in aere occurrent ei obviam, aliqui vero in terra manebunt. Secundum Origenem
ista congregatio non erit localis, sed dispersi erunt, et in locis singulis congregabuntur; et hoc vult illud quod est
dictum supra XXIV, 27, quod sicut fulgur exit ab oriente, et paret usque in occidentem, ita erit et adventus filii
hominis, quia ubicumque erunt, erunt ibi praesentes. Unde vult quod erit congregatio spiritualis, quia modo
quidam disperguntur ab eo, quidam se tenent cum eo; sed tunc omnes congregabuntur; Is. XL, 5: videbit omnis
caro salutare Dei nostri.
Tunc agit de separatione et separabit eos ab invicem, sicut pastor segregat oves ab hoedis. Et primo ponitur
secundum nomen; secundo secundum situm, ibi et statuet oves quidem a dextris etc..
Dicit ergo et separabit eos ab invicem.
Notate quod quamdiu mundus durat, mali sunt bonis permixti. Vix autem est aliqua societas, quin aliqui sint
mali; Cant. II, 2: sicut lilium inter spinas, sic amica mea inter filias. Sed in illo iudicio mali erunt ad unam
partem, boni ad aliam; Eccli. XXXV: iudicabit inter oves et hoedos.
Sed quare bonos vocat oves? hoc est propter quatuor. Invenimus enim in ovibus innocentiam, II regum XXIV,
17: isti qui oves sunt, quid fecerunt? item patientiam; Is. LIII, 7: tamquam ovis ad occisionem ducetur, et quasi
agnus coram tondente se obmutescet, et non aperiet os suum. Item ps.
XLIII, 22: aestimati sumus sicut oves occisionis.
Item obedientiam, quia ad vocem pastoris congregantur; Io. X, 27: oves meae vocem meam audiunt. Item
affluentiam fructuum: sicut ex ove plures fructus percipimus, sic multi sunt fructus bonorum; ez. XXXIV, 3: lac
comedebatis, et lanis cooperiebamini.
Item per hoedos intelligit peccatores, quia est animal per praecipitia vadens, item ad coitum fervidum et
contrarias habet proprietates, item pro peccato offerebatur.
Consequenter ponitur divisio quoad situm et statuet oves quidem a dextris, hoedos autem a sinistris. Quid
intelligitur per dexteram, et quid per sinistram? potest dici quod ad litteram ita fiet, quod boni ad partem unam, et
mali ad aliam constituentur.
Vel quia dextera pars nobilior est, ideo qui sunt boni, situm habebunt nobiliorem, quia occurrent Christo in aere.
Origenes retorquet istud ad finalem remunerationem; quia qui intentionem suam direxerunt ad Deum, erunt a
dextris, idest in remuneratione aeterna; Eccle. X, 2: cor sapientis in dextera eius, et cor stulti in sinistra illius.
Item Prov. IV, 27: vias quae a dextris sunt novit Dominus; perversae vero sunt, quae sunt a sinistris.
Tunc dicit rex his qui a dextris eius erunt etc.. Hic agitur de iudicio. Et primo promulgatur sententia quoad
bonos; secundo quoad malos; tertio ponit complementum.
Circa primum tria facit.
Primo ponitur sententia; secundo admiratio salvandorum; tertio satisfactio.
Secunda ibi tunc respondebunt ei iusti; tertia ibi respondens rex dicet illis.
Circa primum duo facit.
Primo invitat ad praemium; secundo comparat ad meritum.
Dicit ergo tunc dicet rex. Et vocat eum regem, quia regis est iudicare; Prov. XX, 8: rex qui sedet in solio dissipat
omne malum intuitu suo.
Sed est quaestio: numquid fiet per vocalem sententiam? quidam dicunt quod verbotenus et quod multum tempus
tenebit iudicium; et hoc dixit Lactantius, quod durabit mille annis; sed hoc non est verum. Sed hoc ad interiorem
locutionem referri debet; et inducit in cognitionem hominum, quia boni digni gloria, mali poena. Unde quod isti
dicent non erit vocale, sed secundum interiorem instinctum; et hoc dicit Augustinus, quod divina virtute erit,
quod unicuique occurret quod fecit. Et hoc patet per apostolum rom. II, 15: testimonium reddente illis

247

