Et statim clausa est ianua, quia nulli postea aperietur. Modo autem aperitur; unde Ps. XXIII, 7: attollite portas,
principes, vestras. Et Apoc. IV, 1: post haec vidi, et ecce Ostium apertum in caelo.
Sed tunc claudetur.
Consequenter ponitur repulsio malorum: et dicuntur tria. Primo exprimitur negligentia, quia tarde veniunt; unde
dicitur novissime autem veniunt. Unde signat eos qui tardam poenitentiam agunt; Sap. V, 3: dicentes intra se,
poenitentiam agentes, et prae angustia spiritus gementes.
Desiderium tangitur cum dicunt: Domine, Domine, aperi nobis. Unde in hoc quod dicunt eum Dominum dicunt
aliquid per quod deberent impetrare. Per hoc autem quod geminant, signatur quod ex angustia petant; unde
dicitur supra VII, 21: non omnis qui dicit mihi, Domine, Domine, intrabit in regnum caelorum. Desiderium
autem eorum tangitur cum dicitur aperi nobis.
Sequitur repulsio: at ille respondens ait: amen dico vobis, nescio vos; idest non approbo vos. Novit enim
Dominus qui sunt eius, II ad Tim. II, 19, sicut artifex nescit opus quod discordat ab arte sua.
Consequenter concludit: vigilate itaque et orate quia nescitis diem neque horam.
|#2 Lectio 2
Supra posuit Dominus parabolam de iudicio, in qua reprobatur aliquis propter hoc quod bonum spirituale interius
susceptum non conservat, hic vero ponit parabolam, in qua quis bona suscepta non multiplicat: unde dividitur.
Quia primo de distributione donorum agit; secundo de usu eorum; tertio de iudicio utentium.
Secunda ibi abiit autem qui quinque talenta acceperat etc.; tertia ibi post multum vero temporis etc..
Circa primum tria facit.
Primo ponit necessitatem distribuendi; secundo distributionem; tertio recessum distribuentis.
Necessitatem ostendit in hoc quod dicit sicut enim homo peregre proficiscens vocavit servos suos, et tradidit illis
bona sua.
Ubi debetis notare quod iste homo Christus est. Et possumus dicere quod peregre proficiscebatur tripliciter: quia
pergebat in locum, qui quamvis sit sibi proprius per divinitatem, scilicet in caelum, tamen peregrinus erat
secundum carnem, quia nulla caro ibi ascenderat. Unde Io. III, 13: nemo ascendit in caelum, nisi qui descendit de
caelo, filius hominis qui est in caelo.
Item proficiscebatur in caelum, quia in mundo peregrinus existens in caelum proficiscebatur; Ier. XIV, 8: quare
futurus es quasi colonus in terra, et quasi viator declinans ad manendum? item potest intelligi spiritualiter: nunc
enim peregrinatur a nobis, quoniam nos peregrinamur ab eo; II ad Cor. V, 6: dum sumus in corpore peregrinamur
a Domino. Quando autem videbimus eum, tunc non erimus sicut peregrini, sed sicut cives et domestici Dei.
Et notandum quod, sicut dicit Origenes, ubi ponitur sicut debet iungi aliquid, nisi ponatur in similitudine, sicut
habetur supra XXIV, 27: sicut enim fulgor exit ab oriente, ita erit adventus filii Dei. Sed hic non ponitur in
similitudine, et non ponitur postea aliud; propter hoc debet sic legi.
Aliquis peregre proficiscens sicut homo, quia Christus et Deus et homo est. Unde secundum quod Deus, non
peregrinatur, quia omnia nuda et aperta sunt oculis eius, ad Hebr. IV, 13. Peregre autem proficiscitur sicut homo;
Io. I, 14: vidimus eum tamquam unigenitum a patre, idest sicut unigenitum a patre.
Et hoc fuit necesse ex quo peregre proficisceretur, quod curam committeret de suis; et hoc facit cum dicit vocavit
servos suos et tradidit illis bona sua. Et primo tangitur liberalitas dantis; secundo diversitas donorum; item
discretio dandi.
Dantis liberalitas in duobus tangitur: eo quod praevenit eos quibus dedit, item eo quod abundanter dedit.
Eo quod praevenit, quia qui expectat dare, diminuit de liberalitate sua; non sic autem Dominus; in Ps. XX, 4:
Domine, praevenisti eum in benedictionibus dulcedinis. Unde vocavit servos suos, non illi ipsum; unde io. XV,
16: non vos me elegistis, sed ego elegi vos; Rom. VIII, 29: quos praescivit, hos et praedestinavit.
Item tangitur liberalitas, quia de suo: dedit bona sua, non aliena. Aliqui bene sunt liberales de alieno, sed non de
suo; iste autem de suo. Unde de isto potest intelligi quod dicitur in Ps. Lxvii, 19: ascendisti in altum, cepisti
captivitatem, dedisti dona hominibus.
Consequenter ponitur diversitas donorum: et uni dedit quinque talenta, alii autem duo, alii vero unum. Omnes
istos dividit per tres, in fructum trigesimum, sexagesimum, et centesimum; quia omnis multitudo dividitur in
summum, et infimum, et medium.
Ista talenta sunt diversa dona gratiarum: sicut enim talentum pondus dicitur metalli, sic gratia pondus est quod
inclinat ipsam animam; unde amor est pondus animae. Apostolus, I ad Cor. XII, 4: divisiones gratiarum sunt:
unde ista dona dividuntur, ita quod non aequaliter dantur omnibus; ad Eph. IV, V. 7: unicuique nostrum data est
gratia secundum mensuram donationis Christi. Et hoc est quod dicit: uni dedit quinque talenta, alii autem duo,
alii vero unum.
Et quae est ratio huius numeri? possumus dicere quod aliquis ita superabundat, quod habet mensuram dupli;
aliquis vero ita quod ultra duplum. Unde qui accipit duo, se habet ad illum qui unum, sicut proportio dupli: qui
autem quinque, se habet ultra proportionem dupli. Unde vult dicere quod aliquis accipit quinque, qui accipit
secundum mensuram incomparabilem.

240

