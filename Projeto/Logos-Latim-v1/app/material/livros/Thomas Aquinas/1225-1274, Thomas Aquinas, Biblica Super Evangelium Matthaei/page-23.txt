Alii ista contingentia reducunt in providentiam divinam. Sed primo modo negandum est esse fatum. Actus enim
humani non reguntur secundum dispositionem corporum caelestium: quod patet ad praesens, cum multae sint ad
hoc rationes efficaces.
Primo, quia impossibile est, quod virtus corporalis agat supra virtutem incorpoream, quia nihil inferius in ordine
naturae agit in superiorem naturam. In anima autem sunt quaedam potentiae elevatae supra corpus; quaedam
potentiae sunt organis affixae, scilicet potentiae sensitivae et nutritivae: et corpora quidem caelestia, quamvis
directe agant supra corpora inferiora, et mutent ea per se, per accidens tamen agunt in potentiis organis affixis. In
potentiis autem organis non affixis nullo modo agunt necessitando, sed inclinando tantum. Dicimus enim istum
hominem iracundum, idest pronum ad iracundiam, et hoc ex causis caelestibus, sed directe electio ut sic in
voluntate est. Unde numquam potest fieri tanta dispositio in corpore humano, quin superabundet iudicium liberi
arbitrii. Unde quicumque poneret liberum arbitrium sub corporibus caelestibus, de necessitate poneret sensum ab
intellectu non differre.
Secundo, quia per hoc excluditur omnis cultus divinus, quia tunc omnia essent ex necessitate; et sic tunc etiam
regimen reipublicae destrueretur, quia nec oporteret consiliari, neque aliquid providere, et huiusmodi.
Tertio, quia nos attribueremus Deo malitias hominum; quod esset ipsum infamare, qui creator est stellarum.
Patet ergo quod hoc dicere est contra fidem omnino. Et ideo dicit Gregorius: absit a fidelium cordibus ut fatum
aliquid esse dicatur. Si autem vis vocari fatum divinam providentiam, tunc aliquid est. Sed, sicut dicit
Augustinus, quia nihil commune debemus habere cum infidelibus, non hoc nomen ei imponere debemus, unde
dicit: linguam corrigas, sententiam teneas.
Non ergo potest dici vidimus stellam, idest a qua tota vita eius dependeat; quia, secundum Augustinum, tunc
stella non sequeretur generatum, quia tunc Christus magis diceretur fatum stellae, quam e converso.
Et notandum quod ista stella non fuit de primis causatis: quod patet ex quatuor.
Primo ex motu, quia nulla stella movetur de septentrione in meridiem. Regio autem Persarum, unde isti magi
veniebant, est posita ad septentrionem. Item, aliae numquam quiescunt; ista autem non continue movebatur.
Tertio ex tempore, quia in die nulla lucet; ista autem de die praebebat lucem magis. Quarto ex situ, quia non in
firmamento, quod patet, quia isti per eam determinate distinxerunt domum.
Ergo dicendum quod ista specialiter creata fuit ad servitium Christi. Et ideo dicit vidimus stellam eius, idest ad
obsequium eius factam.
Quidam autem dicunt, quod ista stella fuit spiritus sanctus, qui, sicut super baptizatum apparuit in specie
columbae, ita et nunc in specie stellae. Alii dicunt quod fuit Angelus.
Sed dicendum est quod vera stella fuit.
Et voluit ostendi sub indicio stellae, primo, quia conveniebat ei. Est enim rex caelorum, et ideo per caeleste
indicium voluit manifestari; Ps. XVIII, 1: caeli enarrant gloriam Dei et opera manuum eius annuntiat
firmamentum; Iudaeis quidem per Angelos, per quos legem acceperant; Gal. III, 19: lex data est per Angelos;
gentilibus per stellam, quia per creaturas in cognitionem Dei venerunt; rom. I, 20: invisibilia Dei per ea quae
facta sunt, intellecta conspiciuntur.
Secundo, quia congruebat his quibus demonstrabatur, scilicet gentilibus, quorum vocatio promissa fuit Abrahae
in similitudinem stellarum; Gen. XV, 5: suspice caelum, et numera stellas si potes etc.. Unde tam in nativitate,
quam in passione factum est signum in caelo, quod omnibus gentibus Christum notum fecit.
Item, congruebat omnibus, quia ipse est salvator omnium.
Sed dicit in oriente, quod exponitur dupliciter. Secundum Rabanum, sic: stella existens in Iudaea apparuit illis
gentibus in oriente. Vel: nos vidimus stellam in oriente. Istud melius dicitur. Unde ecce stella, quam viderant in
oriente antecedebat eos.
Item patet ex hoc quod ista secundum situm erat propinqua terrae, quia aliter non distinxisset locum. Ergo non
potuisset videri a tam remota regione.
Consequenter ponitur pium propositum et venimus adorare.
Hic est duplex quaestio. Dicit enim Augustinus: numquid isti erant curiosi, quod quandocumque fieret aliquod
indicium per aliquam stellam quaererent regem natum? hoc enim stultum fuisset.
Sed dicendum quod non praestaverunt obsequium regi terreno, sed caelesti: in quo virtus divina ostenditur
affuisse; quia aliter si terrenum regem quaesissent, totam devotionem amisissent, quando vilibus pannis
invenerunt involutum.
Sed quaerit iterum Augustinus: quomodo ex stella potuerunt scire, quod homo Deus natus esset? et respondet
quod hoc fuit Angelo revelante; qui enim ostendit eis stellam, misit Angelum qui hoc revelaret. Leo Papa dicit,
quod sicut exterius oculi replebantur lumine istius stellae: ita interius radius divinus revelabat. Tertia ratio: quia
isti erant de stirpe Balaam, qui dixit: orietur stella ex Iacob. Unde habuerunt a prophetia eius. Et ideo videndo
tantam claritatem stellae, suspicati sunt, quod rex caelestis natus esset, et ideo quaerebant. Et hoc est et venimus
adorare. In hoc impletum est illud Ps. Lxxi, 11: et adorabunt eum omnes reges, omnes gentes servient ei.
|#2 Lectio 2

23

