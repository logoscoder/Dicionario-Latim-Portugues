Unde multa non sunt dicenda propter scandalum vitandum. Et quod haec sit causa, patet, quia statim suam
passionem annuntiat; unde subditur et exinde coepit Jesus ostendere discipulis suis, quia oporteret eum ire
ierosolymam et multa pati. Et circa hoc tria facit.
Primo praenuntiat passionem; secundo discipulum arguit, ibi qui conversus dixit Petro etc.; tertio docet fidem,
ibi tunc Jesus dixit discipulis suis etc..
Et circa primum duo. Quia primo praenuntiat passionem; secundo resurrectionem, ibi et tertia die resurgere.
Et circa primum tangit locum, auctores, ac consummationem.
Dicit ergo et exinde coepit Jesus ostendere discipulis suis. Locutus est de passione hic, et XVII, et XX cap..
Sed ante hoc tempus non praenuntiaverat.
Sed quare modo coepit? quia apostolis manifestavit.
Sed quare non ante? quia si antequam fides esset confirmata in eis, praenuntiasset passionem, forte dimisissent
eum: sed nunc verum Deum credebant, ideo etc..
Et dicit ostendere, non dicere quia haec dicuntur quae manifestantur visibiliter, ostenduntur quae intelliguntur;
ideo Iudaeis dicebat, discipulis ostendebat; Lucae ult., 26: nonne oportuit Christum pati, et sic intrare in gloriam
suam? unde quod dicit oportet, tangit locum.
Et quare ierosolymam? tangit rationem.
Sed quod dicit ierosolymam, prima ratio est, quia ibi erat templum Dei, ubi fiebant sacrificia.
Sacrificia autem veteris legis fuerunt figura istius sacrificii, quod fuit in ara crucis; ideo voluit quod ubi erat
figura, pateret veritas; Ephes. V, 2: et tradidit semetipsum sacrificium, et oblationem, et hostiam Deo in odorem
suavitatis etc.. Alia ratio est, quia prophetae passi sunt in ierusalem, ut infra cap. XXIII, 37: ierusalem,
ierusalem, quae occidis prophetas, et lapidas eos, qui ad te missi sunt. Voluit igitur ibi pati ad ostendendum,
quod mors eorum fuit signum passionis Christi. Item ierusalem dicitur visio pacis; sed ipsa passio pacifica fuit;
ad col.
Cap. I, 20: pacificans quae in caelis et quae in terris sunt. Item ut per istam viam esset nobis via ad ierusalem
supernam; ad Gal. IV, V. 26: illa autem quae sursum est ierusalem mater nostra, libera est.
Sed a quibus? a senioribus. Et hoc est quia eis procurantibus passus est. Ille facit rem, cuius auctoritate fit; unde
magis eum interfecerunt, quam milites.
Unde per hoc malitia populi significatur, quia qui videntur meliores, inveniuntur deteriores.
Aliquis enim retrahitur a peccato propter aetatem, aliquis propter scientiam, aliquis propter dignitatem; tamen
aetas eos non retraxit, quia a senioribus; non scientia, quia a Scribis; non dignitas, quia a principibus sacerdotum;
Ier. V, 5: ibo ad optimates, et loquar eis: ipsi enim cognoverunt viam Domini et iudicium Dei sui. Et ecce magis
hi confregerunt iugum.
Item quaedam abiectio et humiliatio fuit, quia quando aliquis patitur a plebeis, non est magnum; sed quando a
sapientibus, et ab his, qui boni videntur, magna est abiectio; unde Io. XVIII, 35: gens tua et principes tradiderunt
te mihi.
Item passus est usque ad mortem, ideo dicit et occidi; Act. X, 39: quem occiderunt suspendentes in ligno; Dan.
IX, V. 26: occidetur Christus, et non erit eius populus, qui eum negaturus est.
Sed adiungitur gaudium resurrectionis et tertia die resurgere; Os. VI, 3: tertia die resuscitabit nos.
Et assumens eum Petrus coepit increpare illum. Hic increpat discipulum obviantem.
Et primo ponitur obviatio; secundo responsio Christi, ibi qui conversus dixit Petro etc..
Et assumens, vel in aspectu, vel ad se sumens, ne videretur praesumptuosus, quando Dominum ante alios
reprehenderet, dixit absit a te, Domine: non erit tibi hoc. Dominus collaudaverat eius confessionem, et dederat ei
potestatem, quia eum filium Dei esse cognoverat, ideo putabat, quod si occideretur, quod fides sua frustraretur, et
quod non esset Deus; et ideo increpavit eum. Habebat in corde, quod filius Dei erat, et non advertebat, quod
Deus non est increpandus, ut dicitur iob XV, 3: arguis eum, qui non est tibi aequalis, et loqueris quod tibi non
expedit. Sed servabat adhuc aliquam fidem divinitatis, quia in marco habetur, propitius sis tibi, Domine, et noli
te tradere in mortem.
Qui conversus dixit, vade retro post me, Satana. Hic ponitur responsio.
Hunc locum sic exponit Hilarius: diabolus videns, quod ipse nuntiaverat passionem suam, et cognoscens
testimonia prophetarum, incitavit Petrum ad hoc ut dissuaderet. Ideo videns Dominus, quod non suo instinctu
loqueretur, increpavit eum, ideo dixit Petro vade post me: ita quod sit ibi punctus. Et ad Satanam dixit Satana,
scandalum es mihi.
Hieronymus dicit, quod non credit, quod instinctu diaboli locutus sit Petrus, sed pietatis affectu; unde ignoranter
dixit.
Unde tria facit, quia primo ponitur admonitio; secundo increpatio; tertio causae assignatio.
Admonitio, quia vade, Petre.
Unde est eadem sententia, quae dicta est supra diabolo, vade retro, Satana. Vel vade post me, sequere me.
Satanas est idem quod adversarius. Unde qui consilio divino contradicit, Satanas dicitur. Scandalum mihi es;
idest vis impedire meum propositum.

159

