Secunda proprietas est quod nascendo occidit parentes; unde dicitur quasi VI pariens, et isti similiter. Infra
XXIII, 31: quem prophetarum non occidistis? tertia ratio est, quia est pulchra exterius, interius habens venenum:
isti etiam pulchri sunt exterius quadam simulata iustitia, interius habentes peccata; infra XXIII, 27: vae vobis
quia similes estis sepulcris dealbatis, quae foris apparent hominibus speciosa, intus vero plena sunt ossibus
mortuorum et omni spurcitia; et secundum hoc progenies viperarum sonat in malum.
Ambrosius exponit aliter, et dicit, quod prudentia serpentibus adscribitur; inf. X, 16: estote prudentes sicut
serpentes. Unde ioannes, commendans eos de prudentia, quia veniebant ad baptismum, dicit progenies
viperarum.
Primum ergo quod inducit ad poenitentiam est recognitio proprii peccati; secundum est timor divini iudicii; Prov.
XV, 27: per timorem Domini declinat omnis a malo; iob XIX, 29: scitote esse iudicium. Et hoc est, quod dicit
quis demonstravit vobis fugere a ventura ira? et sciendum quod Ambrosius et chrysostomus exponunt de
praeteritis, Rabanus de futuris; unde dicit quis demonstrabit? et secundum Ambrosium sic: progenies etc., quasi
diceret: quis demonstravit, ut recederetis a malo? quasi dicat: nullus, nisi Deus. Ps. Lxxxiv, 8: ostende nobis,
Domine, misericordiam tuam, et salutare tuum da nobis.
Secundum chrysostomum, sic: progenies viperarum, quia retinent voluntatem peccati, quis demonstravit vobis
fugere, sicut vos vultis? non, quia dixit Isaias I, 16: lavamini, et mundi estote, auferte malum cogitationum
vestrarum ab oculis meis. Non, quia dixit David, Ps. L, 4: amplius lava me, Domine, ab iniquitate mea, et a
peccato meo munda me; et post: sacrificium Deo spiritus contribulatus, cor contritum et humiliatum, Deus, non
despicies.
Rabanus de futuro sic, quasi diceret: bonum est quod agatis poenitentiam, quia aliter quis demonstrabit? Ps.
Cxxxviii, 7: quo ibo a spiritu tuo, et quo a facie tua fugiam? ira de Deo non accipitur pro affectu mentis, sed pro
effectu: unde eius ira est ultio.
Praemissis his duobus ducentibus ad poenitentiam, consequenter concludit evangelista facite ergo fructum
dignum poenitentiae.
In arbore fructus sunt post flores, et si flores non sequantur fructus, arbor illa nihil valet. Flos enim quidam
poenitentiae apparet in contritione, sed fructus est in executione.
Eccli. XXIV, 23: flores mei fructus honoris et honestatis.
Et notandum quod alius est fructus iustitiae, et alius poenitentiae: plus enim requiritur a poenitente, quam ab eo,
qui non peccat.
Est autem triplex fructus dignus poenitentiae.
Primus est ut puniat in se, quod commisit, et hoc iudicio sacerdotis. Ier. XXXI, V. 19: postquam convertisti me,
egi poenitentiam, et postquam ostendisti mihi, percussi femur meum: idest carnem meam afflixi.
Secundus est ut fugiat peccata, et occasiones peccati, unde dicitur, quod satisfacere est causas peccatorum
excidere. Eccli. XXI, 1: fili, peccasti? ne adiicias iterum: sed et de pristinis deprecare, ut tibi dimittantur etc..
Quasi a facie colubri fuge peccatum, eccli. XXI, 2. Tertius est, ut tantum studeat ad bene agendum, quantum
studuit ad peccandum.
Rom. VI, 19: humanum dico propter infirmitatem carnis nostrae. Sicut enim exhibuistis membra vestra servire
immunditiae et iniquitati ad iniquitatem, ita nunc exhibete membra vestra servire iustitiae in sanctificationem.
Consequenter excludit impedimentum poenitentiae, cum dicit et ne velitis dicere intra vos: patrem habemus
Abraham.
Duplex impedimentum est poenitentiae. Praesumptuositas de se, et desperatio de divino iudicio.
Primo removet primum; secundo secundum, ibi iam enim securis ad radicem arborum posita est.
Circa primum duo facit: primo excludit impedimentum; secundo assignat rationem, ibi dico enim vobis.
Dicit ergo et ne velitis dicere intra vos: patrem habemus Abraham. Isti secundum carnem erant de genere
Abrahae: unde poterant credere, quod quantumcumque peccarent, Deus misereretur eis propter Abraham; Ex.
XXXII, 11: cur, Domine, irascitur furor tuus? et post: recordare Abraham, Isaac, et Iacob servorum tuorum etc..
Et ideo excludit hoc ioannes: et ne velitis dicere. Et est modus loquendi; quasi diceret, non dicatis hoc, quia non
valebit vobis. Rom. IX, 8: non qui filii sunt carnis, hi filii Dei; sed qui filii sunt promissionis, aestimantur in
semine etc.. Isti enim multum gloriabantur de Abraham, sed Dominus dicit Io. VIII, 39: si filii Abrahae estis,
opera Abrahae facite. Contra tales dicit chrysostomus: quid prodest ei quem mores deturpant, generatio clara? et
est etiam hoc in spiritualibus.
Consequenter assignat rationem dico enim vobis, magis est enim magnum imitari patrem, quam nasci ex eo,
potens est Deus de lapidibus istis suscitare filios Abrahae.
Legitur iosue IV quod quando populus Israel transivit iordanem siccis pedibus, in memoriam miraculi, mandavit
iosue, quod extraherentur duodecim lapides ex fundo fluminis, et ponerentur extra, et duodecim de lapidibus
exterioribus ponerentur intus. Ioannes autem in illo loco baptizans, eos ostendit.
Potest autem intelligi dupliciter. Ad litteram primo: hoc enim est primum fidei fundamentum, credere
omnipotentiam Dei; iob XLII, 2: scio quia potes, et nulla te latet cogitatio. Vel possumus intelligere per lapides
gentiles, qui dicuntur lapides propter duo: primum quia lapides adorant; secundo propter duritiem. Et licet

35

