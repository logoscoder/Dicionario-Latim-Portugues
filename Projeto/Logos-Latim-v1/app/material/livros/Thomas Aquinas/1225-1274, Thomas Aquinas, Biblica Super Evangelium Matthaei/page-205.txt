Circa istam videamus quis est iste homo rex. Et dicitur quod iste est Deus, et intelligitur persona patris, quia dicit
filio suo.
Sed quare dicit homini regi? ratio est, ut dicit Origenes, quia rex dicitur a regendo.
Nos autem non possumus, nec sumus capaces regni eius secundum quod est, sed regit nos secundum modum
nostrum. Deut. XXXII, 11: sicut aquila provocans pullos ad volandum.
Et ideo dicitur homini regi, quia regit nos humano modo. Sed cum videbitur sicuti est, tunc erit rex, quia tunc
secundum se reget.
Unde apostolus I Cor. XIII, 12: videmus nunc per speculum in aenigmate, tunc autem facie ad faciem.
Dicit simile est regnum caelorum homini regi. Sicut enim in regno sunt multa est enim rex, regnum, et qui
serviunt sic in illo regno; ideo simile est homini regi qui fecit nuptias filio suo. Filius est Christus, de quo dicitur
I Io. Ult., 20: ut simus in vero filio eius. Hic est verus Deus, et vita aeterna.
Quae sint istae nuptiae, quadrupliciter potest exponi. Primo per unitatem naturae humanae ad divinam, ut
humana natura sit sponsa, thalamus fuit uterus virginis.
Ps. XVIII, 6: ipse enim tamquam sponsus procedens de thalamo suo. Et haec expositio habet aliquid dubietatis,
quia posset credi quod non alia esset persona patris, alia filii.
Unde potest dici quod iste sponsus est verbum incarnatum; sponsa ecclesia; unde apostolus Eph. V, 32:
sacramentum hoc magnum est: ego autem dico in Christo et ecclesia.
Item ipsius verbi ad animam nostram.
Fit enim anima particeps gloriae Dei per fidem, et sic fiunt nuptiae nostrae. Osee II, 20: sponsabo te in fide. Item
nuptiae erunt in communi resurrectione. Huius autem resurrectionis Christus est via; Io. XIV, 6: ego sum via.
Tunc erunt nuptiae, quando mortale nostrum absorbebitur a vita, ut habetur II Cor. V, 4.
Sed si loquamur secundum Gregorium, oportet exponere de praesentibus, secundum quod ecclesia Christo, et
anima nostra Deo per fidem desponsatur.
Sequitur de vocatione Iudaeorum.
Et primo ponitur duplex vocatio; secundo excusatio, ibi illi autem neglexerunt etc..
Circa primum duo facit secundum duas vocationes.
Unde dicit et misit servos suos, vocare invitatos. Et secundum quod dicit ibi Origenes, duplex est ibi littera, quia
quaedam littera habet misit servum suum, quaedam servos suos.
Si sit littera servum, sic tria sunt consideranda.
Primo invitatio; secundo vocatio; et tertio alia invitatio. Fuerunt ergo Iudaei invitati in patriarchis; unde dictum
est Abrahae: in semine tuo benedicentur omnes gentes. Ad Gal. III, 16: Abrahae dictae sunt promissiones et
semini eius etc.. Primum fuit missus Moyses. Num. XII, 7: non talis servus meus Moyses, qui in omni domo mea
fidelissimus est. Et sequitur, quare non timuistis eum? et nolebant venire. Deut. XXXI, 27: adhuc vivente me, et
egrediente vobiscum, semper contentiose egistis erga Dominum.
Secunda vocatio est per prophetas, de quibus Amos III, 7: non faciet Dominus verbum, nisi revelaverit secretum
suum ad servos suos prophetas.
Vel potest esse littera servos; et tunc per primos significantur prophetae, quibus semper Iudaei rebelles fuerunt;
Act. VII, 51: vos semper spiritui sancto restitistis. Per secundos apostoli, quibus dictum est supra X, 5: in viam
gentium ne abieritis. Vel per primos prophetas, primos apostolos; per secundos, successores apostolorum.
Iterum misit alios servos. Hic ponitur alia invitatio.
Et ponitur augmentum benignitatis ex parte invitantis, et augmentum malitiae ex parte excusantis.
In prima vocatione nihil promisit; in ista vero promittit, quia dicit dicite invitatis: ecce prandium meum paravi.
Istud prandium est spiritualis refectio; prov. IX, 2: sapientia immolavit victimas, miscuit vinum, et posuit
mensam suam, misit ancillas ut vocarent ad arcem.
Tauri mei et altilia mea occisa sunt. Et hoc dictum potest exponi secundum Origenem, quod est dispositio
sapientiae Dei.
Tauri dicuntur rationes fortes; Is. VIII, 11: in forti manu sua erudivit me. Altilia dicuntur quasi alita bene. Altilia
dicuntur proprie aves saginatae, quae nutriuntur et impinguantur, et significant subtiles sensus, et fiunt saginatae
quando sacris sensibus multiplicantur, quibus anima saginatur; Ps. Lxii, 6: sicut ex adipe et pinguedine repleatur
anima mea. Quicquid enim necessarium est, invenitur in sacra Scriptura. Ideo omnia sunt parata.
Ps. XVIII, 8: lex Domini immaculata convertens animas. Haec est invitatio sapientiae, Prov. IX, 5: venite,
comedite panem meum et bibite vinum quod miscui vobis.
Vel, significat refectionem spiritualem, per tauros significantur exempla sanctorum, quae Dominus praeparavit in
exemplum; Iac. V, 10: accipite in exemplum exitus mali, et longanimitatis, et laboris, et patientiae, prophetas.
Unde tribulationes sanctorum ponit in exemplum.
Secundum Gregorium, per tauros significantur patres veteris testamenti, quia taurus ferit cornibus, et in tempore
patrum semper quaerebatur vindicta, et praecipiebatur oculum dari pro oculo. Per altilia patres novi testamenti,
qui omnia dimiserunt pro Christo, et impinguantur sapientia Dei, occisi propter Deum, et utrique occisi sunt.
Omnia parata sunt, venite ad nuptias. Passus est Christus, aperuit caelos, misit apostolos. Vel per tauros

205

