Ioseph autem vir eius cum esset iustus. Postquam posuit generationis modum, hic confirmat ipsum per
testimonium.
Cum enim supra dixerit evangelista, quod mater Jesu inventa est in utero habens, et quod hoc erat de spiritu
sancto, posset aliquis credere quod evangelista hoc apposuisset ob gratiam magistri; ideo hic evangelista
confirmat generationis modum supradictum.
Et primo praenuntiatione prophetica, hoc autem factum est; secundo revelatione angelica, ibi exurgens autem
ioseph.
In prima parte sunt tria.
Primo introducitur persona, cui facta est revelatio; secundo persona revelans, ibi haec autem eo cogitante, ecce
Angelus Domini apparuit; tertio ponuntur verba revelationis, ibi ioseph fili David.
Persona autem, cui fit revelatio, commendatur ex duobus, scilicet ex hoc quod est iustus, et ideo non mentiretur;
secundo ex hoc quod sponsus, sive vir, et ideo crimen in ea non pateretur; Prov. VI, 34: zelus et furor viri non
parcet in die vindictae.
Dicit ergo ita: inventa est a ioseph habens in utero, sed ioseph vir eius cum esset iustus, et nollet eam traducere.
Hic est duplex sanctorum sententia, Ambrosii videlicet, et Augustini.
Augustinus enim vult, quod ioseph, qui non erat praesens, quando facta est Annuntiatio angelica, rediens, et
inveniens eam gravidam, habuit suspicionem adulterii.
Sed tunc statim oritur quaestio: quomodo iustus erat, si eam quam suspectam habebat de adulterio, nolebat
traducere, idest crimen ipsius propalare? in hoc enim videbatur ei in peccato consentire, et Rom. I, 32 dicitur,
quod non solum qui faciunt, sed etiam qui consentiunt facientibus, digni sunt morte.
Sed ad hoc est triplex responsio. Prima est secundum chrysostomum, quod duplex est iustitia: una enim est
iustitia, quae est virtus cardinalis, quae dicitur iustitia specialis; alia est iustitia legalis, quae includit omnem
virtutem, et pietatem, et clementiam, et huiusmodi. Quando ergo dicitur quod ioseph iustus erat, intelligendum
est de iustitia generali, ut iustitia accipiatur pro pietate. Unde quia iustus erat, idest pius, noluit eam traducere.
Alia est responsio Augustini, qui dicit, quod duplex est peccatum, scilicet peccatum occultum et peccatum
manifestum: peccatum enim occultum non est publice arguendum, sed aliter est ei remedium adhibendum.
Suspicio ergo adulterii, quam habuit ioseph, erat suspicio peccati occulti, et non manifesti, quia ipse solus
sciebat; et iterum si alii scirent eam gravidam, non possent opinari nisi quod de ipso esset; et ideo crimen eius
non debuisset propalasse. Tertia vero responsio est Rabani, quod etiam ioseph iustus fuit et pius: in hoc enim
quod pius, non voluit crimen propalare; sed in hoc quod voluit eam dimittere, apparuit iustus: sciebat enim quod
qui tenet adulteram, stultus et insipiens est, ut dicitur Prov. XVIII, 22.
Secundum autem Hieronymum et Origenem non habuit suspicionem adulterii.
Noverat enim ioseph pudicitiam mariae; legerat in Scriptura quod virgo concipiet, Is. VII, 14 et cap. XI, 1:
egredietur virga de radice iesse, et flos de radice eius ascendet etc.; noverat etiam mariam de David generatione
descendisse. Unde facilius credebat hoc in ea impletum esse, quam ipsam fornicatam fuisse. Et ideo indignum
reputans se tantae cohabitare sanctitati, voluit occulte dimittere eam, sicut Petrus dixit: exi a me, Domine, quia
homo peccator sum, Luc. V, 8.
Unde nolebat eam traducere, idest ad se ducere, et in coniugem accipere, se indignum reputans.
Vel, secundum aliorum sententiam, ignorans finem, ne tamquam reus haberetur si celaret, et secum eam teneret.
Haec autem eo cogitante. Hic persona revelans introducitur: et tanguntur tria.
Primo enim tangitur tempus; secundo persona revelans introducitur; ecce Angelus: tertio revelationis modus
exprimitur, apparuit in somnis.
Dicit ergo haec autem eo cogitante, idest dum ista secum in mente revolveret, ecce Angelus Domini apparuit.
Nota quod duo commendantur hic de ioseph, scilicet sapientia et clementia. Sapientia quidem in hoc, quod ipse
antequam ageret, deliberavit; Prov. IV, 25: palpebrae tuae praecedant gressus tuos: hoc est, nihil facias sine
iudicio et deliberatione rationis. Item, clementia sive pietas in hoc quod factum eius non propalavit, vel
promulgavit, contra multos qui statim illud quod habent in corde, volunt exterius publicare; Prov. XXV, 28: sicut
urbs patens, et absque murorum ambitu, ita vir, qui non potest in loquendo cohibere spiritum suum.
Et ideo meruit instrui, sive consolari.
Unde sequitur ecce Angelus Domini apparuit: quasi in promptu sit adiutorium Dei; Ps. IX, 10: adiutor in
opportunitatibus, in tribulatione; Ps. LIII, 6: ecce enim Deus adiuvat me, et Dominus susceptor est animae meae.
Angelus Domini: nihil enim melius potuit excusare, quam ille qui conscius erat virginitatis servatae. Unde ille
idem Angelus qui missus est ad mariam, Luc. I, 26, creditur missus ad ioseph, Ps. XXXIII, 8: immittet Angelus
Domini in circuitu timentium eum, scilicet mariae, et ioseph, ut ipsam liberaret ab infamia, et ioseph in
perturbatione non dimitteret.
Sed hic quaeritur, quare non a principio facta est ioseph revelatio, antequam ita perturbaretur.
Item, quare maria ei non revelavit Annuntiationem angelicam, quae sibi facta fuerat.
Et dicendum ad primum, quod hoc fecit ut testimonium eius esset credibilius. Sicut enim Dominus thomam
apostolum permisit dubitare de sua resurrectione, ut scilicet dubitans palparet, et palpans crederet, et credendo

16

