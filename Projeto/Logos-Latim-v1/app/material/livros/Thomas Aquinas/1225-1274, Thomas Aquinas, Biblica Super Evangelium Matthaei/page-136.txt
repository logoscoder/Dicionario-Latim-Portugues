Et cum invenerit eam, scilicet Christum, in quo omnes virtutes sunt in summo, abiit etc..
Item aliter per bonas margaritas signantur diversa praecepta, et omnia ad vitam necessaria.
Et dum invenerit unam, idest unum mandatum, scilicet caritatis, abiit etc.. Io. XIII, V. 34: mandatum novum do
vobis, ut diligatis invicem, sicut dilexi vos, ut et vos diligatis invicem etc.. Et apostolus Rom. XIII, V. 10:
plenitudo legis est dilectio.
Item aliter per margaritas intelliguntur diversae scientiae, quas quaerendo invenimus principium omnium
scientiarum, scilicet verbum Dei, de quo Eccli. I, 5: fons sapientiae verbum Dei. Unde debes omnia vendere pro
isto, et terrena, et animam, et corpus, quia cum vendis ista, teipsum habes, et es Dominus tui. Ad Phil. III, 8:
omnia arbitratus sum ut stercora, ut Christum lucrifaciam.
Unde omnia debes dare pro isto lucro, sicut dabat Paulus, II Cor. V, 14: unus pro omnibus mortuus est, ut et qui
vivunt, iam non sibi vivant, sed ei, qui pro ipsis mortuus est, et resurrexit.
Iterum simile est regnum caelorum sagenae Missae in mare etc.. Hic ponitur alia parabola. Secundo ponitur
expositio non quantum ad totum, sed quoad partem, ibi sic erit in consummatione saeculi.
Et in ista duo fiunt.
Primo ponitur communitas huius doctrinae; secundo distinctio, ibi cum impleta esset etc..
Dicit ergo simile est regnum caelorum sagenae. Ista sagena est quoddam instrumentum, quod circumdat magnam
partem maris; unde potest per eam significari vel doctrina, vel ecclesia: quia primi doctores fuerunt piscatores;
supra IV, 18: erant enim piscatores. Haec ponitur in mari, idest in mundo; Ps. Ciii, 25: hoc mare magnum et
spatiosum etc.. Et ex omni genere piscium congreganti. Ecce communitas. Lex enim non erat data nisi uni genti;
Ps. Cxlvii, 20: non fecit taliter omni nationi, et iudicia sua non manifestavit eis. Lex evangelica congregat
omnes; ad Rom. I, 14: Graecis et barbaris, sapientibus et insipientibus debitor sum. Et Mc. Ult., 15: ite,
praedicate evangelium omni creaturae.
Sed numquid idem erit finis omnium? modo omnes simul sunt in sagena, sed in fine omnes separabuntur; unde
dicit quam, cum impleta esset, idest quando tot electi intraverint ut sit completus numerus electorum educentes,
et secus littus sedentes etc..
Per littus finis mundi significatur, quia non erit apud sanctos turbulentia, sed erunt in quiete bona. Et dicit
sedentes, quod pertinet ad iudiciariam potestatem. Infra XIX, V. 28: vos qui secuti estis me, in regeneratione,
cum sederit filius hominis in sede maiestatis suae, sedebitis et vos super sedes duodecim, iudicantes duodecim
tribus Israel.
Elegerunt bonos in vasa, idest in caelestia habitacula; Io. XIV, 2: in domo patris mei mansiones multae sunt. Et
dicit vasa pluraliter propter diversitatem retributionum; lc. XVI, 9: recipiant vos in aeterna tabernacula.
Malos autem foras miserunt, quia omnes immundi eiicientur.
Sic erit in consummatione saeculi.
Hic exponit parabolam. Et notandum quod exponit solum quoad malos.
Sed tunc est quaestio, quare magis exponit de malis, quam de bonis.
Dicendum, quod fecerat mentionem de sagena, qua, quando pisces capiuntur, mali eiiciuntur, et vivunt; boni
autem occiduntur, et comeduntur. Ideo posset aliquis dicere, quod ita esset ex parte ista; ideo ut excludat illud,
exponit dicens exibunt Angeli, non quod discedant ab intimis contemplationis, quia ubicumque sunt,
contemplantur Deum; sed quia progrediuntur ad exterius ministerium. Daniel IX, 22 dicitur de quodam Angelo:
egressus sum, ut docerem te.
Et separabunt malos de medio iustorum.
Modo mali sunt inter bonos, zizania in medio tritici, lilium inter spinas, sed separabuntur ex communione
bonorum; et ex hoc est mala excommunicatio; ista tamen signum illius, sed tamen alia, quia ecclesia saepe
decipitur, sed tunc non erit deceptio. Haec est de qua dicit apostolus I Cor. XVI, 22: si quis non amat Dominum
nostrum Jesum Christum, sit anathema. Unde dicitur: tollatur impius ne videat gloriam Dei.
Sequitur de poena sensus et mittent eos in caminum ignis. Hoc exponitur ut supra.
Sed est quaestio, quare iteravit hoc Dominus, quia videtur idem esse quod parabola de zizania.
Dicendum, quod idem est quantum ad aliquid, quia hic per sagenam intelliguntur et boni et mali; unde significat
eos qui non sunt praecisi ab ecclesia. Sed per zizaniam significantur illi qui sunt praecisi per diversitatem
dogmatum, et hi non sunt de ecclesia.
Intellexistis haec omnia? dicunt ei, etiam. Postquam Dominus complevit parabolicam doctrinam, et quoad
discipulos, hic determinat de effectu; et primo in discipulis; secundo in turbis, ibi et factum est etc..
Effectus in discipulis fuit intellectus: unde tria ponuntur.
Primo examinatio; secundo professio; tertio designatio eorum ad futurum officium.
Notandum autem, quod cum multa locutus esset ad turbas et discipulos, quia futuri erant magistri, ideo oportebat
quod intelligerent.
Et nota quod de tribus examinabantur. Primo de intellectu intellexistis haec omnia? item de amore, Io. Ult., 15:
simon, amas me plus his? item de possibilitate ad passionem; infra XX, 22: potestis bibere calicem, quem ego
bibiturus sum? Ps. Xci, 15: bene patientes erunt ut annuntient.

136

