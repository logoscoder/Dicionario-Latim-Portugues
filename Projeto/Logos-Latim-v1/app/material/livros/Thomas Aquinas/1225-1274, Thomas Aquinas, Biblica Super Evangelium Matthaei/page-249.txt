corporales, sed etiam spirituales; ideo quidquid facit homo vel ad suam utilitatem, vel proximi, totum sub opere
misericordiae continetur. Unde omnia vel sub his continentur vel sub contrario.
Septem sunt opera misericordiae, sed sex solum tanguntur. Ista septem habentur per versum: visito, poto, cibo,
redimo, tego, colligo, condo.
De sepultura vero hic non tangitur. Sed quare? ad excludendum errorem quorumdam qui dixerunt quod animae
non consequuntur requiem, donec corpus condatur. Sed hoc non est verum, quia nihil recipit anima a corpore,
quando est separata.
Ponit ergo sex quae impenduntur contra defectum. Et quia est defectus quidam generalis, quidam specialis;
primo agit de generali, secundo de speciali. Et quia quidam generaliter ab exteriori, quidam ad interiori, primo
tangit defectus a parte interiori, secundo ab exteriori.
Dicit ergo esurivi, et dedistis mihi manducare. Hoc habetur Isaiae LVIII, 7: frange esurienti panem tuum.
Sitivi, et dedistis mihi bibere, quia propter me dedistis proximo. Unde supra X, 42: qui dederit calicem aquae
frigidae uni ex minimis meis, non perdet mercedem suam, de istis duobus Prov. XXV, 21: si esurierit inimicus
tuus, ciba illum: si sitierit, da ei aquam bibere.
Item sunt defectus ab exteriori, et hi sunt duo, scilicet a tegumento coniuncto et separato. Dicit ergo hospes eram
et collegistis me. Ad Hebr. Ult., 2: hospitalitatem nolite oblivisci; per hanc enim latuerunt quidam Angelis
hospitio receptis. Quantum ad tegumentum coniunctum dicit nudus fui et operuistis me; iob XXXI, 19: si
despexi praetereuntem eo quod non haberet indumentum: et sequitur, si non benedixerunt mihi latera eius, et de
velleribus ovium meorum calefactus est; Is. LVIII, 7: cum videris nudum, operi eum.
Item quidam sunt particulares defectus; et horum quidam sunt naturales quidam ab exteriori.
Defectus naturalis et ab intrinseco est infirmitas; unde dicit infirmus, et visitastis me. Quantum ad exteriorem
defectum dicit in carcere eram, et venistis ad me. Et potest per carcerem intelligi quaelibet tribulatio; ad Hebr. X,
34: nam et vinctis compassi estis.
Tunc respondebunt iusti dicentes.
Hic ponitur responsio mentalis. Bonarum mentium est quod ea quae propter Deum faciunt, parva reputent; Lc.
XVII, 10: cum feceritis omnia quae praecepta sunt vobis, dicite, quia servi inutiles sumus. Et ad rom. VIII, 18:
existimo quod non sunt condignae passiones huius temporis ad futuram gloriam quae revelabitur in nobis. Unde
dicent quod ignorantes fecerunt, et haec dicent parva reputantes; unde quando vidimus te esurientem et pavimus?
etc.. Unde hoc dicent admirantes.
Et respondens rex dicet illis.
Huic admirationi satisfacit, quia quando homo humiliat se et Deus exaltat hunc, quando homo se vilificat et Deus
collaudat; unde quamdiu fecistis uni de his fratribus meis minimis, mihi fecistis; supra X, 40: qui vos recipit, me
recipit, quia caput et membra sunt unum corpus.
Et dicit fratribus, quia fratres sunt, qui Dei faciunt voluntatem; unde supra XII, 48 dicitur quod extendens manus
in discipulos dixit: hi sunt fratres mei.
In quo notatur quod bonis dandum est; Eccli. XII, 4: da bono, et non recipias peccatorem.
Et numquid dandum est peccatori? dandum est, cum fuerit in extrema necessitate, sed magis et prius iustis; ideo
dicit fratribus meis. Multi enim veniunt, qui non fratres Dei sunt; unde I Io. IV, 3: omnis spiritus qui solvit
Jesum, ex Deo non est.
Unde caeteris paribus melius debemus facere bonis; tamen ad indigentiam etiam malis dandum est in tempore
necessitatis, non propter fomentum peccati, sed naturae.
Numquid omnes sunt fratres Dei? ita; sed quidam secundum naturam, quidam secundum gratiam: secundum
naturam omnes boni et mali; II Cor. XI, 26: periculum in falsis fratribus; secundum gratiam autem soli boni;
Rom. VIII, 29: ipse est primogenitus in multis fratribus. Et his principaliter est miserendum et subveniendum;
unde apostolus ad Gal. VI, 10 dicit: dum tempus habemus, operemur bonum ad omnes, maxime autem ad
domesticos fidei.
Sed quare dicit eos minimos? hoc dicit quantum ad opinionem vulgi. Constat quod homines qui propter Deum
parvi sunt, minimi reputantur, Iac. III. Item minimi propter humilitatem; supra XI, 25: abscondisti haec a
sapientibus et prudentibus, et revelasti ea parvulis. Et loquitur a minori, quia possent dicere aliqui: si fecissem
pari, vel aliquibus de magnis hoc, credo quod redderetur.
Ideo Dominus dicit quod non solum maioribus, sed imperfectis; ideo dicit minimis.
Tunc dicet rex et his qui a sinistris erunt. Hic ponitur condemnatio malorum.
Et primo ponitur condemnatio; secundo excusatio eorum; tertio confutatio.
Et circa primum primo ponit sententiam; secundo poenam.
Dicit ergo: discedite a me, maledicti. Haec sententia differt a prima, quia dixit in prima venite, benedicti patris
mei etc.; hic autem non dicit: maledicti patris mei, quia benedictio nostra a Deo est, maledictio autem a nobis. Et
ad Hebr. V, et Deut. XXIII, 5 vertit benedictionem in maledictionem.
Item differentia est, quia supra dixit possidete paratum vobis regnum etc., hic autem dicit ite in ignem aeternum
qui paratus est diabolo et Angelis eius.

249

