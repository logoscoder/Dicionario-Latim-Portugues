In hac autem forma est aliquid simile cum veteri, aliquid dissimile.
Simile in hoc, sicut habetur Ex. XXIV, 8, quod cum legisset Moyses legem, immolavit vitulos, et obtulit
sanguinem, et dixit: hic est sanguis foederis Domini. Sic iste sanguis oblatus est pro salute populi. Ad Hebr. IX,
7 dicitur, quod semel in anno pontifex solus introibat non sine sanguine, quem offert pro sua et populi ignorantia.
Ostenditur autem differentia quantum ad quatuor. Primo in hoc quod sanguis ille est vitulorum, iste Christi; ideo
iste est efficax ad remittendum; ad Hebraeos IX, 13: si enim sanguis hircorum et taurorum, et cinis vitulae
conspersus inquinatos sanctificat ad emundationem carnis, quanto magis sanguis Christi emundabit conscientiam
nostram ab operibus mortuis ad serviendum Deo viventi? item ille dicebatur sanguis testamenti, sed iste dicitur
testamentum. Item accipitur testamentum communiter et proprie. Communiter pro quocumque facto, quia ita
solebat esse quod in omni facto adducebantur testes. Proprie dicitur testamentum quando aliquid legatur in
morte, secundum quod dicit apostolus, quod testamentum in morte testatoris firmatur.
Utroque modo competit hic, quia pactio fuit ibi; et fiebat sanguine, quia in confoederatione pacis antiquitus
ostendebant sanguinem, ideo dicebatur sanguis foederis. Item secundum quod ad mortuos dicitur, sic erat
quoddam pactum inter Deum et homines in veteri et in nova lege, sed differenter; quia primo de temporalibus,
scilicet veteris legis, sicut patet quod promisit eis terram Amorrhaeorum, ideo fuit vetus, quia non innovabantur
homines, sed magis inveterabantur; istud autem testamentum est de caelestibus et de supernis. Ideo supra IV, 17:
agite poenitentiam, appropinquabit enim regnum caelorum.
Ideo dicit novi testamenti; ibi vero dicebatur: hic est sanguis foederis quod pepigit Dominus vobiscum super
cunctis sermonibus his etc.. Ier. XXXI, 31: feriam domui Israel et domui Iuda foedus novum.
Unde hic est enim sanguis meus novi testamenti, idest dedicatus ad novum testamentum, in quo debemus habere
fiduciam; ad Hebr. X, 19: habemus fiduciam per sanguinem Christi. Item pro morte competit; quia per mortem
Christi confirmata est repromissio.
Item alia differentia, quia ista addit novi et aeterni testamenti, quod potest referri vel ad haereditatem aeternam,
vel ad Christum, qui aeternus est. Alia differentia est, quia in illa habetur: quod pepigit vobiscum; unde ad illos
solum restrictum est illud testamentum; sed istud etiam ad gentes, is. LII, 15: ipse asperget, scilicet sanguine suo,
gentes multas. Pro multis, et pro omnibus, quia si consideretur sufficientia, ipse est propitiatio pro peccatis
nostris; non pro nostris autem tantum, sed et pro totius mundi. Sed si consideremus effectum, non habet effectum
nisi in his qui salvantur, et hoc ex culpa hominum. Sed ecclesia addit, pro vobis, idest apostolis, quia ipsi ministri
sunt huius sanguinis, et per istos derivatur ad gentes.
Item ponitur in remissionem peccatorum, quia ille non poterat remittere peccata.
Dico autem. Hic ponitur consolatio, secundum chrysostomum. Quia fecerat mentionem de effusione sanguinis,
per quem signatur passio, ideo consolatur eos, et praenuntiat gloriam suam. Et potest quatuor modis exponi.
Exponit sic chrysostomus, quod Dominus praenuntiaverat passionem, ideo vult eos laetificare. Non bibam
amodo de genimine vitis, idest de vino, usque in diem illum etc.. Hoc regnum appellat regnum resurrectionis.
Tunc accepit regnum novum, idest novo modo. Quod post biberit cum eis patet Act. X.
Sed quare dicitur novo modo? quia ante aliter comedit, et post; quia ante comedit ex necessitate, sed post
resurrectionem non propter necessitatem, sed ut demonstraret resurrectionis veritatem.
Hieronymus dicit sic, quod per vineam signatur populus Iudaeorum; Is. V, 7: vinea Domini exercituum domus
Israel est; Ier. II, V. 21: ego plantavi te vineam electam, omne semen verum.
Dico autem vobis quod amodo non bibam, idest non gaudebit anima mea de populo isto, usque in illum diem,
cum illud bibam vobiscum novum in regno patris mei. Regnum signat praesentem ecclesiam; novum, idest
innovatum per fidem, quia tunc convertentur, et tunc gaudebo cum eis. Multi enim sunt conversi, et multi
convertentur.
Remigius exponit sic, et dicit quod hoc referendum est ad caeremonias paschales, idest: non celebrabo de caetero
huiusmodi caeremonias usque ad statum ecclesiae, cum gaudebo de innovatione ecclesiae.
Augustinus sic: in hoc quod dicit novum, opponitur veteri. Vetustas autem duplex est: poenae et culpae, et haec
derivata est ab Adam, ut habetur ad Rom. V, 12 ss..
Christus autem vetustatem habuit poenae, non culpae. Unde suum simplum solvit nostrum duplum. Dicit ergo
non bibam, de vetustate poenae, usque, etc., quia depositurus erat corpus istud, et assumpsit in resurrectione
corpus glorificatum, et promittit apostolis quod ipsi etiam assument. Et signat quod non sunt diversae naturae,
quia corpus quod assumet, erit eiusdem naturae, sed alterius gloriae.
|#5 Lectio 5
Posita institutione novi sacramenti, hic praenuntiatur futurum scandalum discipulorum. Et primo praemittitur
locus; secundo praenuntiatio, ibi et dixit illis.
Et hoc competit praemissis, et ei quod sequitur.
Unde cum utroque potest ordinari.
Dicit ergo et hymno dicto. Per hoc exemplum duorum nobis dat; quia primo fuit coena et prandium materiale,
post quod gratias debemus reddere, et Deum laudare; Ps. XXI, 27: edent pauperes, et saturabuntur, et laudabunt
Dominum qui requirunt eum.
261

