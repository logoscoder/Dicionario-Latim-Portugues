Dicit accipite et comedite. Et quod dicit accipite, ad spiritualem receptionem debet referri, quia non debet accipi
nisi in fide et caritate; Io. VI, 55: qui manducat carnem meam, et bibit sanguinem meum, in me manet, et ego in
eo.
Item inducit ad comestionem, comedite, non solum spiritualiter, sed etiam sacramentaliter; Cant. V, 1: comedite,
amici, et bibite.
Item designat veritatem hoc est corpus meum. Forma sacramenti continetur in his verbis, quae sunt verba
Domini, quia in verbis Domini sacramentum conficitur. Unde si verbum eliae tantam virtutem habuit quod
faceret ignem de caelo descendere, multo magis verbum Dei poterit transmutare unum corpus in aliud.
Tunc quaeritur utrum virtus sit in verbis. Et non est dubium quod sic. Unde dicitur Ps. Lxvii, 34: dedit voci suae
vocem virtutis; Eccle. VIII, 4: quia sermo eius potestate plenus est. Unde sacerdos peragit in persona Christi, et
non utitur verbis in persona propria, sed in persona Christi.
Sed quae est haec virtus? quomodo tanta est virtus? ideo dicunt aliqui quod nulla est ibi virtus, sed potestas
Christi solum, quae ibi assistit. Et hoc non videtur, quia sacramenta novae legis efficiunt quod figurant.
Sed quam virtutem habuit? dicendum quod est causa agens principalis, et haec virtutem habet in se manentem;
item causa instrumentalis, et haec non operatur per virtutem in se manentem, sed ab alio transeuntem: unde
sacramenta sunt causae, non sicut causae principales, sed instrumentales ab alio transeuntes.
Sed tunc quaeritur quid est de facto: utrum istud accipite et comedite etc.
Sit de forma sacramenti.
Et dicendum quod solum illud hoc est corpus meum, est de forma sacramenti. Unde intelligendum quod aliter est
de sacramento hoc et de aliis sacramentis, quia consecratio materiae aliquando est de necessitate sacramenti,
aliquando non; ut in baptismo consecratio materiae non est de necessitate baptismi, sed in unctionibus nulla fit
unctio, nisi oleum benedicatur. In aliis etiam sacramentis non percipitur sacramentum in benedictione, sed in
infusione; quia oleum et aqua, cum sint inanimata, non continent gratiam: unde cum gratia sit finis sacramenti,
non potest inferri nisi per susceptionem sacramenti.
Sed in isto sacramento continetur ille qui est plenitudo gratiae; ideo non perficitur in nobis, sed in consecratione
materiae. Unde dato quod nullus acciperet, non minus esset sacramentum: unde usus est consequens et non est de
necessitate. Unde in aliis illud est de forma quod pertinet ad usum: istud non pertinet ad usum, sed ad materiae
sanctitatem. Unde istud quod dicitur accipite et comedite quod pertinet ad usum, non est de forma.
Item solet esse quaestio, utrum Dominus confecerit sub his verbis. Et videtur quod non: quia dicitur ibi accepit
panem, et benedixit. Ergo videtur quod in benedictione consecraverit. Ideo dixerunt aliqui quod non consecravit
primo verbis, sed spirituali virtute. Et hoc potuit facere propter virtutem excellentiae, quia poterat veritatem
sacramenti sine sacramento tradere, quia virtutem suam non alligaverat sacramentis: unde hoc potuit facere per
virtutem excellentiae.
Alii dicunt quod primo in occulto dixit, et post in publico.
Melius dicitur quod semel dixit, et non bis, et in his verbis consecravit. Unde debet ita legi quod illud quod
dicitur ait: accipite et comedite, referatur ad praecedentia, unde, sic dicendo, dixit hoc est corpus meum.
Hic quaeritur quid demonstret hoc pronomen hoc. Dixerunt quidam quod demonstrat non ad sensum, sed ad
intellectum, quia non est nisi ad substantiam panis, et non est nisi ad significandum. Unde sensus est hoc est
corpus meum, idest signatum per hoc, est corpus meum. Et hoc non potest stare, quia sacramenta novae legis
efficiunt quod signant, ideo nihil aliud facit nisi quod signat: et signat corpus Christi, et sic solum est corpus
Christi sub signo.
Alii dicunt quod ly hoc demonstrat ipsam substantiam corporis. Sed quomodo est hoc? est ne statim corpus
Christi cum dicit, hoc? constat quod non, quia si moreretur sacerdos, non esset consecratum nisi expleret.
Ideo dicunt alii quod ly hoc retardat suam significationem, et demonstrat illud quod erit post prolationem istius
verbi meum. Istud etiam non competit, quia sic idem videretur dicere, ac si diceret: corpus meum est corpus
meum; et Deo non competit.
Alii dicunt quod verba proferuntur materialiter, non significative. Et hoc non potest stare, quia dicit Augustinus:
accedit verbum ad elementum, et fit sacramentum.
Quid ergo? dicendum quod recitative dicuntur, et simul recitative et significative.
Quare? quia ipse loquitur in persona Christi, et peragit ac si Christus esset praesens: aliter verba non accederent
ad propriam materiam.
Quid ergo? dicendum quod aliter est in verbis sacramentalibus, et verbis aliis humanis: quia verbum humanum
est solum significativum, sed divinum significativum et factivum. Unde verba sacramentalia habent virtutem a
virtute divina. Unde simul dicit, et ex virtute divina facit. Ideo non solum est illud verbum significativum, sed
etiam factivum.
Et primo facit, secundo significat. In factione enim materiali ita est quod praeexistit aliquod commune in
qualibet transmutatione, et illud commune est sub uno termino transmutationis, et in fine sub alio. Verbi gratia,
ponatur quod de nigro fiat album; in ista transmutatione erat corpus, sed in principio erat sub nigredine, et post
sub albedine.

258

