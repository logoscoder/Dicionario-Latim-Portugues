in via Aegypti? item haec via est spatiosa, quia in sui principio videtur esse lata, sed post angustatur, quia exitus
eius est ad perditionem, quia stipendia peccati mors est.
Et multi sunt qui intrant per eam. Hic tangit numerum, quia ad litteram stultorum infinitus est numerus.
Angusta est porta, et arcta via quae ducit ad vitam. Haec est contraria praecedenti; et haec est arcta, quia arctata
secundum regulam legis, et est via contra viam; Prov. IV, 27: vias enim quae a dextris sunt, novit Dominus;
perversae vero sunt quae sunt a sinistris etc..
Sed potest quaeri, quare via caritatis est arcta, quia videtur quod sit lata; Prov. IV, 11: ducam te per semitas
aequitatis, quas cum ingressus fueris, non arctabuntur gressus tui.
Via autem peccatorum est via stricta; unde Sap. V, 7: ambulavimus vias difficiles.
Dicendum quod est via carnis et rationis.
Via caritatis in via carnis est stricta via, in via rationis e contra. Et est exemplum de paedagogo: quia quanto plus
diligit puerum, magis arctat gressus suos. Unde viae caritatis in via carnis arctantur, in via rationis e contrario;
Ps. Cxviii, 120: confige timore tuo carnes meas.
Et pauci sunt qui inveniunt eam.
Hic facit mentionem de difficili et rara inventione in via spiritus: et in via carnis non.
Et est ratio: quia via carnis est delectatio, et haec est in promptu; via vero spiritus est occulta; unde Ps. XXX, 20:
quam magna multitudo dulcedinis tuae, Domine, quam abscondisti timentibus te. Quia enim est in occulto, ideo
et pauci inveniunt eam. Sed et aliqui inveniunt, et retrocedunt, de quibus dicitur Lucae IX, 62: nemo mittens
manum suam ad aratrum, et aspiciens retro, aptus est regno Dei.
|#2 Lectio 2
Docet cautelas, a quibus cavendum sit. Describitur autem a professione, quia prophetae.
Sed potest quaeri, de quibus prophetis, quia lex et prophetae usque ad ioannem: unde in tempore illo non erant
prophetae de Christo, quia in ipso finiuntur.
Ideo dicendum quod prophetae sunt doctores in ecclesia et praelati.
Sed quid est quod dicit falsi? falsi dicuntur qui non mittuntur. De talibus dicitur Ier. XXIII, 21: non mittebam
eos, et ipsi currebant. Item falsi dicuntur qui mendacium dicunt; unde Ier. II, 8: prophetae eius prophetaverunt in
baal. Sic etiam multi fuerunt pseudoprophetae in populo: sicut et in nobis erunt magistri mendaces.
Attendite, idest diligenter cavete, quia occulti sunt, et a laqueis occultis cavendum est.
Unde malignitas eorum intrinsecus latet.
Dicit ergo qui veniunt ad vos in vestimentis ovium etc.. Oves sunt fideles: nos autem populus eius, et oves
pascuae eius, ps.
Xcix, 3. Vestimenta autem eorum sunt ieiunium, eleemosynae, quibus se tegunt; II ad Tim. III, 5: habentes
speciem pietatis, virtutem autem eius abnegantes.
Sed sciendum, quod si lupi se tegant pellibus ovium, non tamen propter hoc ovis perdit pellem suam: sic licet illi
mali bonis operibus tegantur, tamen multum boni proficiunt.
Intrinsecus autem sunt lupi rapaces.
Hoc principaliter exponitur de haereticis, ex consequenti de malis praelatis. Unde habetur super illud Io. X, 11:
ego sum pastor bonus: dicitur quod quidam est pastor, qui gubernat, et regit; quidam lupus, qui perniciem
intendit; quidam mercenarius qui commodum proprium quaerit. Unde pastor est amandus, lupus fugiendus,
mercenarius tolerandus.
Quod ergo dicitur, quod intrinsecus autem sunt lupi rapaces, intelligitur de his qui habent intentionem
pervertendi plebem, et lupi sunt dicendi. Item mercenarii, scilicet mali Christiani, qui dispergunt malo exemplo,
qui vitam habent malam; quantum ad effectum, habent modum lupi; Act. XX, 29: quoniam intrabunt post
discessionem meam lupi rapaces in vos, non parcentes gregi etc.. Et dicit intrinsecus, quia malam habent
intentionem occidendi plebem.
A fructibus eorum cognoscetis eos etc.. A fructibus, idest operationibus.
Sed videtur contra, quia habent vestes ovium; et vestes sunt opera. Ergo ab eis cognoscentur.
Chrysostomus: fructus est confessio fidei. Unde si confitetur fidem, non est haereticus. Ad Eph. V, 9: fructus
enim lucis est in omni bonitate, et iustitia, et veritate etc..
Si autem exponatur de simulatoribus, tunc sic exponitur, quod per vestes exteriora opera.
Unde ad Gal. V, 22: fructus autem spiritus est caritas, gaudium et pax etc..
Sed quaeres: qualiter possunt cognosci? dicendum quod potest vix aliquis hypocrita esse ita compositus, quin
appareat aliquid malitiae vel verbo, vel facto: Prov. XXVII, 19: quomodo in aquis resplendent vultus
prospicientium, sic corda hominum manifesta sunt prudentibus. Et Seneca: nemo potest diu fictam ferre
personam.
In duobus autem maxime manifestantur.
In his quae subito agenda occurrunt, quia in his quae cum deliberatione quis facit, cavet sibi. Item in
tribulationibus; Eccli. VI, 8: est amicus secundum tempus suum, et non permanebit in die tribulationis. Item
manifestantur quando non possunt quod volunt, vel cum iam consecuti sunt. Unde principatus virum ostendit.
68

