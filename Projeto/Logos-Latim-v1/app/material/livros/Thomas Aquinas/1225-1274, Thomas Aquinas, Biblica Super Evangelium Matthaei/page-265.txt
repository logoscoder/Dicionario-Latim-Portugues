sed pusillum, ut notaret quod non longe est ab invocantibus eum; Ps. Cxliv, 18: prope est Dominus omnibus
invocantibus. Item, ut viderent eum orantem, et formam acciperent.
Ideo sequitur humilitas et procidit in faciem suam, unde exemplum humilitatis ostendit. Et primo propter
humilitatem communem, quia humilitas necessaria est ad orationem; Eccli. XXXV, 21: oratio humiliantis se
nubes penetrabit. Item propter humilitatem specialem, scilicet Petri, quia dixerat: si oportuerit me mori tecum,
non te negabo. Ideo Dominus procidit, ut signaret quod non debebat de sua virtute confidere; supra XI, 29:
discite a me, quia mitis sum et humilis corde.
Item signatur conditio pietatis, sive devotionis, cum dicit pater mi; necessarium enim est oranti ut ex devotione
oret, unde dicitur pater mi, quia ipse singulariter filius, nos autem per adoptionem; Io. Ult., 17: ascendo ad
patrem meum et patrem vestrum; quasi aliter meum et aliter vestrum.
Consequenter tenorem orationis subiungit: si possibile est, transeat a me calix iste. Ista oratio tripliciter potest
exponi et quocumque modo exponatur, duo sunt consideranda.
Primo considerare debetis in communi quantum ad omnes, quia, secundum Damascenum, oratio est ascensus
mentis in Deum: unde oratio est secundum mentem, vel secundum superiorem rationem; sed tamen infra Deum
constitutam, supra tamen humanam naturam, vel sub divina voluntate. Quid ergo debet intelligi? secundum quod
est cum superior ratio descendit ad ista, inquantum decet, tamen quod semper subdatur rationi divinae; et hoc
notatur cum dicitur verumtamen non sicut ego volo, sed sicut tu; quia superior ratio sequitur voluntatem naturae,
non tamen simpliciter, idest, si relata superiori, non repugnat. Unde vult dicere: volo quod impleatur quod volo si
non repugnat tuae iustitiae, sed volo tuam iustitiam impleri.
Et in hoc docet exemplum qualiter affectiones debemus ordinare, quia ita debemus ordinare, quod non a regula
divina dissonent.
Unde non est grave quod aliquis, quod grave est naturae, refugit, dum tamen ordinet ad voluntatem divinam.
Item potest exponi, secundum chrysostomum et Origenem, ita quod per calicem significetur passio Christi, de
quo in Ps. Cxv, 13: calicem salutaris accipiam, etc..
Constat quod Christus habuit naturalem hominis voluntatem; hoc autem est quod mortem refugiat: ideo, ut
hominem se ostendat, petit transire calicem a se; et haec est ita naturalis, quod petitionem non amovit ab eo.
Item dixit si possibile est, transeat calix, idest passio: sed non absolute dico, sed si possibile. Et quia posset
aliquis credere quod dubitaret an esset Deo possibile, ideo ostendit quod est possibile, quia omnia tibi possibilia
sunt, Mc. XIV, 36.
Verumtamen non sicut ego volo, sed sicut tu, idest si congruit iustitiae tuae, volo; ideo dicit non sicut ego volo.
Unde duas tangit voluntates: unam quam habebat a patre inquantum Deus; unam qua habebat cum patre. Et in
hoc confunditur error multorum.
Item aliam voluntatem inquantum homo: et istam voluntatem in omnibus submittebat patri; in hoc dans nobis
exemplum, quod voluntatem nostram voluntati Dei submittamus; Io. VI, 38: descendi de caelo non ut faciam
voluntatem meam, sed voluntatem eius qui misit me patris.
Secundum Hieronymum, non petebat simpliciter sed ut iste calix transiret. Videbat se passurum a Iudaeis;
volebat igitur quod transiret, idest quod ita redimeret mundum, quod non esset delictum Iudaeorum; Rom. XI,
11: delictum Iudaeorum salus est gentibus.
Hilarius vero dicit sic: non rogat Dominus ut non moriatur, sed rogat ut calix in alios transeat; quasi dicat:
accipiam calicem cum fiducia. Rogo ut discipuli mei sine diffidentia accipiant. Sed quare dicit si possibile est?
quia hoc videtur contra naturam, quod mortem sine dolore accipiant. Unde vult dicere: ego vellem alios non pati,
si possibile esset; sed fiat sicut vis, idest secundum tuam ordinationem.
Et venit ad discipulos suos. Hic increpat discipulorum defectum. Et primo ponitur defectus; secundo increpatio;
tertio admonitio; quarto causa admonitionis.
Cum orasset, venit ad discipulos et invenit eos dormientes. Et istud habet rationem secundum litteram, quia iam
pars noctis transierat, ideo somno erant gravati. Item causa erat, quia tristes erant, et tales facile subrepit somnus;
Prov. XVII, 22: spiritus tristis desiccat ossa. Item signatur quod Christo ascendente pro nobis ad passionem,
multi dormiere, sicut dormitaverunt omnes et dormierunt, supra XXV, 5.
Et dicit Petro: sic non potuistis una hora vigilare mecum? sed quare magis dixit Petro? ratio est quia Petrus
magis se iactaverat quod assisteret ei in necessitatibus: ideo iam erat futurum praesagium casus sui. Non
potuistis una hora vigilare mecum? et quare est ratio quod omnibus postea dixit? quia omnes promiserant cum
Petro; unde dictum est supra: similiter autem et omnes dixerunt.
Vigilate et orate, ut non intretis in tentationem. In ista parte subiungitur admonitio. Vos de vobis confiditis; sed
vos debetis refugere ad suffragia orationis, unde orate ne intretis in tentationem. Unde supra VI, 13 in oratione
communi docet hoc petere: et ne nos inducas in tentationem. Et praemittit vigilantiam ad praeparationem; eccli.
XVIII, 23: ante orationem praepara animam tuam, idest necessaria est prudentia; supra X, 16: estote prudentes
sicut serpentes.
Spiritus quidem promptus est, caro autem infirma; quasi dicat: quod promittis, ex promptitudine est spiritus; sed
tamen non est necessaria oratio propter spiritum, sed propter carnem, quae infirma est; ideo necessaria est

265

