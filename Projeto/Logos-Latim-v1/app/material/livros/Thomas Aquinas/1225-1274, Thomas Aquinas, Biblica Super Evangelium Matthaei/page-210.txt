dicitur esse neutrum passivum; sed secundum Graecum viri nubent, idest ducunt uxores, mulieres nubentur, non
nubent. Ideo dicit, non nubent, viri; nec nubentur, mulieres.
Cum enim nuptiae sint ad prolis procreationem, ut conservetur homo in esse in suo simili, qui non potest in
seipso conservari, ideo cum resurrectio fiat ad immortalitatem, tunc non erunt necessariae nuptiae. Ideo isti
errabant, et virtutem Dei ignorabant. Sed sunt sicut Angeli in caelo. Ille status est status praemii, et finis istius
vitae. Iob XIV, 14: putas ne homo mortuus rursum vivat? cunctis diebus quibus nunc milito, expecto donec
veniat immutatio mea; et illa immutatio erat praemium. Vita illa erit refulgentium intellectu.
Sed quare erunt similes Angelis? quia erunt immunes a passionibus; quia nunc homo habet intellectum adnexum
sensibus, et in hoc excedunt Angeli, sed tunc depurabitur, ideo similes erunt Angelis: II Reg. XIV, 17: sicut enim
Angelus Domini, sic et Dominus meus rex, ut nec benedictione, nec maledictione moveatur. Unde qui habent
animum a passionibus elevatum, similes sunt Angelis.
Passiones autem quae magis faciunt homines bestiales, sunt passiones venereorum, quae exercentur per
coniugium; ideo tunc nec nubent, nec nubentur.
Item quidam dixerunt quod non omnes resurgent, sed solum homines. Sed hoc Augustinus destruit dicens quod
sexus resurget; sexus autem non salvatur in homine solum.
Hanc opinionem tollit, cum dicit nec nubent, nec nubentur. Ex quo datur intelligi quod uterque sexus, sed nec
nubent, nec nubentur.
De resurrectione autem mortuorum etc.. Postquam ostendit quod ignorabant virtutem Dei, hic ostendit quod
ignorabant Scripturas. Unde non legistis quod dictum est a Domino dicente vobis: ego sum Deus Abraham, Isaac
et Iacob? hoc scribitur Ex. III, 6.
Sed quaerit Hieronymus, cum aliae auctoritates sint magis expressae de resurrectione, ut habetur Is. VI et Ez.
XXXIII et Dan. XII, quare istam quae ambigua est posuit? respondet quod non recipiebant prophetas, sed
quinque libros Moysi.
Et quomodo facit ad propositum? dicit ego sum Deus Abraham, Deus Isaac et Deus Iacob. Deus dicitur
aliquorum in colendo eum. Isti ergo colunt eum. Sed colere Deum non est mortuorum, sed viventium.
Ergo Abraham, Isaac et Iacob vivunt; sed non secundum corpus: ergo secundum animam.
Sed quid valet hoc ad resurrectionem? valet, quia isti dicebant animam non esse; ipse autem ostendit animam
remanere: et si anima remanet, ergo et resurrectio, quia naturaliter anima inclinatur ad corpus.
Sed quid est quod dicit, quod non est Deus mortuorum? verum est secundum corpus. Est tamen etiam Deus
mortuorum, quia vivunt secundum spiritum; rom. XIV, 8: sive vivimus, sive morimur, Domini sumus. Item est
contra haereticos qui damnant patres veteris testamenti, quia hic dicit quod vivunt secundum animam. Item dicit
singulariter, quia in aliis gentibus quilibet Deum suum habebat. Audi, Israel: Dominus Deus tuus unus est, Deut.
VI, 4.
Sequitur effectus, quia mirabantur et audientes turbae mirabantur in doctrina eius. Ps. Cxviii, 129: mirabilia
testimonia tua, Domine etc..
|#4 Lectio 4
Supra Dominus respondit quaestioni factae de solutione tributi, quaestioni etiam de resurrectione; hic autem
respondet quaestioni de comparatione mandatorum divinorum: et duo facit. Quia primo ponitur interrogatio;
secundo responsio, ibi ait illis Jesus etc..
Circa primum duo facit.
Primo describit nequitiam interrogantium; secundo interrogationem, ibi magister, quod est mandatum magnum
in lege? nequitiam describit quantum ad tria.
Primo quantum ad impudentiam; secundo quantum ad excogitatam malitiam; tertio quantum ad fraudulentiam.
Quantum ad impudentiam, cum dicitur audientes quod silentium imposuisset.
Iam confutaverat Pharisaeorum discipulos et sadducaeos, unde ex hoc satis poterant ei credere et erubescere.
Unde chrysostomus: livor et ira impudentiam nutriunt et causant.
Sed isti non propter hoc dimiserunt, quin adhuc interrogaverunt eum; Is. LVI, 11: canes impudentissimi
nescierunt saturitatem.
Et significatur quod quamvis hoc audirent, non tamen siluerunt. Aliquis servat silentium sponte, et hoc est
prudentis. Item aliquis servat, quia imponitur ei silentium, et hoc est imprudentis; Eccli. XX, 6: est tacens, non
habens sensum loquelae; et est tacens, sciens tempus aptum; Eccl. III, 7: est tempus tacendi, est tempus loquendi.
Item tangitur excogitata malitia, quia, ut melius convincant eum, simul congregantur; Ps. II, 2: principes
convenerunt in unum adversus Dominum. Convenerunt in unum. Potest dici quod Pharisaei et sadducaei
convenerunt, quamvis in sectis differrent, tamen in unum ad tentandum Dominum. Vel Pharisaei convenerunt in
unum adversus Dominum.
Item fraudulentia significatur, quia cum in multitudine essent congregati, noluerunt quod omnes interrogarent,
sed unus; ut si ille vinceretur, alii non confutarentur, et si iste vinceret, omnes in eo gloriarentur. Et interrogavit
eum unus ex eis legis doctor tentans eum, quia non animo addiscendi; iob XVI, 11: aperuerunt in me ora sua, et
exprobrantes percusserunt maxillam meam.
210

