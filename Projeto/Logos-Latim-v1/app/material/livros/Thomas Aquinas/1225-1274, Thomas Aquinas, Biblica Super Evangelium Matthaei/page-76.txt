passibilitatem accepit ad tollendam infirmitatem et aegrotationem nostram etc.. I Petr. II, 24: qui peccata nostra
pertulit in corpore suo, ut peccatis nostris mortui, iustitiae vivamus.
Sed cum Isaias dixerit de peccatis, quaeritur quare hoc de infirmitatibus corporalibus dicatur. Et hoc est, quia
plerumque ex peccatis spiritualibus causantur aegritudines corporales.
Videns autem Jesus turbas. Quia posita sunt miracula contra peccata interiora, hic ponit miracula contra peccata
exteriora, scilicet procellam. Et primo ponit praeambulum ad miraculum, scilicet de introitu navis; Deinde
miraculum, ibi tunc surgens imperavit ventis et mari; tertio effectum, ibi et facta est tranquillitas magna.
Circa primum primo ponit praeceptionem; secundo mandati adimpletionem.
Circa primum tria.
Primo praecipit ut sequantur; secundo unum se ingerentem repellit; tertio alium discipulum arguit.
Dicit ergo videns Jesus turbas etc..
Sed quare intravit navem? hoc fecit propter duo. Primo, ut ostenderet infirmitatem humanae naturae; secundo, ut
placeret discipulis; unde aliquando cum discipulis ascendit in montem, aliquando in desertum, aliquando in
navem. Item ut nobis daret exemplum, ne favores hominum quaereremus. Item ad tollendam invidiam
Iudaeorum; Is. XLII, V. 3: linum fumigans non extinguet.
Sequitur repulsio et accedens unus Scriba: et videtur quod iste valde devote accessit. Et quare repulit?
Hieronymus: quia non habebat bonam fidem. Et hoc patet: quia solum vocavit eum magistrum; sed veri discipuli
vocabant eum Dominum. Unde in Io. XIII, 13: vos vocatis me magister et Domine. Item ex mala intentione
volebat eum sequi: quia audiebat signum fuisse factum; volebat sequi, ut faceret signa, ut dicitur de simone
mago. Item dicit chrysostomus, quod in alio peccavit, scilicet in superbia; quia seorsum traxit se. Unde reputabat
se digniorem aliis.
Hilarius interrogative legit: magister, sequar te? culpa istius est, quia quod certum erat, interrogavit, et quod
debebat facere, posuit sub dubio.
Sequitur vulpes foveas habent.
Hieronymus exponit ad litteram, quod Deus ad intentionem respondit, ut saepe facit. Volebat sequi; sed
intendebat lucrum: et Dominus contra hoc allegat paupertatem; ideo dicit vulpes foveas habent, et volucres caeli
nidos; filius autem hominis non habet ubi caput suum reclinet; ut habetur II Cor. VIII, V. 9: qui egenus factus est
cum dives esset etc..
Secundum Augustinum notat eum de triplici vitio. De vitio dolositatis, quia dulcedinem habebat in ore, et
venenum in corde, ut habetur Ps. XIII, 3. Item notavit eum de superbia, cum dixit volucres caeli, per quos
superbia intelligitur. Vel volucres Daemones, ut habetur infra XIII, 4, ubi dicitur: et venerunt volucres, et
comederunt ea. Item de infidelitate, quia non erat in caritate quae habitat in nobis per fidem.
Sequitur alius autem de discipulis eius ait illi. Primus se ingessit, sed alter se excusavit.
Et ponitur reprobatio excusantis, ibi Jesus autem ait illi etc..
Domine, permitte me primum ire, et sepelire patrem meum. Et magna est differentia inter istum et praecedentem.
Iste vocavit eum Dominum, ille vocavit eum magistrum.
Item ille dolum allegavit, iste pietatem, quia praeceptum erat de honoratione patris: unde dilationem petiit.
Simile habetur III Reg. XIX, 20 de eliseo.
Sequitur istius reprehensio sequere me: quia qui vult sequi Christum, non debet dimittere sequi propter aliud
negotium temporale; unde Ps. XLIV, 11 dicitur: obliviscere populum tuum, et domum patris tui.
Item hoc praecepit ei, quia erant alii qui poterant sepelire. Ideo dixit dimitte mortuos sepelire mortuos suos. Item
quia accidit, ut saepe, quod qui impeditur aliquo uno negotio, cum unum aliud trahat, cito ruit in aliud; sic si iste
ivisset sepelire patrem, haberet fortassis post cogitationes de testamento patris: et ita forte totaliter retraheretur.
Is. V, 18: vae qui trahitis iniquitatem in funiculis vanitatis.
Unde hoc non fuit crudelitatis. Ut si videamus aliquem affectum nimis de morte patris, prohibetur a funere
propter periculum, ut habetur Eccli. XXX, 25: multos occidit tristitia.
Sed dicit mortuos in plurali, quia mortuus erat duplici morte, scilicet morte infidelitatis, et morte corporis. Unde
mortuus erat et in corpore et in anima.
Unde dat quatuor documenta.
Primum scilicet ut qui vocatus est ad statum perfectionis, non cognoscat patrem carnalem per affectionem
inordinatam; infra XXIII, 9: unus est enim pater vester qui in caelis est.
Secundum est quod inter fideles et infideles retrahitur germanitatis affectus. Unde Lc. XIV, V. 26: si quis venit
ad me, et non odit patrem suum, et matrem, et uxorem, et filios, et fratres, et sorores, adhuc et animam suam, non
potest meus esse discipulus. Et hoc verum est ubi pater et mater retrahunt a Deo.
Tertium est, quod infidelium mortuorum non est facienda memoria apud sanctos.
Quartum est, quod omnis qui vivit extra Christum, mortuus est, quia ipse est vita, secundum Gregorium.
Et ascendente eo in naviculam. Positum est praeceptum Domini de transfretatione; hic ponitur executio
praecepti. Erant enim manifestata miracula in terra, vult manifestare in aquis, ut ostendat se esse Dominum terrae
et maris.

76

