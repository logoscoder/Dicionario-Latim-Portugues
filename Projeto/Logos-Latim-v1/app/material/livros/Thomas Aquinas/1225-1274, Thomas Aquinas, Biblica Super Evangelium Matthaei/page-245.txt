Sciebas quia meto ubi non semino etc.. Nunc arguit eum de culpa. Et primo proponit quod sciebat; secundo quid
facere oportebat; tertio quid inde sequeretur.
Dicit ergo sciebas quod meto ubi non semino, et tamen non operabaris; quamvis habeatur Lc. XII, 47: servus
sciens voluntatem Domini sui, et non faciens plagis vapulabit multis. Item dixerat quod erat durus, et quod
colligebat ubi non seminabat.
Dominus bene confitetur quod ipse metit ubi non seminat; sed non confitetur quod sit durus, quia quod requirit
ab homine, hoc non facit propter duritiam, sed propter misericordiam, ut bonum suum multiplicetur.
Oportuit ergo te pecuniam meam committere nummulariis. Et sequitur: sicut tu dicis quod meto ubi non
seminavi, et colligo ubi non sparsi. Sed quia haec facio, multo magis volo quod pecunia mea multiplicetur. Et
loquitur secundum similitudinem illorum, qui pecuniam tradunt ad multiplicationem. Pecunia ista sunt verba
Dei: unde in Graeco habetur argireon: per argentum enim, quod sonorum est, signatur verbum Dei; Ps. XI, 7:
eloquia Domini eloquia casta, argentum igne examinatum.
Nummularii possunt dici dupliciter, propter duplex officium, quia officium habent ut probent pecuniam utrum sit
bona, item ut exhibita pecunia lucrentur. Secundum primum nummularii sunt auditores qui debent probare quod
audiunt; iob XII, 11: nonne auris verba diiudicat? item illi qui multiplicant, ut apostoli, qui aliis dederunt donum
spiritus sancti, constituendo episcopos etc.. Ad tit. I, 5: huius gratia dimisi te Cretae, ut constituas per civitates
presbyteros etc..
Et ego veniens recepissem utique quod meum est. Unde istud bonum sequeretur. Et quod est illud bonum?
triplex.
Cum Dominus dat tibi intellectum, et tu studes ad operandum, multiplicas; Iac. I, 22: estote factores verbi et non
auditores tantum.
Item quando dat Dominus virtutem, et studes ad bene utendum; I Petr. II, 2: quasi modo geniti infantes,
rationabiles sine dolo lac concupiscite, ut in eo crescatis in salutem.
Item ut quod in te habes, aliis studeas impartiri.
Consequenter ponit poenam, et circa hoc duo facit.
Primo ponit poenam damni; secundo sensus.
Circa primum primo ponit poenam damni; secundo generalem sententiam, ibi omni enim habenti dabitur, et
abundabit.
Dicit ergo tollite itaque ab eo talentum, et date ei qui habet decem talenta.
Sicut dicit Gregorius, ille qui quinque talenta acceperat, est ille qui scientiam habet de terrenis, quae subiacent
quinque sensibus; qui autem unum, est qui habet intellectum sine opere. Accidit ergo quod qui habet intellectum,
exercitat se in illo; ps.
Cxviii, 104: a mandatis tuis intellexi, propterea odivi omnem viam iniquitatis. Aliquando e converso accidit quod
aliquis habet donum intellectus, et occupat se in terrenis, et totum amittit; Apoc. III, 11: tene quod habes ne alius
accipiat coronam tuam.
Vel potest dici quod ille qui quinque talenta recipit, magis accepit: et secundum quod magis laboravit, magis
accepit. Unde unus accepit talentum alterius, quia sanctus homo non solum gaudebit de suis bonis, sed de
omnibus quae facta sunt per quoscumque, et ita accipiet coronam istius, et sic talentum eius.
Consequenter ponitur generalis sententia omni enim habenti dabitur, et abundabit.
Istud potest exponi quadrupliciter. Primo sic, secundum Gregorium: ab eo qui non habet, non posset aliquid
auferri; sed contingit quod aliquis habet dona gratuita, et non habet caritatem; unde omnia auferentur ab eo, quia
non habet ad sui utilitatem; I ad Cor. XIII, 1: si linguis hominum loquar et Angelorum, caritatem autem non
habeam, factus sum velut aes sonans, aut cymbalum tinniens.
Unde si habeat homo caritatem, dantur ei multa bona, quia accipiet bonum alterius, quia gaudebit de bono
alterius sicut de suo.
Chrysostomus exponit de doctrina: qui habet gratiam docendi, et non exercitat se, amittit illam. Alter, qui non
habet, et exercitat se, acquirit eam, ita ut sit doctor.
Hieronymus exponit sic: aliquis habet ingenium, et dat se otio, efficitur rudis et hebes; aliquis autem non habet
ingenium, et exercitat se, et acquirit ingenium. Et ita habenti studium datur scientia et ingenium; et non habenti,
etiam illud quod habet, scilicet ingenium, auferetur ab eo. Item, secundum Hieronymum, exponitur de fide, quia
habenti fidem dabitur gratia; ad ephesios II, 8: gratia estis salvati per fidem. Unde qui non haberet fidem, etsi
haberet alia, sine fide nihil valerent.
Hilarius autem exponit de populo Iudaeorum et gentilium, quia Iudaei videbantur habere legem Dei, et noluerunt
obedire, unde facti sunt alieni; populus autem gentilium recepit quod non habebat, et intravit in benedictionem
olivae.
Consequenter agit de poena sensus.
Duo autem sunt sensus, visus scilicet et tactus. Ideo ponit primo poenam visus; secundo tactus.
Cum dicit et inutilem servum mittite in tenebras exteriores. Et notate quod non punitur propter malum quod
fecerit, sed propter bonum quod omisit; unde supra VII, 19: omnis arbor quae non facit fructum bonum,
excidetur. Et alibi, Io. XV, 2: omnem palmitem in me non ferentem fructum tollet eum.
245

