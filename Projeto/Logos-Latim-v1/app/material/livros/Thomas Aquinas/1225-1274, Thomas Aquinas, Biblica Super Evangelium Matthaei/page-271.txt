Dicit ergo dixit illi Jesus: tu dixisti, potest exponi ut Christus non asserat, sed relinquat in dubio; supra VII, 6:
nolite sanctum dare canibus. Vel potest assertive legi: tu dixisti, idest verum est; et patet, quia dicitur in Mc.
XIV, 62: ego sum.
Tunc evidentiam ostendit verumtamen dico vobis: amodo videbitis filium hominis sedentem a dextris virtutis
Dei. Et vult evidenter ostendere quod ipse sit filius Dei, secundum duas auctoritates. Una est in Ps. Cix, 1: dixit
Dominus Domino meo: sede a dextris meis. Et per hanc ostenderat supra XXII, 42-46 quod Christus erat filius
Dei. Alia est Daniel VII, 7: aspiciebam in visione noctis; et ecce cum nubibus caeli quasi filius hominis veniebat
etc.. Ita, dico, dicit, scilicet tu dixisti; sed non nosti veritatem. Attende, quia veritas manifestabitur, quia videbitis
filium hominis sedentem a dextris virtutis Dei.
Quia dixit sedentem a dextris, exponit chrysostomus quod sessio a dextris signat dignitatem regiam; Is. IX, 7:
super solium David, et super regnum eius sedebit.
Vel sedere a dextris est esse in plena beatitudine virtutis, vel in bonis potioribus: dextera enim nobilior pars est;
ideo maiorem dignitatem significat, non quia maiorem habeat potestatem, sed aequalem; infra ult., V. 18: data
est mihi omnis potestas in caelo et in terra. Item de eius potestate dicit: venientem in nubibus caeli.
Sed quid est quod dicit amodo videbitis? etc.. Notandum quod id quod dicit in nubibus, potest referri ad
adventum ultimum, vel quotidianum. Adventus ultimus erit in nube; Act. I, 11: quemadmodum vidistis eum
euntem in caelum; et supra XXIV dicitur quod veniet in nubibus. Alio modo potest exponi de adventu
quotidiano, de quo iob IX, 11: si venerit ad me, non videbo eum.
Et iste adventus est in nubibus, idest in apostolis et sacris doctoribus. De istis dicitur is. LX, 8: qui sunt isti, qui
ut nubes volant? isti dicuntur nubes, quia in altum ascendunt.
Item nubes foecundae sunt. Primum pertinet ad altitudinem vitae, secundum ad foecunditatem doctrinae. Et sunt
nubes caeli, idest caelestes, quia portaverunt imaginem caelestem.
Sed quid est amodo videbitis? idest statim post passionem aliquos convertit ad fidem, alios per operum
evidentiam. Unde aliqui conversi sunt propter eorum fidem, quidam propter bonam operationem. Item si
referatur ad ultimum adventum, dicit Origenes: totum tempus mundi comparatum ad aeternitatem nihil est, sicut
unum momentum.
Ps. Lxxxix, 4: mille anni ante oculos tuos sicut dies hesterna, quae praeteriit. Ideo dicit amodo, quia nihil est
tempus usque ad iudicium respectu aeternitatis. Verumtamen postquam a me recideritis, non restat nisi quod
manifeste me cognoscetis, quia veniam in nubibus caeli. Et tunc cognoscetis me esse filium hominis. Similis
modus loquendi habetur supra XXIII, 39: non me videbitis amodo, donec dicatis: benedictus qui venit in nomine
Domini.
Tunc princeps sacerdotum scidit vestimenta tua. Hic ponitur condemnatio.
Et primo ponitur quomodo condemnatur; secundo quomodo a discipulo negatur.
Et primo agit de condemnatione; secundo de delusione.
Circa primum duo facit. Quia primo princeps eum condemnat; secundo exquirit sententiam.
Condemnans autem ostendit culpam et facto, et verbo: facto, quia scidit vestimenta sua. Eodem furore scidit
vestimenta sua, quo Paulo ante surrexit de sede sua: consuetum enim erat quod qui audiebant blasphemiam
scindebant vestimenta sua in signum quod non poterant audire. Verum quod haec duo fecit, aliquid
significabatur: quod surrexit de solio, ostendebat quod amitteret sacerdotium; et quod scidit vestimenta sua,
significabat quod transferri debebat; ad Hebr. VII, 12: translato sacerdotio, necesse est quod translatio legis fiat.
Vestis Christi non fuit scissa; Io. XIX, 24: non dividamus eam, sed sortiamur de illa, cuius sit. Unde significabat
abolitionem.
Et hoc signatur I Reg. XV, 28: scidit Dominus regnum Israel a te hodie. Sic scissum est a Iudaeis, et datum est
membris Christi.
Tunc imponit culpam blasphemavit, quia hoc dixerat, reputabat eum blasphemum; unde Io. X, 33: de bono opere
non lapidamus te, sed de blasphemia, quia homo cum sis, filium Dei te facis; et tali debebatur mors.
Tunc manifestat culpam quid adhuc indigemus testibus? tunc exquirit sententiam quid vobis videtur? at illi
respondentes dixerunt: reus est mortis, secundum iudicium legis. Et hoc esset verum, si esset blasphemus; sed
non erat, ideo male iudicant, quia auctorem vitae morti condemnant; I Cor. XV, 22: sicut enim mors per Adam in
omnes homines, sic et vita per Jesum.
Tunc expuerunt in faciem eius etc.. Post condemnationem Christi agitur de illusione.
Et satis convenienter, quia Christus peccata nostra tulit, ut Is. Lxii. Homo autem per peccatum in mortem est
traditus, quando dictum est ei, Gen. II, 17: quacumque hora comederitis, morte moriemini. Item proprium
honorem amisit, quia homo cum in honore esset, non intellexit, comparatus est iumentis insipientibus, Ps.
XLVIII, 13.
Et ideo Christus redemptor mortem et opprobria primo facto sustinuit; secundo verbo, ibi prophetiza nobis,
Christe.
In prima conspuitur, et colaphis caeditur; in secunda in facie percutitur.
Quantum ad primum dicitur tunc expuerunt in faciem eius, et colaphis eum ceciderunt; secundum quod habetur
ex verbis, istud fiebat in signum mandati Dei contempti, unde habetur Deut. XXV, 5 ss.
271

