Ideo tunc ita accidit quod festivitas Paschae accidit in die veneris, et sequebatur sabbatum; ideo tunc
praeparaverunt, et in die sabbati quieverunt. Ideo possumus dicere quod decima quarta luna celebravit Pascha.
Sequitur sollicitudo discipulorum accesserunt discipuli ad Jesum dicentes: ubi vis paremus tibi comedere
Pascha? et primo ponitur inquisitio; secundo mandatum; tertio impletio.
Dicit accesserunt discipuli eius.
Sed qui discipuli? dicit Remigius quod ex obsequio Iudas, ut celaret proditionem suam.
Tamen leo Papa dicit quod etiam alii. Ubi vis paremus tibi comedere Pascha? per hoc designatur quod Christus
non habebat ibi domum, nec aliquis de societate; ideo signatur paupertas eius; unde supra VIII, 20: filius autem
hominis non habet ubi reclinet caput suum.
At ille dixit. Hic ponitur mandatum.
Et primo denuntiat hospitem; secundo passionem; tertio exposcit locum ad convivandum.
Dicit ergo ite in civitatem ad quemdam. Et notare debetis quod non erat hospitatus in civitate, sed in bethania.
Sed quid est quod dicit quemdam? dicit Augustinus quod Dominus aliquem certum nominavit; sed quia non erat
necessarium nominare, Matthaeus praetermisit nominare.
Chrysostomus dicit quod dicit ite ad quemdam, idest ad quemcumque, quia voluit ostendere suam virtutem, ut
non turbarentur de passione. Ita enim erat divulgata fama eius quod iam sententiatum erat quod qui reciperet
eum, fieret extra synagogam. Unde voluit dare intelligi quod non reciperet eum aliquis nisi immutaret cor eius;
Prov. XXI, 1: cor regis in manu Domini, et quocumque voluerit inclinabit illud.
Et dicite ei etc.. Praenuntiat passionem ut non turbentur; unde dicit tempus, non quodcumque dicitur, sed
determinatum a patre. Secundum istum modum dicitur Io. VII, 6: tempus meum nondum advenit, tempus autem
vestrum semper est paratum.
Apud te facio Pascha, idest celebrabo paschale convivium apud te. Et addit cum discipulis meis, ad denotandum
quod non occulte, sed publice. Secundum chrysostomum istud dixit, quia volebat quod praepararentur cibaria
sufficientia et sibi, et discipulis.
Sed quid est quod ipse celebravit, et nos non debemus celebrare? quia Io. XIII, 15 dicitur: exemplum dedi vobis,
ut quemadmodum ego feci, ita et vos faciatis. Ad hoc respondet Augustinus, quod sicut Christus passus est, ut a
morte nos redimeret, sic legem voluit observare, ut nos a lege absolveret.
Tunc sequitur executio et fecerunt discipuli sicut praeceperat eis Jesus etc..
Similiter habetur Ex. XXIV, 3: omnia verba quae praecepit Dominus faciemus.
Consequenter agitur de convivio vespere autem facto discumbebat cum duodecim discipulis eius. Et dicitur
vespere, quia, sicut praecipitur Ex. XII, 18, decima quarta luna ad vesperam celebrabitis Pascha.
Vel vespere, quia tendit ad occasum; zach. XIV, 7: et in tempore vesperi erit lux. Vel signatur verus transitus
Christi, scilicet finis: ad vesperum enim est finis diei.
Et edentibus illis dixit etc.. Hic ponitur de praenuntiatione proditoris. Et primo designat ex societate; secundo ex
auctoritate; tertio ex propria voce.
Secunda ibi at ille respondens etc., tertia ibi tu dixisti.
Et circa primum primo ponitur praenuntiatio; secundo effectus et contristati sunt.
Unde dicit et edentibus illis dixit: amen dico vobis quod unus vestrum me traditurus est. Amen dico, affirmat,
quia magnum dicebat, quod unus vestrum, quos elegi esse columnas ecclesiae; Eccli. VI, 10: est amicus socius
mensae, et non permanet in die necessitatis. Et in Ier. IX, 4: in omni fratre tuo non habeas fiduciam.
Tunc sequitur effectus, et est duplex effectus, tristitia et dubitatio. Quantum ad tristitiam dicit et contristati. Et
quare? contristabantur de morte Christi, quia amarum erat eis carere tali duce, tali patrono.
Item tristabantur de tali scelere quod erat futurum; Ier. IX, 1: quis dabit oculis meis fontem lacrimarum? tunc
ponitur dubitatio coeperunt singuli dicere.
Sed quare dubitabant? nonne unusquisque erat certus de se? responsio: instructi erant discipuli, quia homines
sunt cito proni ad peccatum; unde apostolus, I Cor. X, 12: qui stat, videat ne cadat. Item dubitabant, quia magis
ei credebant, quam propriae conscientiae.
Simile est illud quod dicitur I Cor. IV, 4: nihil mihi conscius sum, sed non tamen in hoc iustificatus sum.
At ille respondens ait: qui intingit manum in paropside hic me tradet.
Hic ponitur praenuntiatio ex verbo prophetico.
Et primo ponit praenuntiationem propheticam; secundo necessitatem passionis; tertio poenam proditoris.
Dicit ergo at ipse respondens ait. De hoc potest intelligi illud Ps. XL, 10: qui edebat panes meos magnificavit
super me supplantationem.
Qui intingit manum in paropside. Marcus dicit in catino. Paropsis dicitur vas quadrangulare, et dicitur quasi
latera paria habens. Catinus dicitur vas fictile ad recipiendum liquores: unde in catino reponebantur liquores, in
paropside sicca; unde poterat ibi esse utrumque. Vel dicebatur paropsis, sed ex officio catinus.
Et quid est quod dicit. Qui intingit manum in paropside? dicendum quod consuetudo apud antiquos erat quod
multi comedebant ex una scutella, et forte vas accipiebant.

255

