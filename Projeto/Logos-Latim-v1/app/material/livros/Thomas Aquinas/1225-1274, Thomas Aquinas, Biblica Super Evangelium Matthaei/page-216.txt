In magisterio non fecit differentiam in qualitate conditionis, sed in paternitate conditionem apponit, unde dicit
vos omnes fratres estis, quia a me patre; Mal. Ult., 5: ecce ego mittam vobis eliam prophetam; et post: et
convertet cor patrum ad filios, et cor filiorum ad patres eorum. Item estis filii mei per regenerationem; I Petr. I,
3: qui regeneravit nos in spem vivam per resurrectionem Jesu Christi. Unde unus non habet auctoritatem super
alium.
Et sequitur et patrem nolite vocare vobis super terram: quia enim estis filii patris superni, ideo non debetis habere
patrem in terris. Ille proprie dicitur patrem habere in terris, qui haereditatem quaerit in terris; et ille habet patrem
in caelis, qui haereditatem quaerit in caelis; I Petr. I, 4: qui regeneravit nos in haereditatem incorruptibilem, et
incontaminatam, et immarcescibilem, conservatam in caelis.
Quare ergo in monasteriis maiores dicuntur patres? dicendum quod est quantum ad auctoritatem; Ephes. III, 4:
potestis intelligere prudentiam meam in ministerio Christi etc..
Unus enim est pater vester. Supra VI, 9: pater noster qui es in caelis.
Item nec vocemini magistri, quia magister vester unus est: Christus. Unde Christus magisterium sibi attribuit,
quia Christus verbum est; et ideo ipsius est docere, quia nullus docet nisi per verbum. Item est magister quantum
ad naturam humanam, quia missus est ut doceret; Io. I, 18: Deum nemo vidit umquam. Unigenitus qui est in sinu
patris, ille nobis enarravit. Item ibid. XIII, 13: vos vocatis me magister et Domine.
Qui maior est vestrum, erit minister vester. Postquam retraxit a superbia, hortatur ad humilitatem. Et primo ponit
hortationem; secundo assignat rationem.
Et hoc potest sic continuari. Chrysostomus: vos non debetis patres vocari, nec magistri; unde hoc non debetis
ambire, sed magis humilitatem. Unde qui maior est vestrum, erit minister vester, idest debet se exhibere
ministrum. Unde I Cor. IV, 1: sic nos existimet homo ut ministros Christi.
Vel aliter. Ita dixerat nolite vocari Rabbi, unde dicerent ei: vis quod non sit praelatio in terra? dicit Dominus: hoc
non volo, sed volo quod qui maior est vestrum sit minister, idest non se existimet ut superiorem, sed ut
ministrum; II Cor. IV, 5: nos autem servos vestros per Jesum. Et hoc est quod dicitur Lc. XXII, 27: quis maior
est, qui ministrat, an qui recumbit? etc..
Deinde assignat rationem qui autem se exaltaverit, humiliabitur, et qui se humiliaverit, exaltabitur. Unde in
cantico virginis Lc. I, 52: deposuit potentes de sede, et exaltavit humiles.
|#2 Lectio 2
Postquam instruxit discipulos et turbas de cautela quam habere debebant super doctrina Iudaeorum, hic convertit
sermonem ad Scribas, increpando eos.
Primo increpat de simulatione religionis, cum irreligiosi essent; secundo de simulatione puritatis, cum impuri
essent; tertio de simulatione pietatis, cum impii essent. Secunda ibi vae vobis, Scribae et Pharisaei hypocritae,
qui mundatis quod deforis est calicis etc.. Tertia ibi vae vobis qui aedificatis sepulcra prophetarum etc..
In his quae ad religionem spectant, quaedam a sacerdotibus debentur populo, quaedam e converso.
Primo ergo ponit malitiam eorum in his quae a sacerdotibus; secundo in his quae a populo, ibi vae qui dicit:
quicumque iuraverit etc..
Sacerdos debet subdito iam converso aliquid, et aliquid non converso. Non converso, ut convertat ipsum;
converso doctrinam; mal.
Cap. II, 7: labia sacerdotis docent sapientiam.
Item debet ei suffragia; ad Hebr. V, V. 1: omnis namque pontifex ex hominibus assumptus, pro hominibus
constituitur in his quae sunt ad Deum. Et isti mala agebant in utroque; unde primo arguit eos de primo; secundo
de secundo, ibi vae vobis qui comeditis domos viduarum etc..
In istis omnibus increpationibus designat se esse filium eius, qui veterem legem dedit. Deut. XXVI, et XXVIII
dantur maledictiones eis qui in lege non permanserint, et post dantur benedictiones. Sed quia venerat ut solveret
maledicta legis, ideo primo datae sunt superius benedictiones, ubi dictum est, beati pauperes, beati mites etc..
Circa finem vero suae doctrinae dat maledictionem.
Ideo male reprehendunt, qui reprehendunt veterem legem propter hoc quod ibi continebantur maledictiones, quia
sicut in veteri lege, ita et in nova. Sicut enim in lege non maledicebantur nisi qui legem praeteribant, sic nec hic;
Prov. III, 11: disciplinam Domini non abiicias.
Sed quid est quod dicit qui clauditis regnum caelorum ante homines? regnum caelorum dicitur beatitudo vitae
aeternae; supra V, 20: nisi abundaverit iustitia vestra plusquam Scribarum et Pharisaeorum, non intrabitis in
regnum caelorum. Item sacra Scriptura dicitur regnum; supra XXI, 43: auferetur a vobis regnum Dei, idest
intellectus sacrae Scripturae. Ad utrumque regnum Christus Ostium est; Io. X, 9: ego sum Ostium. Per me si quis
introierit, salvabitur, et ingredietur et egredietur, et pascua inveniet.
Quid est ergo claudere regnum, nisi quod isti claudebant per malam doctrinam et malam vitam? non clauditur
nisi quod apertum est.
Doctrinae de Christo apertae erant, sed isti claudebant, quia obscuras eas faciebant. Habetur Is. XXXV, 5:
Dominus ipse veniet, et salvabit nos. Tunc aperientur oculi caecorum, et aures surdorum patebunt. Quando
Dominus faciebat ista miracula, aperta erat haec Scriptura, sed ipsi claudebant dicentes, in beelzebub principe
216

