Item Abraham ex praecepto Domini exivit de terra sua, Gen. XII, 4, et Christus est, qui dixit, Ierem. XII, 17:
reliqui domum meam, dimisi haereditatem meam etc.. Similiter Abraham, qui risit dicendo: nunc risum fecit
mihi Dominus, Gen. XXI, 6, et Christus est, in cuius nativitate non solum uni personae, sed toti mundo gaudium
nuntiatur; Luc. II, 10: ecce evangelizo vobis gaudium magnum, quod erit omni populo, quia natus est vobis
hodie salvator, qui est Christus Dominus.
Similiter per Iacob, et ratione interpretationis, et ratione facti, sicut patet in hoc, quod supposuit lapidem, idest
duritiem crucis, capiti suo. Similiter per Iudam, et Phares, qui interpretatur divisio: ipse enim dividet oves ab
hoedis, infra XXV, 32.
Moraliter autem in istis generationibus designatur status nostrae iustificationis, secundum sex quae requiruntur
ad iustificationem.
Scilicet fides per Abraham iustificatum ex fidei iustitia; alibi enim ipse principium dicitur fidei; Rom. IV, 11: ut
sit pater omnium credentium per praeputium. Isaac spes, quia interpretatur risus; Rom. XII, 12: spe gaudentes.
Iacob caritas, qui duxit duas uxores, Liam, quae interpretatur laborans, et Rachel; idest duas vitas, quae sunt in
caritate secundum duo praecepta: contemplativa enim delectatur in Deo, activa autem est per quam subvenitur
proximo. Iudas, confessio, quae duplex est: fidei, Rom. X, 10: corde creditur ad iustitiam; ore autem confessio fit
ad salutem, et peccatorum: confitemini alterutrum peccata vestra, Iac. V, 16. Ex hoc autem sequitur duplex
effectus, scilicet destructio vitiorum, quae per Phares designatur, et origo virtutum, quae significatur per zaram.
Et ista oriuntur de thamar, quae interpretatur amaritudo; isa. XXXVIII, 15: recogitabo tibi omnes annos meos in
amaritudine animae meae.
Phares autem genuit esron. Hic ponitur series genealogiae patrum, qui nati sunt in Aegypto, vel in exitu eius.
Sicut enim per Phares, qui interpretatur divisio, significatur Christus, infra XXV, 32: separabit agnos ab hoedis,
ita per esron, qui interpretatur sagitta, vel atrium. Dicitur enim sagitta propter efficaciam praedicationis, qua
audientium corda penetravit; psalm. XLIV, 6: sagittae tuae acutae, populi sub te cadent in corda inimicorum
regis. Atrium autem propter latitudinem caritatis, qua non solum amicos, sed etiam inimicos dilexit; Rom. V, 10:
cum inimici essemus, reconciliati sumus Deo per mortem filii eius; isa. LIII, 12: ipse pro transgressoribus
rogavit; et idem Luc. XXIII, 34: pater, dimitte illis: non enim sciunt quid faciunt.
Esron autem genuit aram. Aram autem interpretatur electus, vel excelsus: isa. XLII, 1: ecce puer meus, et ipse est
excelsus super omnes; Ephes. I, 21: ipsum constituit super omnem principatum.
Aram autem genuit Aminadab, qui interpretatur spontaneus. Ipse est in cuius persona dicit Psalmista LIII, 8:
voluntarie sacrificabo tibi, et confitebor nomini tuo, quoniam bonum est, Domine; et isa. LIII, 7: oblatus est, quia
ipse voluit, et non aperuit os suum etc., Io. VI, 38: non veni facere voluntatem meam, sed eius qui misit me.
Aminadab autem genuit Naasson, qui interpretatur augurium vel serpentinum: quia Christus non solum
praesentia, sed etiam praeterita, et futura cognovit; ad Hebr. IV, 13: omnia nuda et aperta sunt oculis eius. Item
serpentinum propter prudentiam; prudentia enim attribuitur serpenti, infra X, 16: estote prudentes sicut serpentes;
iob XII, 16: ipse novit decipientem et eum qui decipitur.
Nota quod iste Naasson fuit in tempore Moysi, et exivit cum eo de Aegypto, et fuit unus princeps in tribu Iuda in
deserto, sicut habetur in numer. I, 7.
Sed advertendum, quod exodi XIII, 18, ubi nostra littera habet, filii Israel ascenderunt armati de Aegypto, aquila
transtulit instructi, propter aequivocationem; melior est autem littera septuaginta: filii Israel quinta generatione
exierunt de Aegypto.
Sed contra. Naasson iste non fuit quintus a Iacob, sed septimus, sicut patet computando Iacob, Iudam etc. Usque
ad Naasson.
Ergo non quinta, sed septima generatione.
Sed dicitur quod non est computandum per tribum Iuda, sed per tribum levi, sub cuius ductu exierunt filii Israel
de Aegypto; Ps. Lxxvi, 21: deduxisti sicut oves populum tuum in manu Moysi et Aaron. Et patet quod tantum
sunt quinque generationes. Iacob enim genuit levi, levi autem genuit caath, caath genuit Amram, Amram autem
genuit Moysen et Aaron, sicut patet Exod. II; et sub Moyse exierunt de Aegypto.
Ubi nota quod inter omnes tribus magis multiplicabatur tribus Iuda: et hoc quia ex ea erant reges futuri, qui
debebant pugnare. Inter omnes autem minus multiplicabatur tribus levi: et hoc quia praeordinata erat ad officium
divinum, et sacerdotium, ad quod pauciores sufficiebant. Et ideo vult quod etiam computando per tribum Iuda,
sit verum quod dicitur Gen. XV, 16: quinta generatione revertentur huc. Dicit ergo Hieronymus, illud quod ibi
dicitur, intelligendum esse computando per tribum levi; quod autem hic dicitur, per tribum Iuda. Phares enim
ipse cum Iacob et Iuda patre suo intravit in Aegyptum.
Et ideo istae generationes non sunt computandae a Iacob, sed a Phares, qui et ipse intravit in Aegyptum. Et patet
quod Naasson fuit quintus a Phares. Similiter levi ipse intravit in Aegyptum cum patre suo Iacob. Et ideo a levi,
et non a Iacob, computandae sunt generationes. Clarum autem est quod Moyses fuit quartus a levi.
Naasson autem genuit Salmon. Salmon interpretatur sensibilis: et significat Christum, in quo sunt omnes thesauri
sapientiae et scientiae absconditi.
Moraliter hic notandum, quod sicut in prima generatione significatur ordo nostrae iustificationis quantum ad
statum incipientium; ita in ista secunda generatione, quae similiter continet quinque, significatur profectus
6

