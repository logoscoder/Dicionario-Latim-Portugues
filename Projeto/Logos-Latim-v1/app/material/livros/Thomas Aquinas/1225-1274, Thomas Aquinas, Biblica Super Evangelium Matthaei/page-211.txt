Hic potest esse obiectio litteralis, quia marcus dicit quod Dominus intuitus eum dixit: non longe es a regno Dei.
Et quomodo hic dicitur quod tentat eum? solvit Augustinus, quia primo venit causa tentandi, sed cum Christus
satisfaceret ei, consensit ei. Et ideo quod tentavit eum, debet referri ad principium; quod non longe est a regno
Dei, debet retorqueri ad finem.
Et sic non fuit mirum si verba Domini animum eius mutaverunt.
Sciendum autem quod aliqui tentant eo quod non sunt certi, quia, secundum quod dicit sapiens Eccli. XIX, 4, qui
cito credit, levis est corde. Iste cum multa audisset de Christo, voluit experiri si talis esset: et haec tentatio non
esset mala. Unde dicit magister, quod est mandatum magnum in lege? haec tamen quaestio videbatur calumniosa
et praesumptuosa: calumniosa, quia omnia mandata Dei sunt magna; Prov. VI, 23: mandata lucerna, et lex lux.
Item indeterminate quaesivit, quia omnia sunt magna, ut si responderet de uno, obiiceret de alio. Item fuit
praesumptuosa, quia non deberet de magno quaerere qui minimum non implevit; iob XV, 12: quid te elevat cor
tuum, et quasi magna cogitans, attonitos habes oculos? et poterat esse quod esset controversia super hac
quaestione inter eos, quia aliqui dicebant salutem esse in aliquibus exterioribus; unde Is. XXIX, 13: populus hic
labiis me honorat, cor autem eorum longe est a me. Sed respondet Dominus, quod solum est in interioribus.
Unde sequitur responsio ait Jesus ei: diliges Dominum tuum etc.. Et non solum respondet ad quaestionem
propositam, sed veritatem docet. Et primo docet quod sit primum; secundo quod ei est simile; tertio rationem
assignat.
Secunda ibi secundum autem simile est huic etc.. Tertia ibi in his duobus mandatis universa lex pendet et
prophetae.
Dicit ergo diliges Dominum Deum tuum etc.. Istud scribitur Deut. VI, 5.
Item Dominus per Moysen dicit Deut. X, 14: numquid Dominus petit a te, nisi ut timeas et diligas eum? ergo duo
praecipit, timorem scilicet et dilectionem.
Et quare non respondet Dominus de timore, sicut de dilectione? dicendum quod quidam timent Deum, qui timent
pati ab eo, ut qui timent poenam Gehennae, vel qui timent amittere aliquid quod habent a Deo; et hic est timor
servilis, quia illud diligit in quo timet puniri. Alius est, qui ipsum Deum timet propter se, qui timet eum
offendere; et talis timor est ex amore, et ex hoc timet, quod amat; ergo principium est amor; I io. IV, 16: Deus
caritas est, et qui manet in caritate, in Deo manet, et Deus in eo. Et ideo dicit diliges Dominum; non timeas, quia
Deus diligendus est sicut primum diligibile, quia ipse finis primus est, sed quaecumque alia diliguntur propter
finem. Qui ergo diligit Deum ut finem, diligit in toto corde; ioel II, 12: convertimini ad me in toto corde vestro.
Et quantumcumque nitamini, non poteritis eum comprehendere, quia Deus maior est toto corde.
Sed quid est quod dicit ex toto corde tuo, et ex tota anima tua, et in tota mente tua? chrysostomus exponit sic:
quia in dilectione sunt duo: unum quod est principium; secundum quod est dilectionis effectus et sequela
dilectionis. Principium dilectionis est duplex. Dilectio enim potest fieri ex passione, et ex iudicio rationis: ex
passione, cum nescit homo vivere sine eo quod diligit; ex ratione, secundum quod diligit ut ratio dictat. Dicit
ergo quod ille ex toto corde diligit, qui diligit carnaliter; ille ex anima, qui ex iudicio rationis. Et nos Deum
utroque modo debemus diligere: carnaliter, ut cor carnaliter afficiatur circa Deum; unde in Ps. Lxxxiii, 3: cor
meum et caro mea exultaverunt in Deum vivum. Tertium est sequela dilectionis, quia illud quod diligo, libenter
video, libenter de eo cogito, libenter facio quod ei placet; Io. XIV, 23: qui diligit me, sermones meos servabit; et
totum refero in ipsum; Ps. Lxxxiii, 2: quam dilecta tabernacula tua, Domine virtutum. Concupiscit et deficit
anima mea in atria Domini. Et possumus addere illud quod marcus addit, et in omni fortitudine tua, quia qui
Deum diligit, totum se transfert in illum, et fortitudinem expendit in ipsum.
Augustinus sic distinguit inter cor et animam et mentem, secundum tria quae procedunt ex ipsis. De corde exeunt
cogitationes, ut habetur supra XV, 19, ex anima vita procedit, ex mente scientia et intelligentia. Unde quod dicit
ex toto corde, intelligendum est ut omnes cogitationes in ipsum referamus; quod ex tota anima, quod tota vita;
quod ex tota mente, ut tota scientia referatur in eum, idest ut scientiam captives in obsequium eius; II Cor. X, 5:
in captivitatem redigentes omnem intellectum in obsequium Christi.
Magistralis quaedam Glossa exponit quod anima est imago Dei secundum suas potentias, secundum memoriam,
intelligentiam et voluntatem, ita quod illud quod dicitur ex corde, ad intelligentiam referatur; quod dicitur ex
anima, ad voluntatem; quod ex mente, ad memoriam, ita ut perfecte Deo vivatur.
Origenes sic exponit: diliges Deum ex tota anima, ita ut sis paratus animam tuam ponere pro eo si necesse est;
Io. XIII, 37: animam meam ponam pro te.
Sed differentia est inter mentem et cor.
Mens enim dicitur a metiendo; cor sumitur pro simplicitate intellectus; mens vero quoad prolationem, quia per
sermonem metitur intellectus, sive cogitatio: unde vult dicere quod in locutionibus et in meditationibus Deum
totaliter diligamus.
Hoc posito, subdit hoc est primum et maximum mandatum. Maximum capacitate: istud enim est, in quo omnia
continentur, quia in isto dilectio proximi continetur, secundum quod I Io. IV, 21 dicitur: qui diligit Deum, diligit
et fratrem suum; et ideo maximum. Item primum origine, maximum dignitate et capacitate. Non primum in
Scriptura, quia in Scriptura primum mandatum fuit, Dominus Deus tuus Deus unus est, Deut. VI, 4. Et quare?

211

