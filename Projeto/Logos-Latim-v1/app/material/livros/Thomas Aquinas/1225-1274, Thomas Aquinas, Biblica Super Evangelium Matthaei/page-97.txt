subtractam, aliquid fluit et refluit, ut patet in igne. Si autem igni addantur ligna, ignis secundum speciem manet
idem; tamen fluit materia secundum subtractionem lignorum.
Unde resurget quod magis perfectum est. Unde non dicit: capilli vestri ponderati sunt, sed numerati sunt: unde
non resurgent in pondere, sed in forma.
Nolite timere etc.. Hic ostendit securitatem ex quo non possunt nisi parum: et illud quod possunt, non possunt
sine Dei providentia. Nolite ergo timere: multis passeribus meliores estis vos. Omnia enim subiecisti sub pedibus
eius, oves et boves universas, insuper et pecora campi; ut habetur in Ps. VIII, 8. Et Gen. I, 26: faciamus hominem
ad imaginem et similitudinem nostram; et sequitur: et praesit volatilibus caeli, et piscibus maris, et bestiis,
universaeque terrae, omnique reptili quod movetur in terra.
Omnis ergo qui confitebitur me coram hominibus, confitebor et ego eum coram patre meo. Hic tangit utilitatem,
quae provenit ex ipsius confessione.
Secundo, damnum quod provenit ex negatione, ibi qui autem negaverit me coram hominibus, negabo et ego eum
coram patre meo.
Dicit ergo: ita volo quod moriamini et patiamini. Et quare? certe propter utilitatem vestram. Quia qui me
confitebitur coram hominibus etc.. Et elidit errorem cuiusdam, qui dicebat non esse necessarium confiteri fidem,
nisi coram Deo in corde, non autem ore coram hominibus; quod hic patet falsum, quia corde creditur ad
iustitiam, ore autem confessio fit ad salutem, Rom. X, V. 10. Confitebor illum coram patre meo, scilicet cum
habebo accessum ad patrem, quando dicetur venite, benedicti patris mei etc..
Sed possent dicere: tu es in terra, hoc potest parum valere; ideo addit qui est in caelis, et ille habet potestatem.
Qui autem negaverit verbo, ut Petrus, vel facto, sicut illi de quibus dicitur ad titum I, 16: quidam ore confitentur
se nosse Deum, factis autem negant. Negabo et ego eos, quando dicet, sicut habetur supra VII, 23: numquam
novi vos, idest numquam approbavi vos.
Nolite arbitrari quod venerim pacem mittere in terram etc.. Supra monuit discipulos, quod non desisterent a
praedicatione veritatis, nec propter opprobria, nec propter timorem mortis, nunc autem monet, quod non
desistant etiam propter affectum carnalem. Et primo ostendit quod imminet eis separatio ab affectu carnali;
secundo, quomodo debent se habere, ibi qui amat patrem aut matrem plus quam me, non est me dignus.
Circa primum tria facit.
Primo excludit intentionem opinatam; secundo suum proponit propositum; tertio exponit.
Secunda ibi non veni pacem mittere; tertia ibi veni enim separare hominem adversus patrem suum etc..
Dicit ergo: possent ita opinari: quid est, Domine, quod tot evenient nobis? in adventu tuo credebamus habere
pacem. Et ideo dicit nolite arbitrari etc.. Sed quid est quod dicit? nonne habetur Lc. II, 14, quod nato Domino
cecinerunt Angeli, gloria in excelsis Deo, et in terra pax hominibus bonae voluntatis? et ipse episcopus cum
primo vertitur ad populum, dicit: pax vobis, et supra nuntiavit Dominus pacem? ideo dicendum quod duplex est
pax, videlicet bona, et mala. Nomine pacis concordia significatur. Est pax mala, de qua habetur Sap. XIV, 22:
sed in magno viventes inscientiae bello, tot et tam magna mala pacem appellant. Ista pax est carnalium
affectuum.
Istam non veni ponere. Unde Apoc. VI, 14: datum est ei ut sumeret pacem de terra. Est et pax bona, de qua Eph.
II, 14: ipse est pax nostra qui fecit utraque unum; et ideo Angeli cecinerunt, Lc. II, 14: et in terra pax hominibus
bonae voluntatis.
Ideo, non veni mittere pacem, sed gladium. De ratione gladii est dividere. Iste gladius est verbum Dei; Hebr. IV,
12: vivus est sermo Dei, et efficax, et penetrabilior omni gladio ancipiti. Unde etiam: gladium spiritus, quod est
verbum Dei, ad Eph. Ult., 17.
Iste gladius missus est in terram. Et quidam crediderunt, quidam non. Et ideo fit bellum, ut habetur ad Gal. IV, 9:
quomodo convertimini iterum ad infirma et egena elementa, quibus denuo servire vultis etc.. Unde venit separare
istam divisionem. Venit ergo mittere gladium etc. Scilicet verbum, sed partim, quia quidem crediderunt, et hoc
ex eo fuit; quidam vero non, et hoc ex malitia sua.
Hoc tamen causatur etiam ab eo, quia permittit, sicut habetur ad Rom. I, 26: propterea tradidit illos Deus in
passiones ignominiae.
Sed posset aliquis dicere: venisti separare. Inter quos venisti? nonne inter diversos et extraneos? et ostendit quod
non, sed inter coniunctissimos. Veni enim, inquit, separare hominem adversus patrem etc..
Duplex est enim maxima coniunctio: quaedam est coniunctio naturalis; quaedam domestica, vel oeconomica;
ideo contra utramque mittit gladium. Amicitia naturalis fundatur super actum naturalem, et hic est generatio, vel
coniunctio maris et feminae: domestica vel oeconomica super affinitatem. Contra primam ergo veni separare
hominem adversus patrem.
Sed est quaestio. Dictum est supra non veni solvere legem, sed adimplere. Sed lex praecipit: honora patrem tuum
etc..
Solutio. Dico quod debes ei obedire ubi non retrahit a Dei amore; sed ubi retrahit, non teneris obedire.
Et filiam adversus matrem suam: et hoc quantum ad generationem. Et nurum adversus socrum suam. Et in hoc
communicat nova lex veteri, ut habetur Ex. XXXII, ubi dicitur: si quis est Domini, coniungatur mihi.
Congregatique sunt ad eum omnes filii levi, quibus ait: ponat vir gladium super femur suum. Et sequitur, et
97

