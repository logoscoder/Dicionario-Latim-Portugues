Docet ergo vitare sollicitudinem, dicens respice, idest considerate, volatilia caeli, quia ex his est sapientia; unde
iob XII, 7: interroga iumenta, et docebunt. Unde cum non habeant operationem ad acquirendum panem, attamen
etc..
Et tria dicit quoad tria quae requiruntur, scilicet serere, metere et congregare. Et quantum ad hoc tria dicit non
serunt, neque metunt, neque congregant in horrea, et tamen pater vester caelestis pascit illa. Et dicit vester, non
illorum, quia proprie pater est rationalis creaturae. Pascit ea, de quo in Psalmo CXLVI, 9: qui dat iumentis escam
ipsorum etc.. Nonne vos magis pluris estis illis? idest maioris valoris? homo enim omnibus praeponitur, ut
habetur Gen. I, 26: faciamus hominem etc.; et sequitur, ut praesit piscibus maris, et volatilibus caeli.
Et non est intelligendum quin apostolici viri non congregent, sed est intelligendum, quod Deus in congregatione
a tribulatione liberat iustos, ut Danielem liberavit de lacu leonum, et tres pueros de fornace. Et non dico, quod
existentes in tribulatione non debeant facere ut eruantur, quia praecepit Dominus ut ex una civitate fugerent in
aliam; sed est intelligendum, quod si faciant iusti quod in se est, quod liberabit eos Dominus.
Et ista exempla inducuntur ad sciendum quod Dominus habet providentiam de omnibus, et dat unicuique
secundum modum suum: avibus enim dedit quomodo necessaria acquirerent: dedit enim eis naturalem
instinctum quo moverentur ad inquirendum unde viverent; ideo non debemus esse nos nimis solliciti.
Quis autem vestrum cogitans potest adiicere ad staturam suam cubitum unum? hic probat experimento, quod
sicut providet avibus, ita et nobis: quaedam enim est pars animae quae subiacet rationi, ut motiva et sensitiva:
quaedam quae non, ut augmentativa et nutritiva; et in his convenit homo cum brutis; et sicut providet brutis in
augmento et nutrimento, sic et hominibus. Unde augmentum non est nobis ex nobis, sed ex Deo: unde de
providentia Dei non debetis desperare.
Considerate lilia agri etc.. Instruxit nos de cibo, modo de vestimento: unde habentes alimenta, et quibus tegamur,
his contenti sumus.
Dicit ergo considerate lilia agri. Consideratio creaturarum debet esse ad laudem Dei; Ps. Cxlii, 5: meditabor in
omnibus operibus tuis etc.. Non laborant, neque nent: ad vestimentum enim requiritur et opus virorum, et
mulierum. Ideo ad amovendum opus virorum dicit non laborant; ad excludendum opus mulierum dicit neque
nent.
Dico enim quod neque Salomon in omni gloria sua coopertus est sicut unum ex istis, quia etsi ars imitetur
naturam, non tamen consequitur. Unde numquam ars faceret colores ita puros, sicut in natura fiunt in floribus.
Et dicit in gloria, quia inter notos apud Iudaeos Salomon gloriosior fuit; et tamen vestimentum non potuit ita
adaptari ei sicut lilio. Item dicit chrysostomus, quod lilium habet ista sine sollicitudine; Salomon autem saltem
oportuit praecipere.
Hieronymus retorquet ad resurrectionem, quia per lilia Angeli: et sicut Angeli non indigent vestimento, sic in
resurrectione, qui reformabit corpus, providebit de vestimento.
Si enim foenum agri etc.. Hic commutat lilium in foenum, et argumentatur, quia si minoribus providet,
providebit et nobis, qui potiores sumus quoad dignitatem substantiae, quia nos super ista sumus. Item quoad
durationem, quia nos aeterni quoad animam, istud vero hodie est, et cras in clibanum mittitur etc.. Is. XL, 7:
exsiccatum est foenum, et cecidit flos. Item quoad finem: quia homo est propter beatitudinem, foenum vero
propter usum hominis; Ps. Cxlvi, 8: qui producit in montibus foenum et herbam servituti hominum etc.. Et ad
vilem usum, scilicet ut in clibanum mittatur quoad aliquas terras, ubi fit ignis de stipulis.
Et si hoc sic vestit, idest dat necessarium ornatum, quanto magis vos modicae fidei? vel sic: ut per foenum
intelligantur infideles.
Si ergo infidelibus, qui parati sunt ad clibanum ignis, multo magis electis.
Nolite ergo solliciti esse etc.. Hic concludit de utraque; et debes exponere sollicitudinem quatuor modis, ut
superius dictum est. Vel sic. Si vivis in aliqua societate, non sis sollicitus de cibo ampliori, vel vestimentis
amplioribus, immo esto in eis quasi unus ex eis.
Haec enim omnia gentes inquirunt, quia ibi ponunt finem, quia credunt in eis esse beatitudinem. Et si hoc non
credant, ponunt ibi magnam sollicitudinem, quia non credunt providentiam divinam. Et quia in ordinatione ad
finem duo requiruntur, scilicet scientia et voluntas, dicit scit enim pater vester quia his omnibus indigetis. Unde,
scit quia Deus: item, quia pater, vult.
Quid ergo facietis? dicit tria.
Primum quaerite regnum Dei, tamquam finem, quia regnum est beatitudo. Regnum dicitur a regendo: tunc enim
homo regitur, quando voluntati regentis subditur; hoc autem erit in caelo; unde Lc. XIV, 15: beatus qui manducat
panem in regno Dei. Item iustitia perducit ad regnum; Prov. VIII, 20: in viis iustitiae ambulo, in medio
semitarum iudicii, ut ditem diligentes me, et thesauros eorum repleam etc..
Et ideo dicit et iustitiam eius. Et dicit eius, et non hominis, quia per iustitiam propriam nullus potest venire ad
regnum.
Tertio dicit et haec omnia adiicientur vobis, quasi, ultra forum haec adiicientur; prov. X, 3: non affliget Dominus
fame animam iusti.
Non ergo debeamus haec temporalia quaerere; et hoc verum est tamquam finem, aut mercedem. Unde non
debemus evangelizare ut comedamus, sed potius e converso.
64

