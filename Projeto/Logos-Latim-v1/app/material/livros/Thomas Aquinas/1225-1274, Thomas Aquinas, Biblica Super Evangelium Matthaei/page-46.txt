Consequenter ponitur victoria Christi, et insinuatur in duobus. In recessu diaboli tunc reliquit eum diabolus. Iac.
IV, 7: resistite diabolo et fugiet a vobis.
Et sicut consuetudo erat apud antiquos, quod quando aliqui victoriam habebant, venerabantur; ita hic celebratur
triumphus Christi ab Angelis. Unde et ecce Angeli accesserunt, et ministrabant ei. Non dicit descenderunt: quia
semper cum eo erant, etsi ad horam recesserunt de eius voluntate, ad hoc ut diabolus locum tentandi haberet:
exhibebant enim ministerium in exterioribus, scilicet in miraculis, et aliis corporalibus quae fiunt mediantibus
Angelis, in interioribus enim non indigebat.
In hoc significatur quod homines qui vincunt diabolum, merentur ministerium Angelorum; Lc. XVI, 22: factum
est ut moreretur mendicus, et portaretur ab Angelis in sinum Abrahae.
Et sciendum quod diabolus reliquit Christum usque ad tempus: quia post usus est Iudaeis tamquam membris suis
ad eum impugnandum etc..
|#2 Lectio 2
Supra evangelista ostendit quomodo Christus examinatus est, et approbatus, scilicet vincendo diabolum, hic
ostendit quomodo Christus docere incepit: et circa hoc tria facit.
Primo enim describitur locus in quo praedicat; secundo ostendit quomodo ministros suae praedicationis elegit,
ibi ambulans autem Jesus iuxta mare Galilaeae, vidit duos fratres; tertio quomodo turbam ad audiendum induxit,
ibi et circuibat Jesus totam Galilaeam.
Circa primum describit tempus, locum et modum praedicandi; secundum ibi secessit in Galilaeam etc.; tertium
ibi et exinde coepit Jesus praedicare.
Tempus istud publicae praedicationis Christi fuit post incarcerationem ioannis; unde dicit cum autem audisset
Jesus quod ioannes traditus esset, a Deo scilicet, quia ipso permittente.
Et notandum hoc pro intellectu evangeliorum, quod hic videtur quaedam contrarietas esse inter ioannem et alios
tres: quia illi dicunt quod Christus descendit in capharnaum post incarcerationem ioannis; ioannes vero dicit
quod descendit in capharnaum ante incarcerationem ioannis: quae tamen in Galilaea erat.
Respondetur, quod ioannes qui ultimus fuit, supplevit ea quae ab aliis praetermissa sunt.
Sed quare praetermiserunt? dicendum, quod licet Christus aliqua fecerit primis duobus annis, pauca tamen
fecerat respectu eorum quae facta sunt ultimo anno. Ergo dicendum quod ioannes loquitur de his quae fecit
primo et secundo, et aliqua de tertio: isti vero, quae facta sunt ultimo anno.
Item quaeritur quot annis Christus praedicavit.
Quidam dicunt, quod duobus annis et dimidio, ut dimidius computetur ab epiphania usque ad Pascha, licet non
sit completus: ioannes enim non fecit mentionem nisi de triplici Pascha, quia post baptismum dicit quod ivit in
ierusalem, Io. II, 13. Postea facit mentionem de Pascha, quando factum fuit miraculum de quinque panibus, et
post unus annus fuit usque ad passionem.
Sed ista opinio non videtur vera pro tanto, quia non concordat opinioni ecclesiae: tenet enim ecclesia, quod tria
miracula sint facta in die epiphaniae, scilicet de adoratione magorum, de baptismo et de conversione aquae in
vinum. Oportet ergo dicere quod a baptismo usque ad conversionem aquae in vinum fuerit annus unus. Unde
videtur quod Christus tribus annis praedicavit, quia usque ad miraculum de vino fuit unus annus: et inde ad
Pascha fuit medius alius: a purificatione alius usque ad passionem: ita enim sentit ecclesia.
Et secundum hoc dicendum quod ioannes parum dicit de primo anno; de secundo vero dicit aliquid, scilicet
quomodo descendit capharnaum: et de quaestione quae fuit de purificatione inter ipsum Christum et Iudaeos.
Sciendum etiam quod ioannes circa Pascha occisus fuit: quia legitur Io. VI, V. 4, quod quando factum fuit
miraculum de quinque panibus, quod Pascha proximum erat; et Matth. XIV, 13 dicitur quod Christus, audita
morte ioannis, secessit in Galilaeam.
Patet ergo quod ioannes decollatus fuit circa Pascha: et Christus publice praedicationem non tenuit, nisi per
unum annum.
Deinde agitur de loco, cum dicitur secessit in Galilaeam. Et primo agitur de loco provinciae; secundo de civitate.
Dicit ergo secessit; ista secessio non est prima de qua ioannes dicit, sed post unum vel duos annos hoc fuit, quia
hanc tacent evangelistae.
Secessit autem propter duo. Primo ut differret tempus passionis suae; Io. VII, 6: tempus meum nondum advenit.
Secundo propter exemplum nostrum, ut scilicet persecutiones fugeremus; Io. XV, 20: si me persecuti sunt, et vos
persequentur.
Sed mystice declarat quod praedicatio Christi transitura erat ad gentes: quia Iudaei persequebantur gratiam Dei;
Act. XIII, 46: vobis oportebat primum loqui verbum Dei: sed quoniam repulistis illud, et indignos vos iudicatis
aeternae vitae, ecce convertimur ad gentes.
Veniens autem in Galilaeam venit primo in Nazareth, sicut dicit Lucas IV, V. 18 ss., et ibi intravit in synagogam,
et docuit spiritus Domini super me. Et inde duxerunt eum Iudaei ad supercilium montis, et voluerunt eum
praecipitare, et post Christus fugit, et venit in capharnaum, et ibi statim curavit daemoniacum, de quo Mc. I, 23.
Sed hoc Matthaeus omittit.
Nazareth autem interpretatur flos.
46

