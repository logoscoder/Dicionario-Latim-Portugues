Licet autem humilitatis sit quod homo non se extollat; ingratus tamen est si beneficium non recognoscat. Is.
Lxiii, 7: miserationum Domini recordabor. Ideo respondent et dicunt ei etiam. Ibi ponitur professio eorum
attribuentium sermoni Christi.
Ps. Cxviii, 130: declaratio sermonum tuorum illuminat, et intellectum dat parvulis.
Ideo omnis Scriba doctus etc..
Hic ostendit officium quod imminebat eis, quasi iam examinatis. Et haec conclusio dupliciter potest sequi ex
praemissis. Primo retorquendo hoc quod dictum est de thesauro.
Potest ergo esse sensus, ut Dominus velit istud exponere: vos dicitis, quod intelligitis.
Si intelligitis, potestis scire quod thesaurus est sacra doctrina. De isto thesauro poteritis proferre nova et vetera.
Et notandum quod isti dicuntur Scribae, quia possunt conferre in regno caelorum, et in doctrina sacra, ubi nova et
vetera continentur.
Et dicuntur Scribae per idoneitatem, quia Scribae, idest docti; Dan. XII, 10: porro docti intelligent; infra XXIII,
34: ecce ego mitto ad vos sapientes et Scribas. Item dicuntur Scribae ex officio, quia sunt notarii Christi, quia
scripserunt mandata Christi in tabulis cordis sui; Prov. VI, 21: liga ea in corde tuo iugiter. Item in cordibus
aliorum.
Unde apostolus II ad Cor. III, 2: epistola vestra scripta est in cordibus nostris.
Similis est patrifamilias, scilicet Christo.
Ipse enim est Dominus, ut habetur supra XIII, V. 52. Qui profert de thesauro nova et vetera, officia novae legis.
Nova enim lex novos sensus addit super veterem, et Christus hos exposuit; et ideo debet nobis sufficere ut sit
similis Christo, sicut supra X, 25 habetur: sufficit discipulo si sit sicut magister eius.
Vel potest dici: simile est cuicumque alii patri, qui profert de scientia divinitus sibi data nova et vetera. Non sic
Manichaei, quia non proferebant vetera.
Cant. VII, 13: omnia nova et vetera servavi tibi. Ergo potest referri de expositione parabolae.
Secundum Augustinum sic exponitur ideo omnis Scriba doctus etc.. Vos intellexistis qualiter locutus sum turbis
parabolice, et exercitati estis, ut quod parabolice dictum est, secundum sensum spiritualem intelligatis.
Unde debetis intelligere, ut ea, quae in veteri lege leguntur, sciatis exponere per novam. Unde quae in veteri
dicuntur, sunt figurae novi testamenti. Unde apostolus I ad Cor. X, 11: omnia in figura contingebant eis. Et haec
revelata sunt in passione.
Unde infra XXVII dicitur quod, patiente Domino, velum templi scissum est. Unde Christus ante passionem in
parabolis locutus est, ut auditis his intelligant ea, quae in veteri testamento dicuntur, esse dicta in figura aliarum
rerum, licet essent res gestae. Omnis ergo Scriba doctus in regno caelorum similis est homini patrifamilias, qui
profert de thesauro suo nova et vetera.
Vel, secundum Gregorium, quod vetera referantur ad omnia ea quae ad peccatum referuntur, nova quae ad
gratiam Christi: unde nova dicuntur praemia vitae aeternae, vetera poena inferni. Ille ergo profert nova et vetera,
qui non solum praemia, sed poenam etiam inferni considerat.
Et factum est, cum consummasset Jesus parabolas istas etc.. Hic ponitur effectus in turbis: duplex, scilicet et
admirationis, et scandalizationis. Et primo locus describitur; secundo admiratio; tertio improbatio.
Dicit ergo factum est cum consummasset Jesus parabolas istas, transiit inde.
Notandum, quod non videtur, quod statim transierit. Unde non servat ordinem historiae; sed transivit, quia ad
intelligendum non erant idonei; ideo ad alia se transtulit, secundum illud Eccli. XXXII, 6: ubi auditus non est,
non effundas sermonem. Et cap. XXII, V. 9: cum dormiente loquitur, qui narrat stulto sapientiam. Et veniens in
patriam suam.
Patria sua aliquando dicitur Nazareth, ubi nutritus est, et ibi fecit pauca miracula: aliquando bethlehem, in qua
natus est; aliquando capharnaum, quia miracula fecit ibi.
Et docebat in synagogis eorum etc.. Sequitur admiratio. Et primo ponitur admiratio; secundo causatur effectus.
Dicit ita ut mirarentur. Non erat mirum si mirabantur; Ps. Cxviii, 129: mirabilia testimonia tua. Admirabantur
unde illae virtutes essent: admiratio enim ex hoc causatur, quod videtur effectus, et nescitur causa. Isti effectum
manifestum videbant, sed causam nesciebant; unde dicebant: unde huic sapientia et virtutes? sed haec stulta
admiratio, quia I ad Cor. I, 24 habetur, quod ipse est Dei virtus et sapientia. Sed non cognoscebant, ideo
admirabantur.
Et ponunt admirationem suam, et cognitionem suam: unde dicebant nonne hic est fabri filius? ipse enim
putabatur filius ioseph, qui non erat faber ferrarius, sed lignarius: quamvis etiam posset dici filius fabri, qui
fabricatus est auroram et solem.
Ps. Lxxiii, 16. Nonne mater eius dicitur maria? omnia noscebant quae erant humanitatis.
De maria habetur supra I, 18: cum esset desponsata mater Jesu maria ioseph etc.. Et fratres eius Iacobus et
ioseph, simon et Iudas. Elvidius intellexit istos esse filios mariae. Sed hoc falsum est, sed fuerunt consobrini
eius. Vel dicuntur fratres, quia de cognatione ioseph, qui putabatur esse pater Jesu. Gen. XIII, 8: non sit
contentio inter me et te: fratres enim sumus, dixit Abraham ad Lot: cum tamen Lot esset filius fratris.
Et eodem modo intelligendum est quod sequitur: et sorores eius nonne omnes apud nos sunt? ideo ex his quae
secundum carnem erant, in admirationem prodibant dicentes: unde ergo huic omnia ista? sed notandum quod
137

