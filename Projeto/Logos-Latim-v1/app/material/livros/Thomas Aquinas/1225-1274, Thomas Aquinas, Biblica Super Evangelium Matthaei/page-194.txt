Et ait: scitis quia principes gentium dominantur eorum. Apud Iudaeos gentiles abominabiles erant, ut habetur
supra XVIII, 17: sit tibi sicut ethnicus et publicanus.
Unde horrorem incutit principes gentium dominantur eorum, ut notetur quod hoc exemplum non est imitandum.
Sed notandum quod duplex est praeeminentia, scilicet dignitatis et potestatis: et utramque tangit cum dicit
principes gentium dominantur eorum etc.. Illi sunt principes qui ex officio praesunt.
Sed quid est? numquid dominari est malum? dominari aliquando dicitur pro praeesse; et sic non accipitur hic:
aliquando prout correlative se habet ad servum, unde idem est quod serviliter sibi servum subiicere; et sic
sumitur hic. Principes enim instituti sunt ad hoc ut bonum procurent subditis; si vero volunt eos in servitutem
redigere, tunc abutuntur, quia utuntur liberis ut servis: liber enim est qui est causa sui, servus qui causa alterius.
Et quia hoc consuetum est apud gentiles, et adhuc est apud aliquos, ideo dicit principes gentium dominantur
eorum, idest in servitutem redigunt subditos. Ez. XXII, 27: principes tui in medio eius quasi lupi rapaces.
Item aliqui habent eminentiam non in dignitate, sed in potestate, ut aliqui nobiles.
Et consuetum est quod qui potestatem habent, non utuntur ad beneficium, sed potestatem exercent in eos, scilicet
ad opprimendum, non ad iustitiam.
Sed Dominus illam consuetudinem non vult in ecclesia sua; ideo dicit non ita erit inter vos, idest non debet
aliquis esse inter vos quasi dominativus; I Petr. V, 3: neque ut dominantes in cleris.
Sed quicumque. Contra haec duo facit duo, sed quicumque voluerit inter vos maior fieri; et istud refertur ad
secundum dictum scilicet et qui maiores sunt potestatem exercent inter eos; idest sic desideret quis habere
praesidentiam in ecclesia spiritus sancti, ut sit sicut minister; I Petr. IV, 10: unusquisque sicut accepit gratiam in
alterutrum illam administrantes, sicut boni dispensatores, ut quantum plus habebis, plus in utilibus expendas.
Ideo qui voluerit maior fieri inter vos, idest in ecclesia, fiat ut minister, idest ministret in necessitate aliorum.
Quantum autem ad id quod dicitur principes gentium dominantur eorum; dicit: et quicumque voluerit inter vos
primus esse, erit vester servus; idest, si aliquis desiderat habere primatum in ecclesia, sciat quod illud non est
habere dominium, sed servitutem. Servi enim est quod totum se ad servitium Domini impendat: sic praelati
ecclesiae totum quicquid habent, quicquid sunt, subditis debent; I ad Cor. IX, 19: cum essem liber ex omnibus,
omnium me servum feci; II ad Cor. IV, 5: nos autem servos vestros per Jesum. Unde secundum chrysostomum
miserum est. Ita ergo dictum est, quod non est agendum secundum consuetudinem gentilium.
Quia ergo possent dicere, quid sequemur? dicit, sequimini me: et ostendit se ministrum dicens sicut filius
hominis non venit ministrari, sed ministrare.
Sed contra. Nonne habetur supra IV, 11, quod accesserunt Angeli et ministrabant ei? unde Io. XII, 2 dicitur quod
martha ministrabat.
Dico quod licet ministratum fuerit ei, non tamen ad hoc venit. Sed ad quid? ut ipse ministraret, idest
abundantiam gloriae aliis impenderet. Apostolus Rom. XV, 8: dico autem Christum Jesum ministrum fuisse
circumcisionis. Et in Lc. XXII, 27: ego sum in medio vestrum sicut qui ministrat.
Sed dices: est ne servus, cum sit princeps? ita. Servus enim dicitur qui accipitur in pretium: et ipse fecit se
pretium, et dedit se redemptionem pro multis; unde venit ministrare, et dare animam suam, idest vitam
corporalem, redemptionem pro multis. Non dicit pro omnibus, quia quantum ad sufficientiam, pro omnibus;
quantum vero ad efficientiam, pro multis, scilicet pro electis.
Unde Io. XV, 13: maiorem caritatem nemo habet ut animam suam ponat quis pro amicis suis. Ier. XII, 7: dedi
dilectam animam meam in manibus inimicorum eius.
Et egredientibus illis ab iericho secuta est eum turba multa. Repressa est indignatio discipulorum verbo, hic
reprimit facto, ministerium in aliquos exercendo.
Et primo ponitur devotio aliorum; secundo Christi miseratio, ibi et stetit Jesus, et vocavit eos.
Circa primum primo ponitur devotio turbae; secundo caecorum, ibi ecce duo caeci etc..
Dicit ergo et egredientibus illis ab iericho, secutae sunt eum turbae multae; quia multi sequebantur, ideo erat
Dominus sollicitus, sicut multa seges est sollicitudo colligentis.
Sed secundum mysterium iericho defectus dicitur, et significat defectum mundi.
Unde nisi venisset Dominus ad istos defectus, homines non venissent ad eum. Unde secutae sunt eum turbae,
quasi oves eius; Io. X, 27: oves meae vocem meam audiunt, et sequuntur me.
Sequitur devotio caecorum et ecce duo caeci etc.. Et primo ponitur devotio.
Secundo constantia, ibi turba autem increpabat eos ut tacerent.
Sed hic est quaestio, quia in Lc. XVIII, 35 legitur, quod unus caecus fuit tantum qui occurrit ei, et hic dicitur
quod duo, qui Domino exeunte de iericho occurrerunt ei in exitu. Sed marcus convenit cum Luca, quod erat
tantum unus, et ita Matthaeus discrepat ab utroque.
Augustinus dicit quod iste caecus, de quo Lucas scribit, fuit alius ab his, quia occurrit ei antequam intraret
iericho. Sed marcus et Matthaeus dicunt quod egrediente de iericho; sed quod marcus non dixerit duo, sicut
Matthaeus, ratio est, quia unus erat magis notus et famosus, et propter famam miraculum erat magis famosum. Et
hoc patet, quia nominat eum quod vocatur barthimaeus, et non nominantur in Scriptura nisi homines multum
noti.

194

