Et attendite quod ubi fecit mentionem de adventu, duo posuit, scilicet quod manifestus esset adventus, et quod
sancti congregarentur; unde dixit et sicut fulgor... Ita erit et adventus filii hominis. Et hoc ad manifestationem.
Item dixit: ubi corpus, ibi congregabuntur et aquilae. Et haec duo vult magis explanare. Et quomodo veniet?
videbunt filium hominis venientem in nubibus caeli. Et qui videbunt? omnes homines: ipse enim ad iudicandum
veniet. Habet enim naturam humanam et divinam. Secundum divinam non videbitur nisi a mundo corde etc.,
secundum quod dicitur supra V, 8: beati mundo corde, quoniam ipsi Deum videbunt, sed secundum humanam
naturam videbunt eum etiam mali; Lc. III, 6: videbit omnis caro salutare Dei nostri. Ideo videbunt filium
hominis, quia idem est filius hominis et Dei; sed non videbunt ut filium Dei, sed ut filium hominis, Io. V, 27:
dedit ei iudicium facere, quia filius hominis est.
Sed potest esse quaestio, utrum tam boni quam mali sint eum visuri in specie gloriosa; et dicendum quod sic. Et
ratio assignatur Is. XXVI, 10, ubi disputans Dominus cum propheta, dicit: non videbit gloriam Domini. Et
respondet propheta: Domine, exaltetur manus tua, ut non videant. Cui respondit Dominus: et confundantur. Unde
boni videbunt ad laetitiam, mali ad cruciatum et tristitiam. Quando enim aliquis timet puniri, quanto magis
potestas iudicis contra ipsum apparet maior, magis affligitur; sic quanto Christus apparebit gloriosior, tanto
magis cruciabuntur mali. Et hoc signatur cum dicitur venientem in nubibus caeli.
Et hoc respondet huic quod supra dixerat, quod sicut fulgur... Ita erit et adventus filii hominis. In fulgure duo
sunt, splendor et terror. Splendor aliquam iucunditatem repraesentat, sed terror fit ex sono, et nubes ad
refrigerium fit; Is. XVIII, 4: et erit sicut nubes rorida in die messis, quae tunc iucunda est.
Item nubes habet obscuritatem, et quando spissa est, est terribilis propter fulgura et pluvias quae ex nubibus
oriuntur; et hoc convenit terrori impiorum; Ps. Xcvi, 2: nubes et caligo in circuitu eius.
Item competit quod in nubibus veniat ad designandum divinitatem Christi, quia maiestas Dei apparuit in nube,
Ex. XVI, V. 10; unde dicitur III regum VIII, 12: dixit Dominus quod habitaret in nebula: ideo in nubibus veniet.
Item competit ad ostendendum humanitatem eius; quia, sicut habetur Act. I, V. 9: videntibus illis, elevatus est, et
nubes suscepit eum ab oculis eorum, et audierunt Angelos dicentes: quemadmodum vidistis eum euntem in
caelum, sic veniet. Ut ergo ostendatur quod sit ille idem qui in nube sublatus est, apparebit in nube.
Competit etiam ad significandum glorificationem.
Quando enim transfiguratus est, apparuit nubes lucida, et tunc fuit una; sed tunc erunt plures, quia tunc solum
tribus apparuit, sed tunc pluribus apparebit; apoc. I, 7: ecce veniet in nubibus, et videbit eum omnis oculus.
Et quid erunt istae nubes? non erunt nisi quaedam claritates redundantes ex corpore Christi et aliorum sanctorum.
Origenes dicit quod erunt Angeli assumentes non solum intelligibiliter, sed veraciter ministrantes.
In primo enim adventu venit humilis; Zach. IX, 9: ecce rex tuus venit tibi mansuetus.
Sed post veniet in nubibus caeli cum virtute multa et maiestate. In primo enim adventu duo fuerunt: habuit enim
infirmitatem et ignominiam. Infirmitatem, quia dicit apostolus, II ad Cor. XIII, 4: crucifixus est ex infirmitate.
Ignominiam, secundum quod habetur Is. LII, 14: sic inglorius erit inter viros aspectus eius, et forma eius inter
filios hominum.
Consequenter ad haec duo, duo dicit. Consequenter ad infirmitatem, ponit virtutem, unde de ista dicitur: data est
mihi omnis potestas in caelo et in terra, et haec data est ei per generationem, inquantum filius Dei. Sed ipse
promeruit inquantum homo; et hoc manifestabitur quando omnes Angeli et omnia elementa ministrabunt ei. Item
contra ignominiam dicit veniet in maiestate, quasi iudex vivorum et mortuorum.
Tunc veniet et mittet Angelos suos cum tuba et voce magna. Hic agit de congregatione sanctorum; et tria ponit.
Primo ponit ministros; secundo congregatos; tertio unde congregantur.
Ministri sunt Angeli, ut habetur Ps. Cii, 21: ministri eius qui facitis voluntatem eius. Sed dicit cum voce magna
et tuba.
In resurrectione triplex virtus operabitur.
Primo virtus divina; secundario virtus humanitatis Christi, quia sua resurrectio est causa nostrae resurrectionis, ut
dicit apostolus I ad Cor. XV, 22: sicut in Adam omnes mortui sumus, ita in Christo omnes resurgemus. Item
operabitur ibi virtus angelica ad quaedam praeambula, scilicet ad colligendos pulveres.
Et haec tria tangit.
Virtutem angelicam, cum dicit mittet Angelos; virtutem Dei, cum dicit cum tuba; virtutem humanitatis in hoc
quod dicit et in voce magna. De ista habetur in Io. V, 25: omnes qui audierint vocem filii Dei, vivent.
Et oportebit quod illa vox sit magna, quia dabit voci suae vocem virtutis, Ps. Lxvii, 34.
Per tubam bene signatur divinitas, quia maior est vox tubae, quam vox humana; apoc. XI, 12: et audierunt vocem
magnam de caelo dicentem eis, ascendite huc. Et Paulo post: et septimus Angelus tuba cecinit, et factae sunt
voces magnae in caelo.
Et notate quod tuba satis ei congruit, quia Num. X, 2 mandavit Dominus Moysi duas tubas fieri; et clangebant
tubis ad Concilium, ad festa, ad pugnam, et ad commotionem castrorum. Et sic erit in iudicio; quia erit ibi
Concilium, idest adunatio omnium sanctorum, quia non resurgent impii in iudicio, neque peccatores in Concilio
iustorum, Ps. I, 5. Item erit tunc solemnitas sempiterna.

231

