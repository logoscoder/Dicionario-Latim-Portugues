|#1 Lectio 1
Supra ostensum est, quod Christus se praeparavit ad doctrinam, baptismum accipiendo; nunc autem tentationem
superando.
Circa hoc duo facit: primo ponitur victoria, quam de tentatione habuit; secundo, quomodo discipulos ad
doctrinam audiendam vocavit, ibi ambulans autem Jesus iuxta mare Galilaeae.
Circa primum tria facit: primo praemittit quaedam praeambula de tentatione; secundo ponitur tentationis
insultus, ibi et accedens tentator dixit; tertio victoria, ibi tunc reliquit eum diabolus.
Ponuntur autem tria praeambula, scilicet locus, ieiunium et famis experientia.
Quantum ad primum quatuor tanguntur: tempus et locus, ductor et finis huius ducatus.
Tempus tunc, quando scilicet iam declarabatur voce paterna quod esset filius Dei. In quo dat intelligi, quia illis
tentatio imminet, qui efficiuntur filii Dei per baptismum; Eccli. II, 1: fili, accedens ad servitutem Dei sta in
iustitia et timore, et praepara animam tuam ad tentationem.
Istud desertum erat inter ierusalem et iericho, ubi multi occidebantur, de quo Lc. X, V. 30: homo quidam
descendit ab ierusalem in iericho, et incidit in latrones, qui etiam despoliaverunt eum, et plagis impositis
abierunt, semivivo relicto.
Et nota quinque rationes, quare quis post acceptam spiritualem gratiam tentatur.
Prima ut accipiat experimentum suae iustitiae; Eccli. XXXIV, 9: qui non est tentatus, qualia scit? secundo ad
reprimendam superbiam; II Cor. XII, 7: ne magnitudo revelationum extollat me, datus est mihi stimulus carnis
meae, Angelus Satanae qui me colaphizet etc.. Tertio ad confundendum diabolum, ut sciat quanta sit virtus
Christi, ut superare non possit. Huius exemplum habetur iob I, 8: numquid considerasti servum meum iob? etc..
Quarto, ut fortior reddatur, sicut milites fortes redduntur per experientiam; iudic. III: quare voluit dimittere
hostes cum filiis Israel? quinto, ut suam dignitatem cognoscat: quia quando diabolus aggreditur aliquem, hoc
cedit ad honorem, quia diabolus sanctos aggreditur; iob XL, 10: cibus eius foenum..., et habet fiduciam quod
influat iordanis in os eius.
Sequitur de loco tunc ductus est Jesus in desertum. Hoc convenit praecedentibus et subsequentibus: quia
conveniens fuit quod post baptismum desertum intraret. Hoc significatur in populo Israelitico, qui post transitum
maris rubri, qui fuit figura baptismi, in terram promissionis venit per desertum et solitudinem: ita baptizati vitam
solitariam et quietam debent quaerere, corpore mundum derelinquendo, vel mente; Osee II, V. 14: ducam eam in
solitudinem, et loquar ad cor eius. Ps. LIV, 8: ecce elongavi fugiens, et mansi in solitudine.
Conveniens enim erat ut exiret in desertum, quasi ad singulare certamen cum diabolo.
Chrysostomus: ille in desertum vadit, qui exit extra fines (idest voluntatem) carnis et mundi, ubi non est locus
tentationis.
Quomodo enim de libidine tentatur, qui tota die est cum uxore? sed qui non exeunt a voluntate carnis et mundi,
non sunt filii Dei, sed filii diaboli, qui etiam uxorem propriam habentes, appetunt alienam; sed filii Dei habentes
spiritum sanctum ducuntur in desertum, ut tententur cum Christo, de quo sequitur: ductus est a spiritu, intellige
sancto.
Sed ille qui ducit, maior est eo qui ducitur.
Ergo spiritus sanctus maior Christo.
Respondendum: si referatur ad Jesum secundum quod est filius Dei, sic est aequalis spiritui sancto. Et aliquis
potest alium ducere, vel imperio, et sic est maior: vel exhortatione, et sic est par; Io. I, 40 s., Andreas duxit
Petrum ad Jesum; et sic ductus est Jesus.
Hilarius refert ad Christum, secundum quod homo: scilicet spiritus sanctus hominem quem repleverat, exponit
tentationi.
Homines enim tunc ducuntur a spiritu sancto, quando caritate moventur, sic quod non motu proprio moventur,
sed alieno, quia sequuntur impetum caritatis; II Cor. V, 14: caritas Dei urget nos. Et sic filii Dei aguntur a spiritu
sancto, ut tempus huius vitae, quae plena est tentationibus iob VII, 1: tentatio est vita hominis super terram,
transeant cum victoria per Christi virtutem.
Ipse enim tentari voluit, ut sicut morte sua vicit nostram, sic tentatione sua superet omnes tentationes nostras;
Hebr. IV, V. 15: non habemus pontificem, qui non possit compati infirmitatibus nostris; tentatum autem per
omnia pro similitudine absque peccato.
Gregorius dicit, quod est triplex tentationis gradus, scilicet per suggestionem, delectationem et consensum.
Prima ab extrinseco est, et potest esse sine peccato; secunda est ab intrinseco, in qua incipit esse peccatum; quae
quidem perficitur per consensum. Primus gradus potuit esse in Christo, non alii.
Et nota quod diabolus non fuisset ausus accedere ad tentandum Christum, nisi prius Christus accessisset ad eum.
Consequenter ponitur secundum praeambulum, scilicet ieiunium et cum ieiunasset etc., quod convenit et
praeteritis, et futuris: praeteritis, quia convenienter aliquis post baptismum ieiunat, cum post baptismum non sit
otio vacandum, sed exercendum in bonis operibus; Gal. V, 13: vos autem, fratres, in libertate vocati estis;
libertas autem vera non est committenda carnali vitae.

41

