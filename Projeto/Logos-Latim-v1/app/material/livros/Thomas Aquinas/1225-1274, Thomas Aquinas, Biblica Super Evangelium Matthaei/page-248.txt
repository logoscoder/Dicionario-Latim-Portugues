conscientia eorum, et inter se invicem cogitationibus accusantibus, aut etiam defendentibus, in die cum iudicabit
Dominus occulta hominum etc..
Ideo ad interiorem locutionem debet referri.
Et videtur tria tangere, quia ponitur invitatio, causa sententiae, et ipsum praemium.
Invitatio venite, benedicti patris mei.
Sed quare dicit benedicti patris mei? quia non erit nobis secundum nostrum meritum, sed secundum quod
confirmamur merito Christi; unde Apoc. III, 21: qui vicerit, dabo ei sedere mecum in throno meo, sicut et ego
vici, et sedi cum patre meo in throno eius; Lc. XXII, 29: ecce ego dispono vobis sicut disposuit mihi pater meus
regnum. Ego inquantum homo, inquantum fruor verbo.
Item quantum ad corpus; ad Phil. III, 21: reformabit corpus humilitatis nostrae configuratum corpori claritatis
suae. Venite, idest conformamini; I Io. III, 2: cum apparuerit, similes ei erimus.
Sed numquid boni modo non sunt coniuncti Deo? dico quod sic per caritatem non plenam, item per fidem
aenigmaticam; sed tunc congregabuntur in caritate plena, in fide non aenigmatica; quia nunc corpus quod
corrumpitur, aggravat animam, et terrena inhabitatio deprimit sensum multa cogitantem, Sap. IX, 15.
Causa huius praemii est duplex: causa damnationis est ex homine, causa salutis ex Deo; Osee XIII, 9: ex te
perditio tua, Israel, ex me tantummodo auxilium tuum. Unde causam salutis invenimus temporalem et aeternam;
temporalis est appositio gloriae, et hoc tangitur, venite, benedicti patris mei.
Dicere suum est facere; unde Ps. XXXII, 9: ipse dixit, et facta sunt. Unde eius benedicere, est gratiam infundere,
unde dicit patris, quia non est ex nobis, sed ex Deo; iac. I, 17: omne datum optimum, et omne donum perfectum
desursum est, descendens a patre luminum.
Item alia causa est Dei praedestinatio; et hoc notatur cum dicit paratum vobis regnum.
Unde apostolus ad Rom. VIII, 30: quos praedestinavit, hos et vocavit; Is. Lxiv, V. 4: oculus non vidit, nec auris
audivit, quae praeparavit Deus diligentibus se.
Et dicit a constitutione mundi. Sed quomodo est hoc? nonne ipse elegit eos ab aeterno? ipse elegit nos ante
mundi constitutionem, ad Eph. I, 4. Et dicendum quod elegit ab aeterno, sed a constitutione mundi manifestavit.
Sed quid est praemium illud, quod tangit possidete paratum vobis regnum? et quod est istud regnum? istud
regnum est regnum caelorum; Ps. Cxliv, 13: regnum tuum, Domine, regnum omnium saeculorum.
Qui possidet Deum, possidet regnum; Apoc. V, 10: et fecisti nos Deo nostro regnum et sacerdotes.
Sed diceret aliquis: nolo regnare, sufficit mihi quod non damner. Hoc non potest esse.
Vel eris rex et habebis regnum, vel eris damnatus.
Et dicit possidete, idest intrate in possessionem.
Intrare autem in possessionem proprie convenit ei, qui ius habuit. Istud autem ius habuimus ex ordinatione
divina; item ex acquisitione Christi, qui nobis hoc acquisivit; item ex gratia sua; Eph. I, 14: qui est pignus
haereditatis nostrae. Item dicitur possessio, quae pacifice habetur; unde plenarium dominium signatur. Modo
habemus Deum, sed non quiete, quia inquietatur homo multis modis; sed tunc quieta erit possessio; I Petr. III, 9:
in hoc vocati estis, ut benedictionem haereditate possideatis; supra XVIII, V. 29: et vitam aeternam possidebit.
Esurivi enim, et dedistis mihi manducare etc.. Supra posita est sententia de praemio, hic posita est de merito. Ex
quo considerare debemus quod duplex est causa beatitudinis: una ex parte Dei, idest benedictio Dei; alia ex parte
nostra, idest meritum quod est de libero arbitrio: non enim debent homines esse desides, sed cooperari gratiae
Dei, ut dicitur I ad Cor. XV, 10: gratia Dei sum id quod sum, et gratia Dei in me vacua non fuit.
Sed cum sint multa bona merita, solum fit mentio de operibus misericordiae.
Et ex hoc aliqui acceperunt occasionem errandi, dicentes quod solum per opera misericordiae salvantur, vel
damnantur per omissionem eorum; ita quod si commiserit aliquis multa peccata, et exerceat se in operibus
misericordiae, salvabitur, iuxta illud Dan. IV, 24: peccata tua eleemosynis redime, et iniquitates tuas
misericordiis pauperum; contra illud quod habetur ad Rom. I, V. 32: qui talia agunt, scilicet peccata, digni sunt
morte. Et ad Gal. V, 21 post enumerationem peccatorum carnalium dicit: qui talia agunt, regnum Dei non
possidebunt.
Ideo istud non est tenendum.
Sed posset esse quod aliquis abstinet, et poenitet, et sic per eleemosynam potest liberari: eleemosynam enim
debet homo incipere a se; Eccli. XXX, 24: miserere animae tuae placens Deo.
Et quare magis fit mentio de istis operibus quam de aliis? dicendum, secundum Gregorium, quod proponit ista
tamquam minora: si enim ista quae dictat natura, non faciunt, nec alia multo magis. Et hoc consonat verbis
evangelii, quia isti dicunt quando vidimus te esurientem, et pavimus? etc., quasi dicant: istud est modicum. Et
cum magis parum reputant, Dominus magis exaltat dicens quod fecistis uni ex his fratribus meis minimis, mihi
fecistis.
Augustinus dicit quod omnes peccant in mundo, non tamen omnes damnantur; sed qui non poenitent, nec
satisfaciunt. Sed qui poenitet et promittit satisfactionem per opera misericordiae, salvatur.
Origenes dicit quod sub operibus misericordiae omnia bona sunt dicta vel praetermissa propter praetermissionem
huiusmodi operum. Et significatur quia eleemosyna non solum proximo fit, sed et sibi ipsi: si enim pascit
esurientem, multo magis pascere debet se esurientem, et sic de aliis operibus. Item non solum sunt eleemosynae
248

