Dominus enim semper videtur a dextris, ut in Marc. Ult., 5: viderunt iuvenem sedentem a dextris. Et stephanus,
Act. VII, 55, vidit Jesum sedentem a dextris virtutis Dei.
Et quid fiet de inimicis eius? ei omnes subiicientur; unde subdit donec ponam inimicos tuos scabellum pedum
tuorum.
Isti vel sunt penitus infideles, vel hi qui noluerunt obedire et subesse; unde istos ponet scabellum pedum tuorum.
Scabellum enim est quod ponitur sub pedibus; illud autem quod est sub pedibus totaliter ei subiicitur, non autem
illud quod est in manu. Quidam ponuntur scabellum ad punitionem, quidam ad salutem: ad punitionem, qui
nolunt facere eius voluntatem; ad salutem, qui faciunt eius voluntatem.
Sed obiiciunt Ariani: ergo non est aequalis patri.
Dico quod legitur utrumque, et quod subiicitur patri, et quod est aequalis patri; I ad Cor. XV, 25: oportet autem
illum regnare, donec ponat inimicos sub pedibus. Item Christus sibi omnia subiiciet; Phil. III, 21: reformabit
corpus humilitatis nostrae configuratum corpori claritatis suae. Unde illud dicit ad demonstrandum unitatem
potestatis: unde omnia quae potest pater, eadem potest et filius.
Sed quid est quod dicit donec ponam inimicos tuos scabellum pedum tuorum? ergo videtur quod postquam
supposuerit inimicos, quod ultra non sedebit a dextris.
Dicendum quod donec aliquando importat tempus determinatum, aliquando infinitum.
Hic vero importat infinitum.
Sed diceret aliquis: nonne multi rebellant Christo? ita, verum est quod multi rebellant, et ideo poterat esse
dubium de tempore quando multi rebellarent: ideo voluit Christus exprimere.
Si ergo David vocat eum Dominum, quomodo filius eius est? ergo Dominus est et filius, quia filius est secundum
carnem, quia ab ipso traxit originem, et Dominus secundum divinitatem.
Et nemo poterat respondere ei verbum. Hic ponitur effectus, et est duplex, quia Christus fuit respondens et
opponens.
Quia opponens: nemo poterat respondere; iob IX, 3: si voluerit contendere cum eo, non poterit ei respondere
unum pro mille. Item quia in respondendo confutaverat eos, ideo sequitur nec ausus fuit quisquam ex illa die
eum amplius interrogare. Ideo potestis videre, quod isti non interrogabant ut eos doceret, sed ut eum tentarent;
Deut. XXXII, 7: interroga patrem tuum et annuntiabit tibi.
|+23 Capitulus 23
|#1 Lectio 1
Supra ostensum est quomodo Pharisaei et Scribae provocati sunt ex gloria Christi, et etiam ex sapientia eius, qua
colliserat eos, nunc autem ostendit quomodo ex iustitia qua eos arguebat: et duo facit.
Primo instruit aliquos; secundo redarguit. Secunda ibi vae autem vobis, Scribae et Pharisaei.
Circa primum duo facit.
Primo ostendit eorum dignitatem; secundo aperit eorum intentionem in usu auctoritatis, ibi omnia opera sua
faciunt ut videantur ab hominibus.
Circa primum tria facit.
Primo commendat eorum auctoritatem; secundo docet exhibere obedientiam cum cautela; tertio assignat
rationem.
Secunda ibi omnia ergo quaecumque dixerint vobis, servate et facite etc.; tertia ibi dicunt enim et non faciunt.
Dicit ergo tunc Jesus locutus est ad turbas etc.. Ita continuandum est. Dominus intantum eos confutavit, quod nec
interrogare audebant, nec respondere sciebant.
Sed, secundum quod dicit chrysostomus, inutilis est sermo qui redarguit et non instruit: ideo convertit se ad
turbas et ad discipulos suos, ut eos instruat.
Sciendum autem quod quidam audiunt eum ut discipuli, quidam ut turbae: ut discipuli, qui veritatem percipiunt
mente; Io. VIII, 31: si manseritis in sermone meo, vere discipuli mei eritis. Ut turbae, qui veritatem mente
apprehendere non possunt. Ideo quandoque convertit sua verba ad turbas, quandoque ad discipulos, quandoque
ad utrosque; et diversimode: quia ad discipulos alta dicendo, ut habetur Io. XV, 15: quaecumque audivi a patre
meo, nota feci vobis. Quandoque vero ad turbas profert parabolas, sicut habetur supra.
Utrisque autem loquitur de necessitate salutis, et talia sunt haec verba.
Super cathedram Moysi sederunt Scribae et Pharisaei. Cathedra proprie est magistrorum; et ideo illi super
cathedram dicuntur sedere, qui sunt successores Moysi; Eccli. XXIV, V. 33: legem mandavit Moyses in
praeceptis iustitiarum. Unde illi qui Moysis legem docebant, sedebant super cathedram Moysi. Et in lege
continebantur quaedam ad fidem pertinentia, et quaedam ad bonos mores. Ad fidem pertinentia erant ea, in
quibus praefigurabatur Christus; unde ipse dicit, Io. V, 46: si crederetis Moysi, crederetis forsitan et mihi.
Item continebantur praecepta moralia; eccli.
Cap. XXIV, 33: legem mandavit Moyses in praeceptis iustitiarum.
Sed notandum quod supra cathedram sedent et Scribae, et Pharisaei, et discipuli Christi: Scribae qui solam
litteram considerant; Pharisaei qui aliquantulum de sensu suo interiori; discipuli Christi qui totum perpendunt: et
213

