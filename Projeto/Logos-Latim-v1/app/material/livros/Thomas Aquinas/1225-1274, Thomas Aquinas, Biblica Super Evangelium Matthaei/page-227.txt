Item alia sunt impedimenta ubi non potest homo ponere remedium nisi per Deum. Aliquod enim tempus est
ineptum vel per naturam, vel per legem: per naturam, ut tempus hiemale, quia tunc impeditur homo fugere
propter asperitatem temporis. Item propter legem, ut si accidat in sabbato, quia Deus praecepit quod non irent
ultra unum milliare. Et quia istud non est in potestate nostra, sed Dei, ideo orate ne fiat fuga vestra in hieme, vel
sabbato, quia in talibus ad Deum solum est recurrendum. Unde Osee VI, V. 1: venite et revertamur ad Dominum,
quia ipse cepit et salvabit nos. Orate quod non fiat in hieme, quia impedit fugam naturaliter propter discrimen
viae; nec sabbato, quia impedit secundum legem Dei.
Item notate quod dicit sabbato, in quo designat, quod in die festo fuerunt debite interfecti.
Unde necessitas fugiendi? ex magnitudine tribulationis. Unde primo ponit tribulationem et magnitudinem
tribulationis; secundo ponit causam, ibi et nisi breviati fuissent dies illi etc..
Dicit ergo erit enim tunc tribulatio magna qualis non fuit ab initio mundi.
Et hoc satis potest perpendere qui legit historiam iosephi, quod multi fame mortui sunt. Item erant seditiones in
civitate, ita quod ipsi se invicem interficiebant: unde cum titus, qui erat mitissimus, vellet eis parcere, ipsi
nolebant. Item erant latrones inter eos qui interficiebant multos. Et quaedam mulier comedit filium suum. Unde
fuit talis tribulatio, qualis numquam visa est. Et hoc dicit Lucas XXI, 23 s.: erit tribulatio et cadent in ore gladii.
Sed numquid erit maior in tempore Antichristi? sic; sed non erit inter Iudaeos. Et quaerit chrysostomus propter
quod peccatum accidit, quia nec poena sodomorum fuit tanta, unde non esset poena gravior nisi peccatum
gravius.
Et quia possent dicere quod ista acciderant eis propter peccata Christianorum, ideo dicit quod non; unde nisi
breviati fuissent dies illi, non fieret salva omnis caro.
Augustinus dicit quod quidam sic exposuerunt, quod dies tunc facti sunt breviores, sicut tempore iosue longior.
Sed contra dicit Ps. Cxviii, 91: ordinatione tua perseverant dies: ideo dupliciter potest dici. Primo quod dies
tribulationis sunt breviati primo in numero. Unde si durasset tempus illud, omnes essent interfecti, quia nullus
remansisset.
Et quare? quia Romani dominabantur per totum orbem, et iam Iudaei dispersi sunt per universum mundum; ideo
si durasset tempus illud, interfecti fuissent ubique terrarum.
Vel dicuntur dies breviati, quando mala breviantur. Et quare breviantur? propter electos: non quod exciderit
verbum Dei. Multi enim conversi erant de populo illo, et rogabant pro populo ut relinqueretur semen; Is. I, V. 9:
nisi Dominus reliquisset semen, quasi sodoma essemus etc..
Tunc ponit chrysostomus duas considerationes, quare hoc dicatur, quia ibi erant aliqui discipuli, item ioannes
adhuc ultra vixit. Ideo dicit quod ioannes non fecit mentionem de hoc in evangelio suo, quia scripsit post hoc
factum: unde dixisset praeterita; sed Matthaeus et Lucas, qui ante scripserunt, fecerunt mentionem, quia tunc erat
futurum. Ideo dicit quod manifestum fuit miraculum cum Romani impugnarent Iudaeos, et quasi tota gens
Iudaeorum pateretur excidium, quod tam pauci Iudaei poterant ire per universum orbem ad convertendum quasi
totum mundum, et haec fuit mirabilis virtus Christi.
Hilarius exponit quod referuntur haec verba ad finem mundi. Cum videritis abominationem hanc, nominat
Antichristum.
II ad Thess. II, 2: nec terreamini nec per spiritum, nec per sermonem, quasi instet dies Domini, ne quis vos
seducat ullo modo.
Et tunc qui in Iudaea sunt fugiant ad montes; quia Iudaei deficient, unde fugient terram Iudaeorum, et
convertentur ad montes Christianitatis. Et qui in tecto non descendat tollere aliquid de domo sua. Vult dicere
quod perfecti non moveantur a sua perfectione. Unde tangit contemplativam vitam, quae signatur per tectum;
unde tales a sua contemplatione non debent recedere. Item qui in agro, tangit vitam activam. Tales non
revertantur ad pristinam vitam, sed maneant in suo proposito.
Et quid per praegnantes? homines graves peccatis. Homines nutrientes sunt homines imperfecti. Unde vult
dicere, quod vae hominibus oneratis peccatis, et non confirmatis.
Secundum Augustinum praegnantes sunt qui concipiunt male agere; nutrientes, qui iam opere complent.
Et quid dicit hieme et sabbato? per hiemem signatur tristitia, per sabbatum laetitia.
Unde ne fiat in hieme per tristitiam absorbentem, vel sabbato per laetitiam animum elevantem.
Vel per sabbatum otium bonae operationis, per hiemem refrigerationem caritatis.
Et nisi breviati fuissent dies illi; quia parum durabit, et si duraret non salva fieret omnis caro, idest omnis
carnalis.
Item possunt referri ad adventum Christi per ecclesiam; et sic dicit Origenes quod sicut verbum evangelii
divulgatum est adveniente ipso, sic falsa doctrina divulgabitur adveniente Antichristo; et sicut Christus habuit
suos prophetas, sic et Antichristus.
Tunc qui in civitate fugiant ad montes, perfectae iustitiae. Praegnantes dicuntur, qui adhuc percurrunt verbum
salutis; nutrientes qui aliquid iam fecerunt. Orate ergo ut non impediantur per desidiam et torporem.
Erit tunc tribulatio magna, quia erit perversio doctrinae Christianae per falsam doctrinam.
Et nisi essent dies breviati, scilicet documento doctrinae, per additamenta verae doctrinae, non fieret salva omnis
caro, idest omnes converterentur ad falsam doctrinam.
227

