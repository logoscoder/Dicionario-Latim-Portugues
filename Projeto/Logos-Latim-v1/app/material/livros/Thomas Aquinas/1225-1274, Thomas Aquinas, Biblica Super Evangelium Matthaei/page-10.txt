Achaz autem genuit ezechiam, idest fortis Dominus: quia talis habet fortitudinem a Domino; II regum XXII, 2:
Dominus fortitudo mea, et robur meum. Et hoc competit Christo, qui fortis est in praelio.
Ezechias autem genuit Manassen, et interpretatur oblivio: quia qui iam perfecte Deum cognoscit, istorum
temporalium obliviscitur; Ps. XLIV, 11: obliviscere populum tuum, et domum patris tui; Gen. XLI, 51: oblivisci
me fecit Dominus Deus omnium laborum meorum.
Et hoc Christo convenit, de quo dicitur Ez. XVIII, 21: si impius egerit poenitentiam ab omnibus peccatis suis,
quae operatus est, omnium iniquitatum eius, quas operatus est, non recordabor.
Manasses autem genuit Amon, idest fidelis et nutriens: quia vere est ille fidelis qui contemnit temporalia.
Secundum enim Gregorium, fraus est filia avaritiae: et ideo qui temporalia perfecte contemnit, iam non curat de
infidelitate. Unde recte Manasses genuit Amon. Hoc etiam interpretatur nutriens: quia qui temporalia contemnit,
debet inde nutrire pauperes per misericordiam; infra XIX, 21: si vis perfectus esse, vade, et vende omnia quae
habes, ecce contemptus, et da pauperibus, ecce nutrimentum.
Hoc autem Christo competit, qui vere fidelis est, Ps. Cxliv, 13: fidelis Dominus in omnibus verbis suis, et iterum
nutritius, Os. XI, 3: ego qui nutritius ephraim, portabam eos in brachiis meis, et nescierunt quod curarem eos;
infra XXIII, 37: quoties volui congregare filios tuos quemadmodum gallinae congregant pullos suos sub alas, et
noluisti? Amon autem genuit iosiam, qui interpretatur salus Domini, vel incensum; quia ex hoc consequitur
homo salutem, quod etiam temporalia obliviscitur et largitur, sive distribuit.
Vel incensum.
Hoc competit Christo; Ps. Lxxiii, 12: qui operatus est salutem in medio terrae, et se obtulit sacrificium Deo in
odorem suavitatis, Eph. V, 2.
Iosias autem genuit iechoniam et fratres eius, qui interpretatur praeparatio Domini, vel resurrectio; et significat
Christum, qui praeparavit nobis locum, Ioan. XIV, 2, et qui dicit Ioan. XI, 25: ego sum resurrectio et vita, et per
hanc venimus ad resurrectionem.
Hic autem triplex est quaestio secundum litteram. Primo quaeritur, quomodo dicatur iosias genuisse iechoniam;
et tamen non ipsum, sed patrem eius ioakim genuit.
Et ad hoc est duplex responsio. Secundum enim chrysostomum, cui consentit Augustinus, nomen ioakim
praetermittitur omnino; et hoc quia non per divinam ordinationem regnavit, sed per Pharaonis potentiam, qui
ipsum in regno instituit, incarcerato primogenito fratre eius ioathan, qui regnaverat ante eum. Et ad hoc nota
historiam IV Reg. XXII, et II Paral. XXXVI, 1 ss.. Habuit etiam iosias tres filios, ioathan, ioakim, qui et eliacim,
et Sedeciam. Si enim, ut dicit Augustinus, illi tres reges removentur de genealogia, quia per idololatriae
depravati sunt, quanto magis iste, qui non per Deum, vel prophetam, sed per gentilis hominis positionem
institutus est in regno? sententia est non verba Hieronymi, ut vult et ei consentit Ambrosius, quod uterque dictus
est ioakim, et ille qui ponitur in fine quaterdenarii, et qui ponitur in principio tertii, et uterque iechonias et ioakim
idem sunt. Unde notandum, quod iosias tres habuit filios, ioakim, qui et eliacim, ioathan, et Sedeciam. Mortuo
autem iosia regnavit pro eo ioathas, medius scilicet filius; quo capto a Pharaone rege Aegypti, et incarcerato,
constituit fratrem eius primogenitum ioakim regem, imponens ei tributum; postea Nabuchodonosor rex
Babylonis, superato rege Aegypti, obsedit ierusalem, et cepit ioakim, quem sub tributo remisit in ierusalem.
Postea autem cum vellet ioakim rebellare contra regem Babylonis, confisus de auxilio regis Aegypti, ascendit
Nabuchodonosor ierusalem, et cepit eum, et occidit, et constituit filium eius pro eo ioachim, quem et iechoniam
nominavit nomine patris; quo facto timens Nabuchodonosor, ne iste memor mortis patris confoederaretur cum
rege Aegypti, rediit in ierusalem, et obsedit eam; et iechonias, vel ioachim iste, filius scilicet alterius, de consilio
ieremiae tradidit se regi Nabuchodonosor, et uxorem, et filios; et isti proprie dicuntur transmigrasse in
transmigrationem. Nabuchodonosor vero constituit regem eius Sedeciam fratrem patris eius, et ipsum ioachim
duxit in Babylonem; et ille est de quo dicitur post: et post transmigrationem.
Sed quare nominatus est iechonias, cum nomen eius fuerit ioachim? et dicendum, quod istud nomen impositum
fuit a propheta, scilicet ieremia; Ier. XXII, 24: haec dicit Dominus: si fuerit iechonias filius ioakim regis Iuda,
annulus in manu dextera mea, inde evellam eum; et infra: numquid vas fictile atque contritum vir iste iechonias?
et ideo potius nominatur ab evangelista tali nomine, ut ostendatur evangelistam concordare cum propheta.
Nota etiam quod quamvis idem sit nomen, diversimode tamen scribitur. Primi enim ioakim nomen scribitur per
k, et videtur dici ioakim; sed secundi scribitur per ghimel, unde dicitur ioachim: et ideo diversas habent
interpretationes. Primum enim interpretatur resurrectio; secundum vero praeparatio Domini.
Secundo quaeritur quare dicitur iechoniam et fratres eius. Multi enim fuerunt de regibus qui fratres habuerunt,
sed numquam dicitur, vel fit mentio de fratribus.
Et dicendum, secundum Ambrosium, quod ubicumque fit mentio de fratribus, sicut cum dicitur Iudam et fratres
eius, et Phares et zaram de thamar, hoc significat quod aequales fuerunt in sanctitate, vel malitia. Isti autem tres
omnes sunt mali.
Aliter potest dici, quod ideo quia istorum fratrum quilibet regnavit, sicut patet per ea quae dicta sunt, sic autem
non fuit de fratribus aliorum regum.
Tertio quaeritur de hoc quod dicitur in transmigratione. Videtur falsum, quia iosias numquam transmigravit.

10

