Dicit itaque testimonio estis vobismetipsis, quia filii estis eorum qui prophetas occiderunt.
Sed quid mali erat eis, quia non erat in potestate eorum? ideo videtur quod non debebat eis imputari.
Videte: aliquando filius non imitatur peccata patris, aliquando imitatur malitiam paternam.
Si non sequitur malitiam paternam, non ei imputatur. Aliquando accidit quod habet bonum patrem et malam
matrem, et e converso, et sequitur bonitatem patris, vel matris. Sed si uterque malus, raro accidit quin imitetur
malitiam eorum. Et ratio est, quia filii malorum assuescunt malis a principio; et ei quod assuescunt in iuventute,
fortius adhaerent, et ideo magis sunt proclives ad malum. Item parentes mali cum vident filios aliquod malum
agere, non castigant eos; quare peccatum eorum aggravatur ita quod peccata parentum redundant in filios; Ex.
XX, 5: ego sum Deus zelotes vindicans peccata patrum in filios. Ideo dicit quia filii estis eorum, qui habetis
malitiam eorum; Sap. III, 12: nequissimi filii eorum.
Unde estis filii per imitationem: et hoc est quod sequitur implete mensuram patrum vestrorum. Non est
imperativum, sed nuntiativum: implete idest implebitis, quasi ut homo loqueretur, idest interficietis me; io. XIII,
27: quod facis fac citius. Vel potest esse permissivum, idest, non impediemini per me; idest aliquando voluistis
sed non permisi; de caetero non impediam. Ideo implete mensuram patrum vestrorum.
Sed quid est quod dicit implete? videndum quod omnia quae eveniunt, ex certo Dei iudicio eveniunt. Sed in illo
Dei iudicio non statim solvitur poena, donec totaliter exaggeretur et veniat ad cumulum: unde quantum ad
iudicium Dei non adhuc erat impleta culpa eorum. Unde interfecerunt prophetas, et non est adhuc impleta culpa,
sed in me complebitur. Ideo implete mensuram patrum vestrorum. Is. XXVII, 8: in mensura contra mensuram
cum abiecta fuerit, iudicabis eam. Vel implete. Patres peccaverunt, sed vos implete. Tunc aliquis implet, quando
pervenit ad tantum quantum patres sui. Ideo patres vestri occiderunt prophetas, et vos implete.
Vel potest dici quod illi peccaverunt servos interficiendo, isti autem filium interficiendo; unde impleverunt
nequitiam patrum. Sed Dominus voluntarie se obtulit, et non se opposuit.
Item non improperat eis peccatum suum, sed solum suorum, quia boni pastoris est ut iniuriam suorum reputet
suam.
Tunc subiungit de poena serpentes, genimina viperarum etc.. Et videtur quod satis congrue loquitur de culpa.
Serpens animal venenosum est, et occidit veneno suo: sic isti serpentes dicuntur, quia prophetas occiderunt. De
vipera etiam dicitur quod pariendo moritur, unde foetus corrodit viscera matris: sic cum ipsi essent mali,
vituperabant patres. Unde, vos tales, quomodo effugietis iudicium Gehennae? secundum iudicium hominum
evaditis, sed secundum iudicium Dei quomodo evadetis? unde oportet habere cor mundum. Iob XIX, 29: fugite a
facie gladii.
|#3 Lectio 3
Ecce ego. In parte ista ponit crudelitatem eorum, et addit poenam temporalem. Et primo primum facit; secundo
poenam addit.
Et primo ponit beneficium; secundo culpam; tertio magnitudinem poenae.
Unde dicit ecce ego mitto ad vos prophetas, et sapientes et Scribas etc..
Et potest referri ad illud quod immediate sequitur, vel ad illud totum quod sequitur. Si ad totum, sic planiorem
habet sensum. Ita dico quod estis impleturi, et quod estis serpentes etc.. Unde mitto ad vos prophetas, et
sapientes, et Scribas, et ex illis occidetis, quia tales estis qui occidere consuevistis.
Vel aliter, ita quod ad totum referatur.
Dominus vult quod iudicium non solum sit iustum, sed quod appareat iustum, ut exempla alii accipiant. Unde si
aliquis habeat bonum propositum, Dominus remunerat eum de bono proposito, et inde dat voluntatem exercendi
opus bonum; sic e contrario cum aliquis habeat propositum malum, et sit plenus mala voluntate, secundum quod
dicitur Osee II, 6: sepiam viam spinis, excitat iram Dei, et ex ira Dei est ut manifestetur malitia sua. Ideo mitto
ad vos prophetas, et sapientes, et Scribas; et vos occidetis. Et dicit ecce, quia in promptu est, quia misit
apostolos; unde Act. I, 8: et eritis mihi testes in ierusalem, et in omni Iudaea et Samaria, et usque ad ultimum
terrae.
Sed notate quod in hoc quod dicit mitto ad vos prophetas, et sapientes, et Scribas, diversa dona spiritus sancti
significat.
Alii datur donum sapientiae, alii genera linguarum etc.. I Cor. XII, 10. Omnia ista dona habuerunt apostoli.
Habuerunt donum prophetiae in dicendo futura; ioel II, V. 28: effundam de spiritu meo super omnes gentes, et
prophetabunt filii vestri et filiae vestrae. Item sapientiae, quia omnia cognoscebant; Lc. XXI, 15: dabo vobis os
et sapientiam, cui non poterunt resistere et contradicere omnes adversarii vestri. Item fuerunt Scribae, quia
intellectum Scripturae habuerunt; Lc. Ult., 45: aperuit eis sensum ut intelligerent Scripturas.
Et quare hoc praedicit? ut discipuli cogitantes quod audierunt, facilius sustineant.
Item ad convincendam malitiam eorum, quia sicut patres eorum prophetas occiderunt, sic isti apostolos; unde ex
illis occidetis, ut habetur Act. XII, 2, quia Herodes occidit Iacobum fratrem ioannis gladio, videns quia placeret
Iudaeis. Alii fuerunt crucifixi; unde et crucifigetis. Haec enim erat mors vilissima, ideo hac morte occiderunt
Christum, secundum illud Sap. II, 20: morte turpissima condemnemus eum. Et flagellabitis.

221

