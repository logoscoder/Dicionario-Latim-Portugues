Et qui sunt illi qui caput Christi percutiunt? caput Christi est Deus, ut habetur I Cor. XI, V. 3. Illi ergo caput
Christi percutiunt, qui divinitatem Christi blasphemant. Per arundinem sacra Scriptura signatur. Tales errorem
suum per sacram Scripturam confirmant.
Exeuntes autem invenerunt hominem Cyrenaeum, nomine simonem. Post illusionem agitur de crucifixione, et
circa hoc duo facit. Primo determinat de loco crucifixionis; secundo de habitu, et de his, quae in eo loco sunt
acta. Et primo narrat quomodo Christus ductus est ad locum; secundo quomodo crux est delata; tertio quomodo
pervenerunt ad passionem.
Et postquam illuserunt, exuerunt, scilicet chlamydem, quam ei induerant.
Notate quod illuditur in veste aliena sed ducitur in propria; per quod signatur, quod non erat ei proprium illudi,
sed occidi: quia, ut habetur ad Phil. II, 8, humiliavit semetipsum factus obediens usque ad mortem. Ibi enim
apparuit virtus, Ps. Cxvii, 16: dextera Domini fecit virtutem; Is. LIII, 7: quasi ovis ad occisionem ducetur.
Exeuntes autem invenerunt hominem Cyrenaeum. Hic agitur de delatione crucis.
Et per hoc signatur quod noluit pati in civitate, sed extra. Et ratio assignatur ad hebr.
Ult., 12, ubi dicitur: propter quod ut Jesus sanctificaret per suum sanguinem populum, extra portam passus est.
Competit etiam figurae, quia, sicut habetur Lev. XVI, 19 ss. Quod hircus, qui pro peccato debuit immolari, extra
castra mittebatur; sic et Christus, quia erat hostia populi.
Item ad nostram aedificationem, ut det nobis intelligere, quod exire debemus ad eum extra conversationem
nostram; ad Hebr. Ult., improperium eius portantes. Item passus est extra portam, ut virtus passionis non
includeretur ad unam gentem; Io. XI, 52, mortuus est, ut omnes gentes congregaret in unum.
Hunc angariaverunt ut tolleret crucem. Hic videtur discordia, quia Io. XIX, V. 17 habetur quod exivit baiulans
sibi crucem.
Hic est quaedam solutio secundum Hieronymum, quod primo portavit, sed post incedentes obviaverunt simoni,
et angariaverunt etc.. Origenes dicit quod e converso fuit, quod simon primo portavit, et post Christus.
Et ratio est mystica quare primo tulit crucem.
Unde supra XVI, 24: qui vult venire post me, abneget semetipsum, et tollat crucem suam et sequatur me etc..
Et notandum quod iste simon extraneus erat: et signat gentilem populum, qui crucem Domini tulit; I Cor. I, 18:
verbum crucis pereuntibus quidem stultitia: his autem qui salvi fiunt, idest nobis, virtus Dei est. Et simon dicitur
obediens: et gentilis populus obedivit; Ps. XVII, 45: populus quem non cognovi, servivit mihi, in auditu auris
obedivit mihi.
Et veniebat de villa. Villa Latine, pagos dicitur Graece. Unde ille de villa venit, qui de paganismo venit.
Convenit et quod dicit Cyrenaeum, quod interpretatur haereditas pretii; Ps. II, 8: postula a me, et dabo tibi gentes
haereditatem tuam.
Et quod dicit, quod coegerunt eum, signat illos, qui exterius crucem ferunt; interius autem coacte ferunt, quia non
propter Deum, sed propter mundum. Ad Gal. V, 24: qui Christi sunt, carnem suam crucifixerunt cum vitiis et
concupiscentiis.
Consequenter ponitur locus et venerunt in locum qui dicitur golgotha, quod est calvariae locus. Calvaria dicitur
apud homines denudatum, sicut patet in coemeteriis.
Unde dicitur in Graeco cranios. Et dicunt aliqui, quod in illo loco sepultus fuit Adam.
Hieronymus istud improbat, quia sepultus fuit in Hebron, ut habetur in iosue XIV.
Et quare ibi passus est? notandum quod in qualibet civitate est aliquis locus, ubi solent damnati cruciari: unde ibi
erat locus damnatorum.
Tunc narratur quid actum est in sua crucifixione. Et primo ponitur potatio eius; secundo crucifixio; tertio alia,
quae facta sunt.
Et circa primum primo ponitur quid sit oblatum; secundo quomodo se habuit ad oblatum.
Dicit ergo et dederunt ei vinum bibere cum felle mixtum. Voluerunt quod omnes sensus eius paterentur: visus
passus est per sputa et vigilias, auditus per blasphemias et verba irrisoria, tactus, quia flagellatus; ideo voluerunt
quod et gustus pateretur. Et completum est quod in Ps. Lxviii, 22 dicitur: et dederunt in escam meam fel, et in
siti mea potaverunt me aceto: et Ier. II, 21: quomodo conversa es in pravum, vinea aliena? sed est quaestio: quia
in Mc. XV, 23 habetur quod dederunt ei vinum myrrhatum. Dicendum quod myrrha amarissima est, et vinum
felle mixtum est amarum. Sed consuetudo est omne amarum nominari sub specie fellis.
Unde secundum veritatem vinum erat myrrhatum, sed tamen ad similitudinem fellis dicitur.
Et per hoc significabatur quod amaritudinem peccatorum nostrorum tulit.
Postea ponitur quomodo se habuit, quia cum gustasset, noluit bibere.
Sed quid est quod dicit marcus quod accepit, hic autem dicit quod gustavit? potest dici quod non accepit, nisi ad
gustandum.
Et hoc signat, quia gustavit mortem: quia enim cito surrexit, vix visus est mortuus, quia fuit inter mortuos liber,
Ps. Lxxxvii, 6.
Postquam autem crucifixerunt eum etc.. Sed potest quaeri quare magis ista morte voluit mori.
Una ratio est ex parte crucifigentium, quia volebant quod per hoc infamaretur, secundum illud Sap. II, 20: morte
turpissima condemnemus eum etc., et haec est crucis. Item ex parte ordinationis Dei, quia Christus voluit esse
279

