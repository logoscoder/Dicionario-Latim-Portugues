Secunda ratio est ad confutandum Iudaeos.
Dicebant enim quod erat transgressor legis; item dicebant quod erat blasphemator, ut habetur Io. X, 33: de bono
opere non lapidamus te, sed de blasphemia. Ideo quia elias omnibus prophetis sanctior fuit, et Moyses legislator;
coram Moyse et elia ostendit, quia non erat Deo contrarius, nec transgressor legis. Tertia ratio est, ut ostendat se
iudicem vivorum et mortuorum, quia elias vivus erat, Moyses mortuus.
Quarta ratio est ad certificationem Petri; quia Petrus increpaverat Dominum de morte, ideo ostendit quod non
sunt increpandi qui exponunt se morti, invocando istos duos; quia elias morti se exposuit coram iezabel, similiter
Moyses exposuit se propter legem.
Quinta ratio est, quia duo erant in eo quod voluit ostendere in his duobus, scilicet mansuetudo, quam ostendit in
Moyse, exemplum zeli Dei, quem ostendit in elia, de quo dicitur quod surrexit elias quasi ignis, et verbum ipsius
quasi facula ardebat.
Sexta ratio assignatur in Glossa, quia omnis lex et prophetae testimonium dixerunt Christo. Unde Lc. XXIV, 44:
omnia oportet impleri de me quae sunt in lege et prophetis.
Sed tunc est quaestio. De elia non est mirum si ibi fuit, quia est vivus; sed de Moyse est quaestio quomodo ibi
erat.
Quidam dixerunt quod Angelus fuit ibi loco ipsius. Sed hoc nihil est, quia Moyses fuit ibi in anima solum. Sed
qualiter visus est? dicendum, quod sicut Angeli videntur.
Sequitur affectus Petri respondens autem Petrus dixit etc.. Et possumus exponere torquendo ad carnalitatem, vel
ad devotionem.
Chrysostomus retorquet ad carnalitatem.
Supra Christus dixerat se passurum, et Petrus increpaverat eum, cum reprehendit eum.
Unde apparuerunt Moyses et elias loquentes de passione eius; ideo cum audivit Petrus referre, non poterat
audire. Unde non voluit se opponere; ideo cogitavit quod si ibi maneret, evaderet mortem: ideo ne cito
recederent, dixit faciamus hic tria tabernacula.
Et quare dixit Moysi unum, eliae unum? quia videbat eum affectuosum ad mortem, volebat quod isti impedirent
mortem eius. De elia legitur IV Reg. I, 10, quod quando misit rex quinquagenarium, fecit descendere ignem de
caelo. Item legitur de Moyse num. XVI, 32, quod quando iurgium occurrit in tabernaculo, quod descendit nubes.
Ideo cogitavit, quod per Moysen poterat impetrari nubes, et per eliam ignis.
Alii vero reducunt ad devotionem Petri. Et secundum hoc duo facit. Quia primo tangit affectum; secundo
consilium, ibi si vis etc..
Dicit ergo Domine, bonum est nos hic esse. Ex nimio fervore videns gloriam, ita affectus erat quod numquam
voluisset separari, si Deus voluisset.
Et quid erit de illis qui in gloria erunt perfecta? unde existentes in illa beatitudine numquam volent separari; Ps.
Lxxii, 28: mihi autem adhaerere Deo bonum est etc..
Secundo dat consilium, et sicut dicit Lc. IX, 23, nesciens quid diceret; unde dicit si vis, faciamus hic tria
tabernacula: quia voluntatem nostram debemus submittere voluntati divinae, ut supra VI, 10: fiat voluntas tua
etc..
Unde in isto bene dixit Petrus; in alio vero male, quia credidit quod gloria sine morte posset haberi, quod est
contra illud II cor. V, 1: scimus enim si terrestris domus nostra huius habitationis dissolvatur, quod aedificatam
habemus domum non manufactam, sed aeternam in caelis. Item quia credidit in hoc mundo esse gloriam
sanctorum, quae non est hic, sed in caelis; supra V, 12: gaudete et exultate, quoniam merces vestra copiosa est in
caelis. Item quia credidit quod domibus indigerent; sed non indigent hic, sed habent in caelis, ut Apoc. XXI, 3:
ecce tabernaculum Dei cum hominibus. Item quia tria tabernacula voluit fieri: unum enim sufficit patri, et filio,
et spiritui sancto. Item quia comparavit Christum aliis: non autem sic debet fieri; iob XXXII, 21: Deum homini
non aequabo. Petre, omnes habent unum tabernaculum, quod est fides.
Sequitur testimonium et adhuc eo loquente, ecce nubes lucida obumbravit eos etc.. Petrus insipienter loquebatur,
ideo indignus fuit responsione. Volebat materiale testimonium; ideo voluit Dominus ostendere quod sancti non
indigent. Item per nubem ostendere se voluit; Ps. Lxvii, 35: magnificentia eius in nubibus. Sed aliquando apparet
nubes clara, aliquando nubes tenebrosa; Ex. XIX, 18 dicitur quod apparuit nubes caliginis; sed hic apparet
lucida, quia significat consolationem gloriae, quia tunc protegentur ab omni aestu; Apoc. XXI, 4: absterget Deus
omnem lacrimam ab oculis sanctorum, et mors ultra non erit, neque luctus, neque clamor, neque dolor erit ultra,
quoniam prima abierunt.
Sequitur testimonium ex voce patris; unde et vox de nube dicens etc.. Sed quare de nube? ad significandum quod
est vox patris. Dominus habitat in nube.
Hic est filius meus dilectus, in quo mihi bene complacui. Tangitur Christi dignitas ex proprietate filiationis, ex
perfectione dilectionis, et ex conformitate operationis.
Unde dicit hic est, quasi singularis filius. Alii sunt filii per adoptionem, ps.
Lxxxi, 6: ego dixi: dii estis, et filii excelsi omnes, sed iste est verus filius, scilicet singulariter, ut I Io. V, 20:
filius Dei venit, et dedit nobis sensum, ut cognoscamus verum Deum.

163

