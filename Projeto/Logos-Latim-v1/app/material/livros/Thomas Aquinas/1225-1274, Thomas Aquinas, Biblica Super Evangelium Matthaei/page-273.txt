Christo: quia dixerat Christus tu me negabis. Ideo melius est dicere quod Petrus potius mentitus est, quam
Christus.
Item notandum quod non solum negavit Christum sed negavit se esse Christianum. Unde in una negatione dixit
non novi eum, scilicet non sum Christianus.
Item notandum quod qui cito non se retrahit in peius vadit; Eccli. XIX, 1: qui spernit modica, paulatim defluit.
Unde negationi periurium addidit, periurio blasphemiam.
Unde Gregorius: peccatum quod per poenitentiam non diluitur, mox suo pondere ad aliud trahit.
Item notandum quod signatur triplex tentatio qua tentatur homo. Tentatur a concupiscentia carnis; Iac. I, 14:
unusquisque tentatur a concupiscentia sua. Item tentatur a cupiditate terrenorum; Sap. XIV, 2: illud enim
cupiditas acquirendi excogitavit. Item a Daemonibus, et hoc signatur per illam negationem, in qua dicitur post
pusillum accesserunt qui stabant. Ad Eph. VI, 12: non est nobis colluctatio adversus carnem et sanguinem, sed
adversus principes et potestates, adversus mundi rectores tenebrarum harum, contra spiritualia nequitiae in
caelestibus. De istis tribus habetur I Io. II, 6: omne quod est in mundo, aut est concupiscentia carnis, aut
concupiscentia oculorum, aut superbia vitae.
Vel aliter, secundum Augustinum, dicendum est, quod per istas tres negationes omnium haereticorum error
signatur. Quidam enim Christi divinitatem negabant, ut Photinus; quidam autem humanitatem, ut eunomius;
quidam utrumque, ut Arius qui inaequalem patri dicebat filium.
Item, secundum Origenem, signatur persecutio, quam habitura erat ecclesia. Prima fuit a Iudaeis, in qua multi
mortui sunt; secunda a gentibus, in qua multi martyres facti sunt; tertia ab haereticis, quae multos seduxit, et
aliqui etiam mortui sunt.
Item notandum quod inveniuntur quaedam scripta, quae videntur excusare Petrum, quod non peccavit mortaliter,
quia dicit bernardus: sopita fuit in eo caritas, non extincta. Dicendum quod mortaliter peccavit, non tamen fuit ex
malitia, sed timore mortis. Et hoc voluit dicere bernardus, quod sopita fuit etc..
Et continuo gallus cantavit. Hic agitur de poenitentia Petri. Et primo ponitur motivum, sive excitativum; secundo
poenitentia eius, ibi et egressus foras flevit amare.
Tanguntur duo, quibus fit excitatio.
Primo cantus galli; unde et continuo gallus cantavit. Per gallum praedicator signatur, qui homines peccatores
excitat ad poenitentiam; unde apostolus, I Cor. XV, 34: evigilate, iusti et nolite peccare; et ad Eph. V, 14: surge,
qui dormis, et exurge a mortuis, et illuminabit te Christus.
Secundum est memoria Petri et recordatus est Petrus verbi Jesu, quod dixerat etc..
Ps. XXI, 28: reminiscentur, et convertentur ad Dominum omnes fines terrae. Et haec duo frequenter accidunt ad
vocem praedicatoris, quia qui oblitus est Deum per peccata, ad vocem praedicatoris revertitur. De illo gallo
dicitur in iob XXXVIII, 36: quis dedit gallo intelligentiam? item Lucas ponit tertium, quia Dominus respexit
Petrum. Apostolus ad rom. III, 24: iustificati gratis per gratiam ipsius.
Thren. V, 21: converte nos, Domine, ad te, et convertemur.
Post agitur de poenitentia Petri: et egressus foras flevit amare. Et est poenitentia commendabilis ex tribus. Et
primo, quia cito, quia statim egressus; Eccli. V, 8: ne tardes converti ad Dominum. Item prudens, quia declinavit
a consortio eorum, qui induxerant eum ad negandum; sic et poenitentes debent occasionem vitare peccandi; II ad
Cor. VI, 17: exite de medio eorum, et separamini, dicit Dominus, et immundum ne tetigeritis, et ego recipiam
vos. Item quia efficax et vera; Ier. VI, 26: luctum unigeniti fac tibi, planctum amarum; Is. XXXVIII, 15:
recogitabo tibi omnes annos meos in amaritudine animae meae.
|+27 Capitulus 27
|#1 Lectio 1
Supra evangelista narravit quod passus est Christus a Iudaeis, hic narrat quod passus est a gentilibus: et quatuor
facit.
Primo tangit quomodo traditus est gentibus; secundo quomodo examinatur; tertio quomodo condemnatur; quarto
quomodo patitur.
Secunda ibi Jesus autem stetit ante praesidem etc.; tertia ibi per diem solemnem consueverat praeses etc.; quarta
ibi tunc milites praesidis suscipientes Jesum in praetorium etc..
Circa primum duo.
Primo narrat de assignatione, qua traditus est in manibus gentilium; secundo de morte et peccato traditoris, ibi
tunc videns Iudas, qui eum tradidit, quod damnatus esset.
Circa primum tria.
Primo motivum assignat; secundo modum; tertio factum.
Causa fuit consilium habitum de morte: et secundum hoc tria tangit, ex quibus aggravatur eorum peccatum.
Primo ex sollicitudine, et hoc tangit cum dicit mane autem facto consilium inierunt, quia cum tota nocte solliciti
essent in illusione, tamen mane convenerunt.
Unde bene solliciti erant; iob XXIV, V. 14: mane primo consurgit homicida.
273

