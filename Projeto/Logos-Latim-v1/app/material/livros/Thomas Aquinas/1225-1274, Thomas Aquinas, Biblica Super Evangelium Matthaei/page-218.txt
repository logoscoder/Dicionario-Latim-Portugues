In templo erat multum aurum positum: unde dicebant quod si aliquis iuraret per templum, nihil debebat; sed qui
iurabat per aurum, obligabat se ad tantum pro quo iurabat.
Item secunda traditio erat, quod erat ibi altare et offerebantur multa super altare; unde dicebant quod qui iurabat
per altare, nihil solvebat, qui autem per oblationem, obligabat se ad valorem oblationis. Et quare? ut lucrarentur
ex poenis, et ut elevarent per sanctitatem oblationem, et ut incitarentur homines ad magis offerendum.
Et primo ponit primam partem; secundo secundam.
Circa primum duo facit.
Primo proponit traditionem; secundo improbationem, ibi stulti et caeci etc..
Dicit ergo vae vobis, duces caeci etc.. Idem habetur supra XV, 14: caeci sunt et duces caecorum; Is. LVI, 10:
speculatores eius caeci omnes. Qui dicitis, quicumque iuraverit per templum Dei, nihil est, quia impossibile est
quod iste aliud templum faciat; qui autem iuraverit in auro templi, idest per aurum, debitor est, scilicet illius auri.
Consequenter ponit improbationem stulti et caeci; quid enim maius est, aurum, an templum quod sanctificat
aurum? constat quod illud quod est in templo, ratione templi sanctum est, unde qui aliquid in templo furatur,
sacrilegium committit: unde maius est iurare per templum, quam per aurum. Chrysostomus: contra quosdam qui
dicunt quod iurare per Deum, nihil est. Unde qui iurant per Deum, credunt nihil iurare; sed cum iurant per sancta
Dei evangelia, credunt magnum esse. Unde potest eis dici: quid maius est, Deus vel evangelium? constat quod
Deus. Et hoc verum est simpliciter; secus cum aliqua circumstantia additur, quae aggravat peccatum. Quia qui
iurat per sancta evangelia Dei, iuravit cum quadam deliberatione et solemnitate, et ideo gravius peccat.
Deinde ponit secundam partem traditionis et quicumque iuraverit in altari, nihil est: qui autem iuraverit in dono
quod est super illud, debet.
Tunc ponit reprobationem caeci, quid maius est, donum an altare quod sanctificat donum? non enim sanctificatur
donum nisi per altare.
Qui ergo iuraverit in altari, iurat in eo et in omnibus quae super illud sunt. Hic ponit aliam rationem. Templum
continet aurum, et non e converso: similiter altare continet donum, et non e converso. Unde qui iurat per
templum, iurat per aurum quod est in templo: et qui iurat in altari, idest per altare, iurat per id quod est in eo.
Item sequitur alia ratio et qui iuraverit in templo, iurat in illo et in eo qui habitat in ipso. Isti dicebant: qui iurat in
templo, nihil iurat. Sed ipse vult ostendere quod qui iurat per templum, iurat per Deum, quia non iurat per
templum nisi sanctificatum, et non est sanctificatum nisi Deo. Ergo qui iurat per templum, iurat per Deum.
Deinde ponitur alia ratio et qui iurat in caelo, idest per caelum, non iurat per eum, nisi quia thronus Dei, et quia
manifestatur ibi potentia Dei; unde qui in caelo iurat, iurat in throno Dei, et in eo qui sedet super eum. Ps. X, 5:
Deus in templo sancto suo, Dominus in caelo sedes eius. Et istud inducitur ibi secundum similitudinem.
Sed mystice, secundum Origenem, facit mentionem de templo, de auro et de altari, in quibus significatur vita
contemplativa et gloriosa. Per aurum contemplativa significatur, per quod significatur subtilis sensus excogitatus
ipsius Scripturae: quia quantumcumque videatur rationabilis, nihil est nisi sit in templo, idest nisi confirmetur in
sacra Scriptura. Per altare signatur cor, in quo debet esse ignis devotionis; Lev. VI, 12: ignis in altari meo non
deficiet. Per oblationes servitia et oblationes, quae nisi a corde sancto, vel ab altari sancto exeant, non possunt
valere; Sup. VI, 22: si oculus tuus fuerit simplex, totum corpus tuum lucidum erit.
Per thronum vita gloriosa signatur: ibi Deus est qui est excedens universa.
Vel per altare et templum intelligimus Christum: ipse enim se nominat templum; Io. II, V. 19: solvite templum
hoc, et in tribus diebus reaedificabo illud. Item dicitur altare; ad Hebr. Ult., 10: habemus altare, de quo edere non
habent potestatem qui in tabernaculo deserviunt. Unde quicquid boni facimus, nisi sit in templo hoc, idest
Christo, sanctificatum, non valet; unde totum contemptibile est nisi referatur ad Christum.
Vae vobis, Scribae et Pharisaei hypocritae, qui decimatis mentham, et anethum, et cyminum. Hic reprehendit eos
de decimis; et tria facit.
Primo ponitur eorum consuetudinem; secundo inducit doctrinam; tertio ponit quamdam similitudinem.
Secunda ibi haec oportuit facere; tertia ibi duces caeci excolantes culicem etc..
Unde dicit vae vobis, Scribae et Pharisaei, et superaddit hypocritae, quia principalis intentio erat simulatio, qui
decimatis mentham, anethum et cyminum. Potest intelligi, vel decimas datis, vel qui decimas exigitis; unde
plurimi erant sacerdotes et Levitae, ad quos pertinebant decimas exigere quae eis debebantur, ut habetur Num.
XVIII, V. 21 et Deut. XIV, 22, ideo diligentissimi erant ad exigendum, ideo usque ad minima exigebant, ut de
cymino et anetho.
Et reliquistis quae graviora sunt legis, iudicium, misericordiam et fidem. Quaedam enim debebantur sacerdotibus
propter se, ut decimae ex quibus debebant vivere; ad quaedam vero tenebantur propter Deum, ut facere iudicium
et misericordiam; unde Dominus ab eis ista requirebat, scilicet iudicium et misericordiam; Ps. C, 1:
misericordiam et iudicium cantabo tibi, Domine. Item vult fidem propter gloriam suam. Unde illa ad quae
tenebantur propter Deum, non curabant, unde dicit: et reliquistis quae graviora sunt legis, iudicium, et
misericordiam, et fidem.
Sed de decimis, ad quae tenebantur propter se, bene curabant, secundum illud phil. II, 21: omnes quaerunt quae
sua sunt, non Dei. E contrario facit caritas, quae non quaerit quae sua sunt, sed quae Jesu Christi, I Cor. XIII, 5.

218

