spiritualis, quae conservatur per cibum spiritualem, sed in omni verbo quod procedit de ore Dei. Io. VI, 69:
Domine, ad quem ibimus? verba vitae aeternae habes; ps.
Cxviii, 93: in aeternum non obliviscar iustificationes tuas, quia in ipsis vivificasti me.
Et dicit in omni verbo, quia tota spiritualis doctrina est a Deo, sive ab homine, sive a Deo dicatur. Et iterum de
ore: quia praedicator os Dei; Ier. XV, 19: si separaveris pretiosum a vili, quasi os meum eris.
Vel aliter. Non in solo, idest, non vivit solum homo per panem, sed etiam verbo, idest imperio Dei potest
conservari sine aliquo cibo.
Tunc assumpsit eum diabolus in sanctam civitatem. Posita prima tentatione, de qua diabolus victus fuit, nunc
ponitur secunda, scilicet de inani gloria. Et ordo congruus est, quod postquam diabolus se vinctum videret vitio
carnali, tentaret de inani gloria, vel superbia: quia superbia bonis operibus insidiatur, ut pereant, Augustinus in
regula.
Circa istam ergo tentationem tria facit.
Primo ponitur locus tentationis; secundo insultus, sive conatus tentationis, ibi si filius Dei es, mitte te Deorsum:
tertio resistentia Christi, ibi ait ei Jesus.
Sed sciendum, quod Lucas posuit tertiam tentationem, hic e converso; sed non est vis, secundum Augustinum:
quia omnia quae narrantur hic, et in Luca narrantur; nec ponitur in Luca, vel hic quae fuit prima, vel secunda.
Rabanus vero dicit quod Lucas attendit ad ordinem historiae; et ideo sic ordinavit, secundum quod factum est.
Matthaeus vero naturam tentationis secutus est, quia post tentationem de gula, et de inani gloria, sequitur tentatio
de ambitione: ita enim fuit tentatus Adam, quia primo de gula; unde Gen. II, 17: in quacumque die comederis ex
eo, morte morieris; secundo de gloria: eritis sicut dii; tertio de avaritia, sive ambitione, scientes bonum et malum.
Sed quare dicit tunc assumpsit? hoc enim nomen assumptio vim importat.
Et respondet Hieronymus, quod hoc dicit evangelista secundum opinionem diaboli, quia quod Christus sustinuit
ex virtute, diabolus accepit quasi faceret sua potentia.
Dicit sanctam, vel quia ibi agebantur sancta, temporalia scilicet sacrificia, et huiusmodi. Vel dicit propter
sanctitatem patrum eorum qui ibi fuerunt. Unde ex antiqua consuetudine vocat sanctam, licet cessaverit; Is. I, 21:
quomodo facta est meretrix civitas fidelis, plena iudicii? sed post dicit, vocaberis civitas iusti, urbs fidelis etc..
Sed sciendum quod Mc. I, 13 dicitur, quod erat in deserto quadraginta diebus et quadraginta noctibus, et
tentabatur a Satana. Ex quo videtur quod omnes tentationes fuerint in deserto. Ergo non videtur verum esse quod
dicitur tunc assumpsit eum diabolus.
Et est hic duplex responsio. Quidam dicunt, quod omnes tentationes fuerunt in deserto, et quod fuerunt
secundum imaginariam visionem, scilicet quod Christus ita imaginabatur, ipso etiam permittente. Alii dicunt,
quod fuerunt secundum visionem corporalem: et quod diabolus apparuit ei in specie corporali.
Hoc videtur innui, quia dicit, quod assumpsit eum in sanctam civitatem. Quidam dicunt quod hoc ideo ad
desertum pertinet, quia ierusalem deserta erat a Deo.
Sed dicendum melius, quod illud, quod dicitur Mc. I, 13 non est intelligendum, quod omnes tentationes fuerint in
deserto, nec etiam ipse hoc dicit; sed quod tentabatur a Satana.
Et ideo sciendum, quod prima tentatio fuit in deserto; aliae duae extra desertum.
Sed quaeritur quomodo assumpsit.
Dicunt quod deportavit eum supra se. Alii (et melius), quod exhortando induxit ad hoc quod iret; et Christus ex
dispositione suae sapientiae ivit in ierusalem.
Et statuit eum super pinnaculum templi etc.. Sciendum quod legitur III reg. VI, quod Salomon fecit tria tabulata
in templo cum tecto plano, et quaedam pinnacula iuxta templum, per quae poterant homines ascendere: et de hoc
dicitur hic et statuit eum super pinnaculum templi. Utrum autem accesserit in primum, vel secundum, vel
tertium, hic non dicitur; sed certum est, quod aliquod ascendit.
Sed numquid homines non videbant quando diabolus Christum portabat? dicendum, secundum illos qui dicunt
quod eum portabat, quod Christus sua virtute faciebat, quod videri non posset. Vel dicendum quod diabolus in
figura hominis erat; et consuetudo erat quod homines sic ascenderent.
Et dixit ei: si filius Dei es, mitte te Deorsum. Semper diabolus duabus sagittis percutit: ex una parte enim inducit
inanem gloriam, ex alia parte homicidium; et hoc est si filius Dei es etc..
Sed certe ista consequentia Christo non convenit, quia ei competit ascendere; Io. III, V. 13: nemo ascendit in
caelum, nisi qui descendit de caelo, filius hominis, qui est in caelo etc.. Et dicit mitte, quia eius intentio est
semper praecipitare, sicut ipse praecipitatus est; Apoc. XII, 4: cauda draconis trahebat tertiam partem stellarum
caeli, et misit eam in terram.
Notat etiam diabolus infirmitatem suam, quia nullus nisi volens ab eo vincitur; unde dicit mitte, non praecipitat;
Is. XLI, 23: incurvare ut transeamus.
Sed quare supra pinnaculum? Glossa: quia in illo loco docebant. Unde significat quod diabolus magnos de inani
gloria tentat. Contra quod apostolus I thess. II, 6: nec quaerentes ab hominibus gloriam, neque a vobis, neque ab
aliis. Et dicit mitte te Deorsum etc., quia homines qui quaerunt gloriam, oportet quod intantum persuadeant ut
ostendant Dei filiationem in multis humilem; et ideo dicit tullius in libro de officiis: cavenda est gloriae
cupiditas: eripit enim animi libertatem, pro qua magnanimis viris omnis debet esse contentio.
43

