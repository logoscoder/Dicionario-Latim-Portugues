Unde aliqui dixerunt quod nubes multae interpositae fuerunt inter nos et solem; aliqui autem dixerunt, quod sol
retraxit radios suos; unde Amos VIII, 9: occidit eis sol in meridie.
Sed est quaestio, quia hic dicitur quod crucifixus est hora sexta, marcus vero dicit hora tertia, XV, 25.
Dicendum quod Matthaeus historiam narrat, quod crucifixus est hora sexta, et mortuus est hora nona. Et hoc
mysterio competit, quia sol in meridie est in medio caeli; ideo competit filio Dei, qui est verus sol; mal. IV, 2:
vobis timentibus nomen Dei orietur sol iustitiae. Item competit transgressioni primi hominis; quia Adam post
meridiem peccavit, Gen. III, 8, ideo Christus satisfacere voluit illa hora.
Quare ergo dicit marcus quod hora tertia? dicendum quod crucifixus fuit hora tertia lingua Iudaeorum, sed hora
sexta manibus militum.
Item tribus horis fuerunt tenebrae, et fuit figuratum per id quod scribitur Exod. X, V. 22, quod Moyses tribus
horis extendit manus suas in caelum, et factae sunt tenebrae tribus diebus in universa terra Aegypti. Sic Christus
in cruce expandit manus suas, et factae sunt tenebrae tribus horis, ad signandum quod privati erant lumine
trinitatis.
Et circa horam nonam clamavit Jesus voce magna. Hic ponit clamorem Christi.
Et primo ponitur clamor; secundo effectus, ibi quidam autem de illic stantibus etc..
Dicit ergo et circa horam nonam clamavit Jesus voce magna. Secundum Origenem Christus voce magna clamat,
et signat multitudinem mysteriorum. Is. VI, 3: seraphim clamabant alter ad alterum: sanctus, sanctus, sanctus
Dominus Deus exercituum.
Unde qui vult hoc intelligere, quod taedio mortis clamavit, non intellexit mysterium; ideo non sic intelligendum
est, sed quia voluit dare intelligere se aequalem patri, lingua Hebraea dixit eli, eli lamma sabacthani? item, quia
voluit signare quod praenuntiata est a prophetis, ideo dixit illud Ps. XXI, 2: Deus meus, respice in me, quare me
dereliquisti? unde dicit Hieronymus quod impii sunt qui aliter Psalmum illum exponere volunt quam de passione
Christi.
Notate, quod quidam male intellexerunt.
Unde debetis scire quod fuerunt duae haereses. Una quae in Christo non posuit verbum unitum, sed quod verbum
fuit loco animae, et hoc posuit Arius. Alii vero, quod verbum non fuit unitum naturaliter, sed per gratiam, sicut
in aliquo iusto; ut in prophetis, et sic Nestorius. Unde exponebant Deus, Deus meus, ut quid dereliquisti me?
dicunt quod hoc dicebat verbum Dei, et vocat eum Deum, quia creatura sua est, et conqueritur, quod hoc verbum
fecit sibi uniri, et post dereliquit eum. Sed haec est expositio impia, quia semper cum eo est; unde divinitas non
dimisit carnem, nec animam: unde in Io. VII, V. 29: qui me misit, mecum est.
Quid ergo? dicendum quod ex ipso modo loquendi manifestum est, quod de Christo debebat intelligi: dicitur
enim de eo Io. Ult., 17: ascendo ad patrem meum, et patrem vestrum, Deum meum, et Deum vestrum. Patrem
nominat, eo quod Deus est; Deum nominat, eo quod homo est: ideo cum dicit Deus meus, Deus meus etc.
Manifestum est quod secundum quod est homo, loquitur; ideo ingeminat, ut magnitudinem affectus humani
designet. Et quod dicitur derelequisti me, dicitur per similitudinem, quia quod habemus, a Deo habemus; unde
sicut cum aliquis alicui malo exponitur, dicitur derelictus, sic quando Dominus dereliquit hominem cadere in
malum poenae, vel culpae, dicitur derelictus; ideo Christus dicitur derelictus non quantum ad unionem, nec
quantum ad gratiam, sed quantum ad passionem; Is. LIV, 7: ad punctum dereliqui te. Et dicit ut quid? non quasi
ex taedio, sed potest designare compassionem ad Iudaeos unde non dixit nisi postquam tenebrae essent; unde
vult dicere: quare voluisti ut passioni traderer, et isti obtenebrarentur? item signat admirationem, unde
admirabilis est Dei caritas. Ad Rom. V, 8: commendat Deus caritatem suam in nobis, quoniam cum adhuc
peccatores essemus, secundum tempus Christus pro nobis mortuus est.
Tunc sequitur effectus quidam autem illic stantes etc.. Et primo ponitur effectus communis in omnibus; secundo
in uno eorum, ibi et continuo currens unus ex eis etc..
Dicit ergo quidam autem illic stantes et audientes, dicebant: eliam vocat iste.
Qui fuerunt isti? credit Hieronymus quod isti fuerunt milites, qui nescierunt linguam Hebraeam, et propter hoc
credebant quod eliam vocaret, quia elias multum erat famosus, quia raptus fuit in caelum, ut habetur IV Reg. II,
V. 11. Vel potest dici quod illi fuerunt Iudaei, et volunt per hoc ostendere quod Christus est homo, et non Deus,
qui auxilium alterius petit.
Tunc ostenditur effectus in uno: et primo dicitur quid ipse fecerit; secundo quid alii.
Dicit ergo unus autem ex eis acceptam spongiam implevit aceto. Quare hoc fecerit, non dicitur hic, sed in Io.
XIX, 28, quia Christus videns omnia consummata dixit, sitio: ideo iste volens ei satisfacere, dedit ei potum
damnatorum.
Unde impletum est quod in ps. Lxviii, 22 dicitur: et dederunt in escam meam fel, et in siti mea potaverunt me
aceto.
Notandum quod erat vinum myrrhatum, sed dictum est fel et acetum, quia habebat amaritudinem. Mystice per
vinum myrrhatum significantur illi, qui nihil habent de fide. Vel per acetum, quod fit per corruptionem vini,
signatur corruptio humanae naturae.
Istam autem amaritudinem Christus potavit.
Vel per acetum malitia Iudaeorum signatur.
282

