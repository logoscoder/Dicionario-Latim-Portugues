Uno modo omne verbum malum dicitur otiosum; quia illud dicitur otiosum quod non consequitur finem, sicut si
aliquis quaerit hominem, et non invenit, dicitur otiose quaesiisse. Verbum autem datur ad instructionem.
Quando ergo proficit, non est otiosum: ad Ephes. IV, 29: omnis sermo malus ex ore vestro non procedat; sed si
quis bonum ad aedificationem fidei, ut det gratiam audientibus etc.. Et secundum chrysostomum, respicit ad
propositum, quia dixerant quod in beelzebub etc.. Istud verbum erat perniciosum, ideo etiam otiosum, secundum
Hieronymum. Differt quidem perniciosum, et otiosum, quia perniciosum est quod nocumentum infert, otiosum
vero quod non affert utilitatem. Gregorius dicit, quod otiosum dicitur, quod caret pia utilitate, vel necessitate.
Unde quodlibet verbum quod profertur leviter, dicitur otiosum, nisi habeat piam utilitatem, vel piam
necessitatem.
Sed constat quod isti dixerant verbum perniciosum: quare ergo non facit mentionem nisi de otioso? quia vult
arguere a minori: quia si de otioso oportet reddere rationem, multo magis de pernicioso.
Deinde ostendit rationem ex verbis enim tuis iustificaberis etc.. In iudicio mundi aliquando innocentes puniuntur,
et mali liberantur, quia iudicium fit secundum dicta testium; in iudicio Dei ex homine ipso seipsum accusante,
scilicet ex sui confessione.
Unde ut non credas, quod iudiceris per ea quae alii dicent de te, sed per ea quae tu dices de te, ideo dicit ex
verbis enim tuis iustificaberis, et ex verbis tuis condemnaberis.
Sicut Lc. XIX, 22: ex ore tuo te iudico, serve nequam.
|#3 Lectio 3
Supra Dominus confutavit detrahentes suis miraculis, et doctrinae, hic arguit tentantes; et hic duo facit.
Primo ponitur interrogatio tentativa; secundo reprobatio, ibi respondens ait illis.
Dicitur ergo tunc responderunt; hoc est postquam multa miracula viderant, et postquam multa verba sapientiae
audierant, ita quod impletum est in eo quod dicitur Eccli. XXII, 9: cum dormiente loquitur qui narrat stulto
sapientiam. Magister, volumus a te signum videre.
Magister dicunt tentando; Ps. XXVII, 3: loquuntur pacem in ore suo, mala autem in cordibus eorum. Volumus a
te signum videre.
Nonne multa signa viderant? ita; sed alius evangelista sic exponit dicens, Lc. XI, V. 16: volumus signum de
caelo videre, sicut legitur Lib. I Reg. XII, 18 quod Samuel fecit tonitruum: et elias qui fecit ignem descendere,
IV Reg. I, 10. Proprium enim Iudaeorum est signum petere, ut habetur I ad Cor. I, 22: Iudaei signum petunt. Sed
cum signa dedisset terrena, non credebant; etiam si daret caelestia, non crederent; Io. III, 12: si terrena dixi vobis,
et non creditis, quomodo si dixero caelestia, credetis? qui respondens ait illis etc..
Consequenter repellit eos: et duo facit.
Primo petitionem negat; secundo indignitatem ostendit, ibi viri Ninivitae etc..
Primo designat quod quaerebant; secundo denegat.
Dicitur ergo qui respondens ait illis: generatio mala et adultera signum quaerit. Malos enim dicit, quia
insidiatores erant. Dicitur quis malus, quia nocet proximo.
Generatio ergo mala, et iniqui filii. Dicitur adultera generatio, Is. LVII, 3: vos autem accedite huc filii
auguratricis, semen adulteri, et fornicariae.
Ita ergo ista generatio iniquitati subiecta signum quaerit, sed non dabitur ei nisi signum ionae prophetae. Is. VII,
11: pete tibi signum a Domino Deo tuo in profundum inferni, sive in excelsum supra etc..
Petebat ergo signum de caelestibus, sed non erant digni videre. Hoc enim dedit apostolis suis, qui viderunt eum
ascendentem, qui gloriam Dei viderunt in monte. Sed istis non dabitur nisi signum in inferno, quantum ad
animam, et de terra, quantum ad corpus.
Unde non dabitur ei nisi signum ionae prophetae.
Unde signatur mors Christi, et ostenditur caritas Dei, sicut dicit apostolus ad Rom. V, 8: cum adhuc peccatores
essemus, secundum tempus Christus pro nobis mortuus est etc.. Item, ostenditur potestas resuscitantis ut habetur
I ad Cor. XV, 20 ss.. Et haec sunt signa eorum, quae in nobis esse debent.
Per mortem Christi significatur nobis quod nos mori debemus peccato; per resurrectionem vero, quod nos
debemus a peccato resurgere.
Et sicut ionas fuit in ventre ceti tribus diebus et tribus noctibus, scilicet secundum veritatem, sic filius hominis
erit in corde terrae. Et in hoc confunditur error Manichaei dicentis, quod non in veritate mortuus est.
Et dicit in corde terrae, quia sicut cor hominis est in profundo, ita Christus in profundo terrae. Vel in corde
terrae, idest in corde terrenorum et discipulorum, qui desperabant de eo, ut habetur Lc. Ult., 21: nos autem
sperabamus, quod ipse esset redempturus Israel.
Tribus diebus et tribus noctibus.
Sed hic est quaestio litteralis. Videtur hoc esse falsum, quia hora nona expiravit, et sepultus est in vespere,
resurrexit autem in mane tertiae diei.
Dicit Augustinus, quod aliqui volunt dicere, quod computanda est hora qua positus fuit in cruce. Unde primam
noctem dicunt illam tenebrositatem quae apparuit, secunda fuit nox diei veneris, tertia diei sabbati.

118

