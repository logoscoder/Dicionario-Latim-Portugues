OPERA OMNIA
SANCTI THOMAE AQUINATIS
-----oOo----Textum electronicum praeparavit et indexavit
Ricardo M. Rom n, S. R. E. Presbyterus
Bonis Auris, MCMXCVIII

|*EVANGELIUM_MATTHAEI
SUPER EVANGELIUM MATTHAEI
|+0_Prologus
|#0 Prooemium
Matthaeus ex Iudaea etc.. Evangelio Matthaei Hieronymus praemittit prologum, in quo tria facit: primo enim
ipsum auctorem describit; secundo evangelii mysteria aperit, ibi duorum in generatione Christi principia
praesumens; tertio suam intentionem ostendit, ibi nobis autem in hoc studio argumenti fuit.
Auctorem vero ipsum describit ex quatuor: primo ex nomine, cum dicit Matthaeus; secundo ex origine, cum dicit
ex Iudaea; tertio ex scribendi ordine, ibi sicut in ordine primus ponitur; quarto ex vocatione, ibi, cuius vocatio ad
Dominum, idest ad Christum etc.. De hoc Matth. IX, 9 et Luc. V, 27.
Et nota quod Glossa interlinearis, quae dicit: primus, idest ante quem nullus etc., videtur velle, quod alii post
Matthaeum scripserint in Iudaea, quod non est verum: solus enim Matthaeus scripsit in Iudaea, Marcus in Italia,
Lucas in Achaia, Ioannes in Asia.
Consequenter ipsius evangelii mysteria aperit.
Et primo aperit mysteria circa principium evangelii; secundo ostendit eadem mysteria requirenda esse et in
medio, et in fine, ibi in quo evangelio utile est etc..
In principio autem evangelii duo tanguntur.
Primo ponitur quasi quidam titulus, cum dicitur, liber generationis; secundo generationis cuiusdam series
describitur, cum dicitur, Abraham genuit Isaac etc..
Primo ergo ponit mysteria tituli, vel quae tanguntur in titulo; secundo mysteria generationis, ibi sicque
quaterdenario.
In titulo autem dicitur liber generationis Jesu Christi; ubi tanguntur duo principia, scilicet David et Abraham. Et
hoc quia Abrahae prius datum est praeceptum de circumcisione; ad Rom. IV, 11: signum accepit circumcisionis,
signaculum iustitiae fidei, quae est in praeputio, ut sit ipse pater omnium credentium.
David autem electus est a Domino; I Reg. XIII, 14: inveni virum secundum cor meum. Unde propter hoc isti duo
tanguntur, ut denotetur quod Christus traxit originem ex circumcisis patribus et electis. Et hoc est, duorum,
hominum, vel duorum principiorum, idest duo principia, scilicet David et Abraham.
Consequenter ponit mysteria, quae tanguntur in genealogia.
Et primo tangit mysteria ipsius evangelii, vel evangelistae; secundo ipsius Christi, ibi quarum omnium rerum
etc..
Et est mysterium quod evangelista genealogiam Christi per tres tesseradecades distinxit: quarum prima est ab
Abraham usque ad David; secunda a David usque ad transmigrationem; tertia usque ad Christum; ut ostenderet
Christum esse et de circumcisis, et de electis, et de transmigrantibus. Et hoc est triformiter posito, idest tripliciter
repetito, supra in genealogia, a credendi fide, idest ab ipso Abraham, qui fuit primum exemplar credendi, in
electionis tempus porrigens, idest usque ad ipsum David deducens, et ab electione, idest ab ipso David, in
transmigrationis diem dirigens; et a transmigrationis die usque in Christum definiens, patet, decursam, idest
breviter et cursorie tactam, adventus Domini ostendit generationem, et numero satisfaciens et tempori. Patet.
Quarum omnium rerum etc.. Nota quod in hac generationis serie quatuor tanguntur, tempus, numerus, ordo et
dispositio sive ratio; quia ab Abraham usque ad David etc.. Omnia ista nil aliud ostendunt nisi quod Deus
Christus est: hoc enim intendit secundum dispositionem et rationem allegoricam, quod Christus est Deus. Quod

1

