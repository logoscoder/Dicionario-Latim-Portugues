exquisierunt, atque scrutati sunt prophetae, qui de futura in vobis gratia prophetaverunt, scrutantes in quod vel in
quale tempus significaret in eis spiritus Christi. Unde prophetia de istis duobus serviebat; sed iam fides fundata
est, quia iam promissa per Christum sunt completa. Sed ad corrigendos mores numquam deficit, nec deficiet
prophetia.
Habet ergo excellentiam ioannes, quia in medio veteris et novae legis; unde missus est ante faciem quasi simul
cum Christo.
Et si vultis recipere, ipse est elias, qui venturus est. Hic ponit excellentiam ioannis quoad distinctionem
praesentis et futuri. Elias enim fuit praecursor Domini, sicut ioannes; unde Mal. IV, 5: ecce ego mittam vobis
eliam prophetam etc.. Et ioannes est elias.
Sed quid est quod dicit Dominus? quia interrogatus ioannes si esset elias, dixit quod non.
Per hoc autem amovetur quaedam haeresis, quae posuit transmigrationem animae, quod anima videlicet exibat
de uno corpore, et intrabat aliud corpus, ideo anima eliae intraverat ioannem, ut dicebat. Sed haec opinio falsa
est, quia ipse negavit quod esset elias.
Christus autem dixit, quod ioannes erat elias propter triplicem similitudinem. Primo, quia sicut Angelus dicitur
similis Angelo, quia pares in officio, sic elias et ioannes pares sunt officio, quia uterque praecursor; Lc. I, V. 76:
ipse praeibit ante faciem Domini parare vias eius etc.. Item quantum ad conversationem, quia vitam austeram
duxit, ut habetur III Reg. XIX, 6 ss.. Item quantum ad persecutionem, quia sicut ille persecutus est a iezabel, ita
iste ab Herode. Unde si vultis accipere, secundum quod accipi debet, ipse est elias. Et ut ipsi intelligant quod
istud dictum est mystice, subdit qui habet aures audiendi audiat, idest, qui habet aures spiritualiter, audiat, et
intelligat.
|#2 Lectio 2
Cui autem hic prorumpit in increpationem turbarum. Et primo ponit quaestionem; secundo quamdam
similitudinem; tertio eam exponit.
Procedit ergo sic. Ita comparatur ioannes eliae ratione officii, sed cui comparabo hanc generationem? et quare
dicit hoc hic? hoc dicit sicut aliquis quando alicui fecit quicquid boni potuit, et ipse est ingratus, nescit cui
comparare eum; sic Dominus omnia bona fecerat generationi huic; unde Is. V, 4: quid ultra debui facere vineae
meae, et non feci ei? cui ergo potero comparare tantam malitiam? notandum quod generatio aliquando in
Scripturis pro congregatione bonorum accipitur, aliquando malorum, aliquando utrorumque. Pro congregatione
bonorum, ut in Ps. Cxi, 2: generatio rectorum benedicetur.
Pro congregatione mala, infra XII, V. 39, ubi dicitur generatio mala et perversa.
Pro utrisque, Eccle. I, 4, ubi dicitur: generatio praeterit, generatio ventura est, terra autem in aeternum stat.
Similis est pueris sedentibus in foro etc.. Hic ponit quamdam similitudinem; et potest exponi secundum planum
litterae, vel secundum mysticum sensum.
Primo ponit similitudinem de pueris; secundo adaptat eam, ibi venit ioannes neque manducans, neque bibens
etc..
Notandum enim quod naturale est homini quaerere delectationes, et semper quaerit illas, et nisi abstrahatur per
sollicitudines, statim ruit in malas delectationes, sed pueri non habent sollicitudines, ideo vacant circa illa, quae
sibi competunt, hoc est ludere.
Item notandum, quod homo naturaliter sociale est, et hoc quia naturaliter unus alio indiget, unde delectatur in
convictu; unde Philosophus I polit.: omnis homo qui solitarius est, aut est melior homine, et est Deus; aut peior
homine, et est bestia.
Unde dicitur sedentibus in foro, quia nullus per se vult ludere, sed in foro, ubi fit congregatio multorum.
Item notandum, quod naturale est homini quod delectatio eius sit in aliqua repraesentatione, unde si videamus
aliquid bene sculptum, quod bene repraesentet quod debet, tunc delectamur; ideo pueri qui delectantur in ludis,
semper ludos suos faciunt cum aliqua repraesentatione vel belli, vel huiusmodi.
Item notandum, quod ad duas passiones terminantur omnes animi affectus, scilicet vel ad gaudium, vel ad
luctum.
Qui clamantes etc.. Hoc est ita videndum. Ponamus quod sint pueri ex una parte, et alii ex alia, ita quod quidam
debeant cantare, alii saltare; unum isti facere, alii eis respondere. Si isti canerent, et illi eis non responderent
secundum formam suam, iniuriarentur eisdem, unde dicunt cecinimus vobis, et vos non saltastis.
Item nihil ita immutat animum, sicut cantus; unde computat boetius in musica sua de quodam qui coram
Pythagora cum alio litigabat, et cantu alii loquebantur.
Tunc Pythagoras fecit mutari cantum, et ille quievit; unde omnes exercebantur in musica.
Ideo notandum, quod quidam cantus est propter gaudium, sicut habetur eccli.
XL, 20: vinum et musica laetificant cor; ideo dicitur cecinimus, idest cantum gaudii diximus, et non saltastis.
Item consuetudo est, quod sicut aliqui immutantur ad gaudium, ita quidam ad fletum; unde Ier. IX, 17: vocate
lamentatrices, et assumant super nos lamentum etc..
Ideo dicunt lamentavimus, idest cantus lugubres fecimus, et vos non planxistis.

103

