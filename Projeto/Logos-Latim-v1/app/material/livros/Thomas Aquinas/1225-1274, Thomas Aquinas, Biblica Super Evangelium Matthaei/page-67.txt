Dico, quod in quatuor casibus petit homo, et non exauditur. Quia vel petit quod non expedit; infra XX, 22:
nescitis quid petatis; ideo petenda sunt necessaria ad salutem.
Item secundo, quia non bene petit; Iac. IV, 3: petitis, et non accipitis, eo quod non bene petatis; ideo petendum
est pie, idest cum fide.
Item humiliter; unde Lc. I, 48: respexit humilitatem ancillae suae. Item pie, idest devote.
Item non aliquando auditur, cum pro alio oratur cuius merita contradicunt; Ier. XV, 1: si steterit Moyses et
Samuel coram me, non est anima mea ad populum istum etc.. Item non exauditur quia non perseverat; Lc. XVIII,
1: quia oportet semper orare, et perseveranter; quia Dominus vult quod crescant vota. Item contingit, quod
Dominus exaudit; sed non videtur, quia dat Dominus ad utilitatem, non ad voluntatem, ut accidit Paulo.
Augustinus: bonus Dominus qui saepe non tribuit quod petimus, ut tribuat quod mallemus: et quia nos vocamus
eum patrem, tribuit nobis quod pater filio.
Ideo subdit quis ex vobis homo quem si petierit filius suus panem, numquid lapidem porriget ei? per panem
intelligitur Christus; Io. VI, 51: ego sum panis vivus, qui de caelo descendi etc.. Item panis est sacra doctrina;
Eccli. XV, 3: cibabo illum pane vitae et intellectus. Item caritas; is. XXX, 23: erit panis terrae uberrimus et
pinguis.
E contrario lapis est diabolus; iob XLI, 15: indurabitur cor eius quasi lapis. Item dicitur obduratio; unde dicitur
Ez. XXXVI, 26: auferam a vobis cor lapideum, et dabo cor carneum. Item dicitur falsa doctrina; iob XXVIII, 3:
lapidem caliginis, et umbram mortis dividit torrens etc.. Unde si quis petit a Deo, ut a patre, panem, idest
Christum, non dabit diabolum.
Similiter si piscem. Piscis vivit in aquis, et est intelligentia in dogmatibus; Io. IV, 13: qui biberit ex hac aqua non
sitiet amplius. Et ibid.: erit fons aquae vivae salientis in vitam aeternam. Item per aquas tribulationes: unde per
pisces, viventes in aquis tribulationis. Vel piscis dicitur fides, quae latet sub aqua, idest custodia spiritus; sed per
serpentem falsa doctrina haereticorum.
Dicit ergo et si petierit piscem, non dabit ei serpentem? alius evangelista ponit tertium, scilicet ovum. Ita quod
per panem caritas, per piscem fides, per ovum spes.
Infert ergo si vos, cum sitis mali, nostis bona data dare filiis vestris; quanto magis pater vester, qui in caelis est,
dabit bona petentibus se? sed dicet aliquis: hoc dixit apostolis, qui non erant mali.
Et solvit chrysostomus: quia immo ad comparationem bonitatis divinae. Is. Lxiv, V. 6: omnes iustitiae nostrae
quasi pannus menstruatae. Hieronymus dicit: et si non omnes mali secundum actum, tamen omnes mali
secundum pronitatem ad malum. Unde habetur Gen. VI, 5: quia cuncta cogitatio humani cordis intenta est ad
malum omni tempore.
Et Ier. XVI, 12: ecce enim unusquisque ambulat post pravitatem cordis sui.
Augustinus: si ergo vos cum sitis mali: non dicitur, vos estis mali, sed cum sitis mali, daretis filiis temporalibus
temporalia bona quae reputatis bona; multo magis ergo pater vester qui est summe bonus.
Et hoc est quod sequitur quanto magis pater vester qui in caelis est, dabit bona petentibus se, si vultis accipere?
omnia ergo quaecumque vultis, ut faciant vobis homines, et vos facite illis; idest, aliis dimittite, si vultis ut
dimittatur vobis. Aliqui apposuerunt omnia bona; sed non oportet, quia dicit vultis. Voluntas autem bonorum, et
cupiditas malorum; ideo non est necessarium addere bona. Unde quod tibi vis fieri, aliis facias. Haec est enim lex
et prophetae; et non dicit: tota lex et prophetae, sicut in primis praeceptis: ab illis enim duobus tota lex pendet et
prophetae.
Intrate per angustam portam. Ne forte crederet aliquis eo quod dixerat petite et accipietis, quod homo totum
haberet a Deo sine operibus bonis; ideo docet quod hoc etiam fit per opera bona.
Primo ergo ponit admonitionem; secundo rationem.
Dicit ergo intrate, idest conemini ad intrandum.
Augustinus exponit dupliciter. Christus porta est; Io. X, 9: ego sum Ostium, quia sine ipso non venitur ad
regnum. Haec porta est angusta per humilitatem quia humiliavit se usque ad mortem. Unde: verbum abbreviatum
faciet Dominus super terram.
Unde intrate per angustam portam, idest per Christi humilitatem; Lc. Ult., 26: oportuit enim Christum pati, et ita
intrare in gloriam suam: et sic nos oportet. Unde per multas tribulationes oportet nos intrare in regnum Dei.
Item, haec porta dicitur caritas; Ps. Cxvii, V. 20: haec porta Domini, iusti intrabunt in eam. Haec est arctata lege
divina; et per hanc debemus intrare servando legem et praecepta.
Deinde assignat rationem quia lata porta et spatiosa via est quae ducit ad perditionem.
Et describit duas portas, unam latam, aliam strictam.
Lata describitur, quia lata diabolus, lata praesumptio superbiae; infra XVI, 18: portae inferi non praevalebunt
adversus eam.
Haec porta lata est, quia latum est quod omnes recipit: non enim est quod eam repleat.
Item haec porta dicitur iniquitas sive vitium: et haec est lata, quia multipliciter contingit: dicitur enim virtus uno
modo, vitium autem multifarie; Osee IV, 2: maledictum, et mendacium, et homicidium, et furtum, et adulterium
inundaverunt, et sanguis sanguinem tetigit etc.. Item est via lata: et hoc est opus peccati; Ier. II, 18: quid tibi vis

67

