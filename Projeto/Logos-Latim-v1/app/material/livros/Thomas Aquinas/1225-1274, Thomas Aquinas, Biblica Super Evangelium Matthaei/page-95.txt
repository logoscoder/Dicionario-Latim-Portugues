Nihil est enim opertum quod non reveletur.
Istud potest ad praecedentia referri, vel ad sequentia. Ad praecedentia sic: isti vocabunt vos beelzebub; sed non
est curandum, quia in fine patebit malitia eorum. Ideo non timeatis, quia nihil opertum quod non reveletur; ut
habetur I Cor. IV, 5: nolite itaque ante tempus iudicare, quousque veniat Dominus, qui revelabit abscondita
tenebrarum, et manifestabit consilia cordium.
Et occultum. Differt opertum, et occultum: quia occultum dicit aliquid non manifestum, sicut est illud quod alius
habet in corde, secundum illud supra IX, 4: ut quid cogitatis mala in cordibus vestris? opertum autem est etiam
aliquid quod, etsi sit manifestum, operitur tamen per aliquid aliud.
Vel potest exponi sic: non timeatis, quia si statim non pateat veritas vestra, tamen postea patebit.
Deinde instruit eos Dominus sicut instruitur advocatus: quia primo docetur qualiter debeat allegare antequam
proferat ante alios. Sic Dominus discipulos elegerat ad seminandum verbum suum omni populo; ideo primo in
occulto volebat eos docere dicens: quod vobis dico in tenebris, dicite in lumine.
Duo sunt sensus disciplinales: auditus, et visus. Quod in tenebris dicitur, occultum est: similiter quod in auribus
auditur. Quod dico vobis in tenebris, dicite in lumine, quia in lumine omnia manifestantur. Item occultum est,
quod in aure auditur; ideo dicit et quod in aure auditis, praedicate super tecta.
Sed contra hoc videtur quod dicitur in Io. XVIII, 20: in occulto locutus sum nihil. Sed hoc intelligendum est sic:
nihil locutus sum in occulto quod non possit dici in manifesto. Vel sic quod dico vobis in tenebris, idest inter
Iudaeos, qui tenebrae sunt. Unde Eph. V, 8: eratis aliquando tenebrae. Vel quod dico vobis qui estis tenebrae,
dicite in lumine; I ad Cor. IV, 5: qui illuminabit abscondita tenebrarum, et manifestabit consilia cordium.
Et quod in aure auditis, praedicate super tecta. Prov. X, 14: sapientes abscondunt scientiam.
Et iob V, 27: quod auditum est, mente pertracta. Super tecta, quia in aliquibus regionibus mos est quod tecta sunt
plana; ita quod et ibi potest fieri manifestatio omnibus.
Mystice super tecta praedicat, qui carnem sibi subiiciens aliis praedicat.
Et nolite timere eos qui occidunt corpus. Supra ostendit quod non debebant discedere a confessione veritatis, tum
propter exemplum, tum propter beneficium, nunc ostendit, quod non debent discedere ex divino iudicio, quia
facta subsunt iustitiae divinae.
Vel potest aliter continuari. Docuit qualiter vitandae sunt persecutiones, nunc autem docet quod propter aliquid
non desistant ab executione officii. Tria autem poterant impedire: opprobria, timor mortis, affectus carnalis.
Docuit ergo quod non desistant propter opprobria; nunc autem quod non propter timorem mortis; Deinde quod
non propter affectum carnalem, ibi nolite arbitrari quia venerim pacem mittere in terram.
Unde secundum hoc primo docet quia non timendi sunt qui occidunt corpus, ne praedicatio veritatis dimittatur;
secundo non sunt timendi, quia parum possunt, ibi animam autem non possunt occidere; tertio ostendit qui sunt
timendi, quia qui multum possunt.
Primo ergo dicit nolite timere eos qui occidunt corpus. Et quare? quia corpus in se necessitatem habet moriendi,
unde non facit quod non sit aliquando futurum; rom. VIII, 10: si in vobis est Christus, corpus quidem mortuum
est propter peccatum. Item quia occisio corporis propter gloriam est optabilis; unde Rom. VII, 24: quis me
liberabit de corpore mortis huius? item quia brevis est et momentanea; II ad Cor. IV, 11: semper enim nos qui
vivimus in mortem tradimur.
Et ideo nolite timere. Is. LI, 12: quis es tu ut timeas ab homine mortali, et a filio hominis, qui quasi foenum
arescit? animam autem non possunt occidere. Hic tangit quod parum possunt, quia animam non possunt
occidere; unde spiritus semper vivit; Eccli. XV, 18: ante hominem vita et mors, bonum et malum: quod placuerit,
dabitur ei. Sicut enim corpus vivit per animam, ita anima per Deum: et ita Deus est vita animae. Non sunt ergo
timendi, quia parum possunt.
Nolite ergo eos timere; sed potius timete eum qui potest et animam et corpus perdere in Gehennam. Si dicitis
quod illi sunt timendi qui corpus occidunt; potius ille timendus est qui potest etiam animam perdere.
Et notandum quod nomen Gehennae, ut dicit Hieronymus, non habetur in Scriptura, tamen assumitur a salvatore
ab Ier. XIX, 6, ubi dicitur: ecce dies veniunt, et non vocabitur locus iste amplius vallis filiorum ennon, sed vallis
occisionis. Unde ennon vallis est a radice montis ierusalem, quae erat vallis pinguissima, et vocabatur vallis
ennon. Contigit autem quod locus ille esset consecratus idolo; et ideo quia ad voluptates conversi sunt,
comminatus est Dominus quod occiderentur, et quod non vocaretur locus ennon, sed coriandrum, idest
sepulcrum mortuorum; ideo vocat locum istum Gehennam.
Unde dicit: non solum timete eos qui occidunt corpus, sed potius timete eum qui potest et animam et corpus
perdere in Gehennam, quia Deo non est serviendum propter timorem poenae, sed propter amorem iustitiae, ut
habetur Rom. VIII, 15: non enim accepistis spiritum servitutis in timore; sed accepistis spiritum adoptionis
filiorum Dei.
Et notandum quod hic excludit duos errores. Quidam enim dicebant, quod anima, mortuo corpore, perit; et hoc
destruit, cum dicit qui potest animam mittere in Gehennam.
Unde patet quod post corpus remanet.

95

