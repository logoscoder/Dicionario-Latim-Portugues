nescitis qua hora Dominus vester venturus sit. Hoc dicebat apostolis, et non habetur alibi quod ita expresse se
vocet Dominum, sicut hic, et in Io. XIII, 13: vos vocatis me magister et Domine, et bene dicitis, sum etenim.
Sed posset aliquis dicere, quod Dominus loquebatur apostolis; apostoli autem non erant victuri usque ad finem
mundi, quomodo ergo dicit vigilate, quia nescitis qua hora Dominus vester venturus sit? dicit Augustinus quod
istud necessarium est etiam apostolis, et eis qui ante nos erant, et nobis, quia Dominus venit dupliciter. In fine
mundi veniet ad omnes generaliter; item venit ad unumquemque in fine suo, scilicet in morte; Io. XIV, 18: non
relinquam vos orphanos, veniam ad vos.
Ergo duplex est adventus, in fine mundi et etiam in morte: et utrumque voluit esse incertum. Et isti adventus sibi
respondent, quia talis invenitur quis in secundo, qualis fuerit in primo. Augustinus: imparatum invenit illum
mundi novissimus dies, quem imparatum invenit suus ultimus dies. Item potest exponi de alio adventu, scilicet
invisibili, quando venit in mentem; iob IX, 11: si venerit ad me, non percipiam. Unde ad multos venit, et non
percipiunt. Unde multum debetis vigilare, ut si pulsaverit, aperiatis ei; unde Apoc. III, 20: ego sto ante Ostium, et
pulso: si quis aperuit mihi, intrabo ad eum, et coenabo cum illo.
Illud autem scitote, quod si sciret paterfamilias qua hora fur veniret, vigilaret illa hora, et non sineret perfodi
domum suam. Sed quia nescit qua hora, oportet quod tota nocte vigilet.
Quis est iste paterfamilias? domus anima est. In ista debet homo quiescere; Sap. VIII, V. 16: intrans in domum
meam, idest in conscientiam meam, conquiescam cum illa. Paterfamilias ratio est: Prov. XX, 8: rex qui sedet in
solio, dissipat omne malum intuitu suo. Aliquando fur perfodit domum suam.
Fur est aliqua persuasio falsae doctrinae, vel tentatio aliqua. Et dicitur fur, sicut habetur Io. X, 1: qui non intrat
per Ostium in ovile ovium, ille fur est et latro. Ostium proprie dicitur naturalis cognitio, seu ius naturale.
Quisquis ergo per rationem intrat, per Ostium intrat; sed qui intrat per Ostium concupiscentiae, vel irae, vel
huiusmodi, est fur. Fures consueverunt in nocte venire. In Abdia 5: si fures introissent ad te, si latrones per
noctem, quomodo conticuisses? unde si de die veniant, non timentur. Sic quando homo est in contemplatione
divinorum, tunc non venit tentatio; sed quando remisse se habet, tunc venit. Ideo bene dicit propheta, Ps. Lxx, 9:
cum defecerit virtus mea, ne derelinquas me.
Unde debemus vigilare, quia nescimus quando veniet Dominus, scilicet ad iudicium.
Vel possumus referre ad diem mortis; I ad Thess. V, 3: cum enim dixerint, pax et securitas, tunc repentinus eis
superveniet interitus.
Et vos estote parati, quia qua hora non putatis, filius hominis venturus est.
Dicit chrysostomus quod homines solliciti circa temporalia, vigilant de nocte. Et si pro temporalibus vigilant,
multo magis vigilandum est pro spiritualibus; Apoc. III, 3: si non vigilaveris, veniam ad te tamquam fur.
Quis putas est fidelis servus et prudens quem constituit Dominus super familiam suam? hic specialiter admonet
ad vigilandum praelatos. Et primo alliciendo praemiis; secundo terrendo suppliciis.
Circa primum tria facit.
Primo ponit idoneitatem boni praelati; secundo officium; tertio praemium.
Idoneitas est quod sit fidelis et prudens. In quolibet bono opere duo sunt necessaria: ut intentio constituatur in
debito fine, item quod accipiat vias congruas ad illum finem; ideo in officio praelationis haec duo sunt
necessaria. Primo quod figat intentionem in debito fine, quem quidam constituunt in seipsis, de quibus dicitur
Ez. XXXIV, 2: vae pastoribus qui pascunt se; quia illi qui in recto fine intentionem constituunt, non intendunt
quod sibi utile sit, sed quod multis, ut salvi fiant. Et hoc totum propter gloriam Dei recte operantur. Qui autem
quaerit quod suum est, non. Unde oportet quod sit fidelis; I cor.
IV, 2: iam quaeritur inter dispensatores, ut fidelis quis inveniatur. Item debet esse prudens, quia potest esse quod
aliquis quaerat gloriam Dei, sed non secundum scientiam.
Praelati enim est corripere vitia. Posset ergo ita increpare, quod posset inducere in peccatum.
Ideo oportet quod sit prudens. Sup. X, 16: estote prudentes sicut serpentes.
Et notate quod nominat servum, quia differentia est inter liberum et servum, quia omnis actio servi retorquetur in
Dominum, non liberi: sic omnis actio praelati referri debet in Deum. Sic Paulus vocabat se servum, cum dicebat,
II Cor. IV, 5: nos autem servos vestros per Jesum.
Sed quare dicit quis putas est fidelis servus et prudens? quia pauci sunt fideles; phil. II, 21: omnes enim quae sua
sunt quaerunt, non quae Jesu Christi; Prov. XX, 6: virum autem fidelem quis inveniet? et si pauci fideles,
pauciores et prudentes; ideo sic dicit Dominus notans paucitatem.
Deinde tangit eorum officium quem constituit Dominus super familiam suam. Et tria agit. Primo agit de sui
institutione super officium suum, cum dicit quem constituit Dominus, non quod ipse procuret vel muneribus, vel
precibus; ad hebr. V, 4: nullus assumat sibi honorem, sed qui vocatur a Deo sicut Aaron. Deinde tangit super
quod constitutus est, quia super familiam suam, scilicet super ecclesiam suam, non super temporalia, secundum
quod dicit apostolus, II Tim. II, 4: nemo militans Deo implicat se negotiis saecularibus. Item oportet eum esse
prudentem, ut vigilet circa ecclesiam, non circa alia quae extra ecclesiam sunt; I Cor. V, 12: quia ad nos de his
quae foris sunt? item tangit officium praelati ut det illis cibum in tempore: cibum scilicet doctrinae, boni
exempli, et temporalis subsidii; ideo Dominus dicit Petro ter: pasce, pasce, pasce oves meas. Pasce verbo, pasce
exemplo, pasce temporali subsidio habetur ultimo, sed tamen in tempore; Eccle. III, 1: omnia tempus habent.
235

