Unde si quis dixerit, contradicendo, idest si quis voluerit contradicere, dicetis quia Dominus his opus habet, et
confestim dimittet eos. In hoc ostenditur virtus Christi, quia non propter apostolos dimisissent, nisi hoc fieret
opere Christi invisibiliter cor immutantis. Unde dabat intelligere quod ipse erat Deus, quia solius Dei est
immutare cor; unde cor hominis in manu eius. Item, quia dicit confestim, dat intelligere quod sicut illi statim
dimittebant, ipsi etiam statim dimitterent. Vel ad litteram, quia parum tenebit, et statim dimittet, quia solum
indiget ad diem.
Sed quaestio est secundum mysticam expositionem.
Nonne dicitur, bonorum nostrorum non indiget? dico quod non indiget nisi ad nostram necessitatem, et ad suam
gloriam.
Ioel II, 32: quicumque invocaverit nomen Domini, salvus erit. Omne quod invocat nomen meum.
Hoc autem totum factum est etc.. Hic ponitur ratio mandati. Ne crederet aliquis quod hoc factum esset sine
ratione, ideo rationem ostendit: ut adimpleretur quod dictum est per prophetam etc.. Istud dicit per zachariam
cap. IX, 9. Sed ly ut non tenetur causaliter, sed consecutive. Non enim facit quia propheta dixerat, sed potius e
converso: finis enim prophetiae est Christus.
Dicite filiae sion etc.. Annuntiate filiae sion, haec dicitur plebs ierusalem quae subiecta erat monti sion. Item
significatur tota ecclesia, quia sion specula interpretatur.
Annuntiate studia eius inter gentes, Ps. IX, 12. Praenuntiatur dignitas ecce rex tuus. Isti Iudaei diu passi fuerant
tyrannos, unde expectabant regem, sicut dictum est ier. XXIII, 5. Regnabit rex et sapiens erit.
Et ponit quatuor, quae dignitatem regis commendant; consequenter quatuor, quae in tyrannis inveniuntur. Primo
affinitas, quia magis afficitur homo ad magis coniunctos. Deut. XVII, 15: non poteris super te facere regem, nisi
sit frater tuus. Unde dicit ecce rex tuus. Idest de gente tua. Sed quandoque reges degenerant in tyrannos, quia
quaerunt utilitatem suam, quod est contra morem regis; ideo dicitur venit tibi, idest ad utilitatem tuam. Hab. III,
13: egressus es in salutem cum Christo tuo. Mansuetus. Mansuetudo pertinet ad regem, quia infligere poenam
ferocitatis est. Prov. XX, 28: misericordia et iustitia custodiunt regem. Ideo David a populo dilectus fuit, quia
mansuetus fuit. Item requiritur humilitas, quia Dominus superbos respuit; ideo dicit sedens super asinam. Supra
XI, 29: discite a me, quia mitis sum et humilis corde.
Euntes autem discipuli fecerunt sicut praecepit illis Jesus. Postquam positum est mandatum, hic ponitur executio
mandati.
Et primo in generali euntes discipuli. Ecce datur obedientiae mandatum. Ex. XXIX, 35: omnia quae praecepit
Dominus faciemus.
Deinde in speciali et adduxerunt asinam et pullum. Per hoc significatur quod converterunt et Iudaeos, et gentiles,
ut habetur ad Rom. I, 14: Graecis ac barbaris, sapientibus et insipientibus debitor sum. Et imposuerunt super eos
vestimenta sua. Vestimenta sunt virtutes eorum. Ad Col. III, 12: induite vos ergo sicut electi Dei sancti et dilecti,
viscera misericordiae. Vestimenta imposuerunt, quia in exemplum aliis fuerunt, ut dicitur ad phil. III, 17:
imitatores mei estote, fratres, et observate eos, qui ita ambulant, sicut habetis formam nostram. Et eum desuper
sedere fecerunt.
Secundum litteram dicitur quod super utrumque, quia super corda Iudaeorum et gentilium.
Plurima autem turba straverunt vestimenta sua in via. Postquam determinavit de ministerio discipulorum,
determinat de gloria turbarum. Et primo de gloria, quam exhibent ei in opere; secundo quam exhibent ei verbo,
ibi turbae autem... Clamabant.
Et primo straverunt vestimenta; secundo ramos de arboribus. Et quare? ad faciendum ei honorem, sicut magnis
hominibus venientibus sternitur via. Item, quia via erat lapidosa, ideo ne laederetur, sternebant.
Secundum mysterium, discipuli straverunt vestimenta super asinam, quae significant virtutes, quas a Deo
acceperunt, et istas communicaverunt gentilibus et Iudaeis. Sed vestimenta turbae sunt legalia quae propter
Christum sunt dispersa. Ad Phil. III, 7: quae fuerunt mihi lucra, haec arbitratus sum propter Christum detrimenta.
Item per vestimenta, corpora. Apoc. III, 4: habes paucos in Sardis qui custodierunt vestimenta sua. Illi ergo qui
in via straverunt vestimenta, fuerunt primi martyres. Rom. XII, 19: non defendentes vosmetipsos, carissimi; sed
date locum irae.
Alii caedebant ramis de arboribus. Isti sunt rami qui fructificare debebant, per quos significantur sancti patres.
Ille ergo ramos abscindit, qui eos ad Christum convertit. Ps.
I, 3: et erit tamquam lignum quod plantatum est secus decursus aquarum.
Turbae autem quae praecedebant, et quae sequebantur clamabant. Hic ponitur honor exhibitus ei verbo. Sed a
quibus? a praecedentibus et sequentibus, scilicet ab his, qui ante adventum fuerunt et post; et utrique petunt
salutem, et habent a Christo.
II ad Cor. VI, 13: eamdem habentes remunerationem.
Turbae autem salutem petebant; unde clamabant dicentes: hosanna filio David etc.. Haec salus incipitur in
praesenti, et perficietur in futuro. Sup. I, 21: ipse enim salvum faciet populum suum a peccatis eorum.
Unde dicebant, hosanna etc.. Multi dicunt quod significat redemptionem. Sed idem est quod obsecro salve: Anna
affectum dicit obsecrantis. Ps. XI, 2: salvum me fac. Et istam petunt a filio David. Ita scriptum est Ier. XXIII, 5:

197

