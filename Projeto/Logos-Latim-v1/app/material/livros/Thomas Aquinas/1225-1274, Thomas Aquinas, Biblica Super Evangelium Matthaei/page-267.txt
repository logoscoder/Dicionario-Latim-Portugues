Tunc causa assignat ecce appropinquavit hora. Non hoc habuit ex aliqua necessitate facere, sed ex ordinatione
divina; Io. VII, 30: quaerebant eum, et non poterant manus iniicere in eum, quia nondum venerat hora eius. Sed
haec hora venerat; Io. XIII, 1: sciens Jesus quia venit hora eius, ut transeat ex hoc mundo ad patrem.
Sed possent dicere: si hora est ex ordinatione divina, ergo non peccant occidentes eum. Ideo cum hoc ponit
peccatum et filius hominis tradetur in manus peccatorum, idest non faciunt hoc sic ex ordinatione divina, sed ex
impletione voluntatis suae. Ier. XII, V. 7: dedi dilectam animam meam in manibus inimicorum eius.
Tunc ponit excitationem. Et primo ponit eam; secundo necessitatem, ibi, ecce.
In hoc autem quod dicit surgite, promptitudinem suam ostendit; unde Io. XVIII, 3 dicitur quod occurrit eis.
Et quare? ecce appropinquavit qui me tradet. Prope erat, non quod oculo corporali videret, sed ipso spiritu, oculo
scilicet divinitatis.
Sed quomodo dixit eis surgite, cum licentiasset eos dormire? solvit Augustinus, quia improperando dixerat; quasi
dicat: dormiatis quantum volueritis, ecce appropinquavit hora etc.. Et dicit Augustinus quod istud sufficeret, nisi
melius occurreret; ideo dicit aliter quod isti dormierunt aliquantulum, et cum dormissent dixit surgite, eamus.
|#6 Lectio 6
Supra posita sunt praeparatoria ad passionem, scilicet institutio sacramenti et oratio Christi; hic autem ponit
passionem quantum ad ea quae a Iudaeis sunt illata. Et primo ostendit quomodo capitur; secundo quomodo
examinatur; tertio quomodo condemnatur.
Secunda ibi principes etc.; tertia ibi tunc principes sacerdotum etc..
Circa primum tria facit.
Primo agit de proditione; secundo de captione; tertio quomodo ductus est post captionem.
Secunda ibi tunc accesserunt; tertia ibi at illi tenentes eum, etc..
Circa primum tria facit.
Primo describit personam proditoris; secundo signum proditionis; tertio complementum.
Secunda ibi qui autem tradidit etc., tertia ibi et confestim etc..
Describit proditorem ex tribus. Primo ex nomine; secundo ex dignitate; tertio ex societate.
Ex nomine adhuc eo loquente, ecce Iudas etc.. Loquente scilicet verba haec, quibus eis fiduciam adhibebat, ecce
Iudas, qui dicitur confitens. Duo fuerunt Iudae, quorum unus est malus, alter bonus, ad signandum quod quidam
confitentes in ecclesia futuri erant boni, Rom. X, 10: ore autem confessio fit ad salutem, quidam futuri mali; ad
Tit. I, 16: confitentur se nosse Deum, factis autem negant.
Consequenter describitur ex dignitate unus ex duodecim, quia licet in tanta esset dignitate constitutus, in tantum
tamen scelus cecidit. In quo datur exemplum quod nullus de statu suo debet confidere.
Apostolus I Cor. X, 12: qui stat, videat ne cadat; Io. VI, 71: nonne vos duodecim elegi, et unus ex vobis diabolus
est? et quare eligit eum, cum sciret ipsum futurum malum? ratio una est, ut daret exemplum praelatis, ut non
desolarentur.
Item describitur ex societate et cum eo venit turba multa etc.. Sicut habuit crudelem animum, ita crudelem
societatem, quia omne animal sibi simile appetit.
Et hoc describitur, quia multa. In hoc notatur quod erant stulti, stulti enim sunt in multitudine; Eccle. I, 15:
stultorum infinitus est numerus. Et ipsi bene stulti erant, quia sapientiae contradicebant.
Item erant armati, quia cum gladiis et fustibus.
Et quae est ratio? Origenes dicit quod multi credebant in eum, et ideo timebant ne eum turba ab eis raperet. Item,
quia dicebant, supra XII, quod in beelzebub Daemonia eiiciebat; ideo ut nulla potestas tueretur eum, venerunt
armati.
Item describitur ab auctoritate, quia missi erant a principibus sacerdotum et senioribus populi; unde instructi
erant eorum auctoritate, ita ut nullus eis contradiceret, ut impletum sit quod dicitur in Ps. II, 2: astiterunt reges
terrae, et principes convenerunt in unum adversus Dominum, et adversus Christum eius.
Consequenter agitur de signo proditionis qui autem tradidit eum, dedit eis signum, dicens etc..
Sed hic est quaestio. Cum esset notus in Iudaea, quare petebant signum? ratio duplex potest esse. Una, quia
audierat Iudas quod Christus transfiguratus erat in monte, et credebat hoc esse factum arte magica; ideo
praevenire voluit per osculi signum, antequam posset se transfigurare. Hanc expositionem ponit Hieronymus.
Origenes autem dicit sic, quia sicut manna in deserto unicuique sapiebat id de quo opinabatur, sic Christus
apparebat unicuique secundum quod habebat opinionem de ipso; ideo fuit necessarium quod signum daret. Dedit
mirabile signum, quia quemcumque osculatus fuero, ipse est, tenete eum. Signum amicitiae fecit signum
proditionis; Prov. XXVII, 6: meliora sunt vulnera diligentis, quam fraudulenta oscula inimici.
Et confestim accedens ad Jesum dixit: ave, Rabbi, et osculatus est eum.
Hic ponitur complementum proditionis. Et primo signa demonstravit; secundo coepit agere. Et ostendit primo
dicto, cum dicit ave, Rabbi; secundo facto, et osculatus est eum. Simile habetur II Reg. X, 1, quod ioab tenuit
mentum Amasae, et interfecit eum.
Sed quare non venit statim ad eum, sed primo salutavit? una ratio est propter reverentiam magistri. Item primo
salutavit eum, quia timebat ne priusquam eum manifestaret, se primo posset transfigurare.
267

