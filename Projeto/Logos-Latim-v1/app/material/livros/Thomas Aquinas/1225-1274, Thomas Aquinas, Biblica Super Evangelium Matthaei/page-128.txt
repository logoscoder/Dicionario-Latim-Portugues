Et sic delectatur; sed non potest figi, quia radicem non habet, quia in lapide seminatur. Radix autem caritas est.
Ad eph. III, 17: in caritate radicati et fundati etc..
Sed temporalis est, et ad tempus gaudet; eccli.
VI, 10: est amicus socius mensae, et non permanebit in die necessitatis. Haec est ergo occasio, quia non habet
radicem.
Et quomodo est? quia male figitur.
Unde dicit facta tribulatione et persecutione propter verbum etc., ut quando occurrunt adversantes contra fidem,
et tribulationes per interiores vel exteriores adversitates propter doctrinam verbi, vel propter fidem continuo
scandalizantur, quia a fide resiliunt; Ps. Cxviii, 165: pax multa diligentibus legem tuam, et non est illis
scandalum. Ille qui perseverat, est amicus.
Et dicit continuo: quia etsi caritatem habeant, ex multa tribulatione possent scandalizari.
Sed quando continuo ex parva tribulatione quis scandalizatur, non est radicatus in caritate; unde I ad Cor. X, 13:
fidelis Deus, qui non permittit hominem tentari ultra quam possit, sed faciet etiam cum tentatione proventum. Et
ad Hebr. XII, 4: nondum enim restitistis usque ad sanguinem. Et secundum Hieronymum continuo, quia distanter
inter istum et illum.
Qui autem seminatus est in spinis etc.. Hic ponitur impedimentum bene fructificandi, quod aliquando fit ex
prosperitatibus, et aliquando ex adversitatibus; unde dicit qui autem in spinis seminatus est, hic est qui audit
verbum Dei. Istae spinae sunt sollicitudines huius saeculi; sicut enim spinae pungunt, et non sinunt hominem
quiescere, sic nec istae sollicitudines. Ideo nolite seri super spinas. Sollicitudo huius saeculi et fallacia divitiarum
suffocat verbum.
Sollicitudo quoad futura, fallacia divitiarum, quoad praesentia: unde cum abundant divitiae, fallaces sunt; I ad
Tim. VI, 17: divitibus huius saeculi praecipe non sublime sapere neque sperare in incerto divitiarum. Item cum
desiderantur, fallunt quantum ad satietatem, quia non satiant. Item sollicitant; ideo Dominus apostolis suis
prohibet, nolite solliciti esse quid manducetis, aut bibatis, supra VI, 31.
Suffocat verbum. Superius dixit aruit, hic suffocat.
Scitis enim quod candela potest extingui vel propter defectum humoris, et tunc arescit: aliquando propter
superfluitatem, et tunc suffocatur; sic et vita naturalis, quae fundatur in calido et humido, potest deficere propter
abundantiam humoris, vel propter defectum.
Similiter tribulationes aliquando subtrahunt humores consolationis praesentis, et tunc redditur instabile, et
arescit: aliquando accrescunt, et tunc suffocatur; ideo semen est sine fructu; unde dicit et sine fructu efficitur. Ad
Rom. VI, 21: quem ergo fructum habuistis in illis in quibus nunc erubescitis? et sequitur, servi autem facti Deo,
habetis fructum vestrum in sanctificationem; ad Eph. V, 9: fructus enim lucis in omni bonitate, et iustitia, et
veritate.
Qui vero in terram bonam seminatus est etc.. Exposita triplici differentia ad malum, subiungit ad bona, quam
distinguit per tres effectus, quia primo audit, item plus et intelligit, item fructum affert, et facit aliud quidem
centesimum, aliud autem sexagesimum, aliud vero trigesimum. Exponatur sicut supra.
Sciendum tamen quod Augustinus Lib. II, cap. 23 de CIV. Dei, ponit expositionem quorumdam qui volebant sic
interpretari, quia in die, cum Dominus veniet ad iudicium, multi sancti orabunt pro multis; et secundum quod
erunt meliores, plures eis dabuntur. Unde quibusdam dabuntur triginta, quibusdam sexaginta, quibusdam
centum. Sed hoc est contra fidem: quia peccata mortalia non dimittentur, quia sine caritate non possunt dimitti;
unde mortalia contraria sunt caritati, venialia non: ideo etc..
|#2 Lectio 2
Supra posuit parabolam, in qua ostendebatur impedimentum evangelicae doctrinae ab extrinseco, hic ponitur alia
parabola, in qua ponitur impedimentum de audienda doctrina, quod est ab intrinseco, quia in hac ad nos trahuntur
ea, de quibus ingenia solent sollicitari.
Primo ergo docet de origine boni et mali; secundo de processu; tertio de fine.
Secundum ibi cum autem crevisset etc.. Tertium ibi et in tempore messis dicam messoribus etc..
Circa primum notantur duo.
Primo de origine boni; secundo mali, ibi cum autem dormirent homines etc..
Dicit ergo aliam parabolam proposuit illis. Et quibus? eis. Dico non apostolis tantum, sed etiam turbis. Unde
cum primam in navi exposuisset apostolis, convertit se ad turbas. Aliam, non alteram; quia non solum proposuit
duas parabolas, sed plures; alterum vero unum de duobus dicitur.
Plures autem posuit, ut pluribus dispositionibus subveniret. Quidam enim afficiuntur in uno, quidam in alio.
Simile factum est regnum caelorum homini qui seminavit bonum semen in agro suo. In regno continetur rex, et
hi qui reguntur: et isti sunt homines caelestes, qui facti sunt aequales Angelis; Ps. Xc, 11: Angelis suis mandavit
de te, ut custodiant te in omnibus viis tuis etc..
Homini qui seminavit bonum semen. Tres parabolae ponuntur consequenter de semine.
Prima de semine seminato; secunda de semine inspirato; tertia de semine multiplicato. Secundum intentionem
litterae, aliter quam supra accipitur semen. Seminatur enim semen quod seminatur in homine, et hoc est verbum
128

