legis, quod dum cibus erat in ore indigestus, immundus erat; sed cum digestus, mundus. Unde semper dicitur in
lege, immundus erit usque ad vesperum. Ideo ponamus quod servari debeant istae observantiae, non tamen
reddunt hominem immundum, nisi ad tempus. Unde quod transit, non potest immundare eos. Vel aliter. Nihil
potest immundare animam, quod non contingit eam. Cibus autem non contingit animam; et hoc est signum, quia
in ventrem vadit, et in secessum emittitur.
Sed, sicut dicit Hieronymus, contra hoc obiiciunt aliqui, dicentes Dominum esse ignarum naturalis scientiae,
quia non totum in secessum transmittitur.
Unde quidam volentes sic intelligere, quod totum emittatur, volunt quod nihil convertatur in humanam naturam,
sed solum quod tractum est ab Adam multiplicetur, et hoc resurget. Unde quod ex cibis est, secundum eos non
resurget. Unde et artifices plumbum ponunt cum auro, ut plumbum consumatur, aurum conservetur. Sic resistunt
cibi, ne calor naturalis consumat illud, quod est de virtute naturae.
Sed hoc videtur impossibile, quia non potest aliquid maius fieri, nisi per rarefactionem, quia nihil aliud est
rarefieri, nisi assumere maiorem quantitatem. Item homo communiter se habet cum animalibus in sensitiva et in
nutritiva, in vegetativa cum plantis. Sed sic est quod ista augentur et nutriuntur ex nutrimento. Ergo et homines
eodem modo augentur et nutriuntur.
Quid est ergo quod dicit, quod in secessum emittitur? dicit Hieronymus quod non solum intelligitur superfluitas
immunda, immo quocumque modo fiat, sive per fimum, sive alio modo.
Et hoc etiam secundum Philosophum, quia licet secundum speciem maneat, tamen secundum materiam fluit, ut
si ignis in specie remaneat, sed materia consumitur.
Potest etiam sic dici omne quod intrat in os, in ventrem vadit, aliquid: unde aliquando in Scriptura totum pro
parte sumitur.
Quae autem procedunt de ore: iam dictum est, quod per os intelligitur mens. De corde exeunt, et ea coinquinant
hominem: quia peccata cordis sunt cogitationes et affectus; Is. I, 16: auferte malum cogitationum vestrarum ab
oculis meis. Item ponit peccata quae sunt contra praecepta secundae tabulae homicidia, adulteria, fornicationes,
furta. Item peccata oris contra proximum falsa testimonia; blasphemiae, contra praecepta primae tabulae. Unde
haec sunt, quae coinquinant hominem, quia haec a mente procedunt.
Non lotis autem manibus manducare, non coinquinat hominem. Hic concludit, et ponit hanc conclusionem, ut
principali intentioni respondeat. Item quia discipuli non erant intelligentes, ideo concludit quod contra
traditionem solum dicebatur.
|#2 Lectio 2
Supra ostensa est sufficientia: eius doctrinae, quia observantiam legis non requirit; hic ostendit quod non
coarctatur ad unum populum, sed etiam ad salutem gentilium sufficit.
Ostenditur autem triplex effectus in gentilibus.
Primo in liberatione a potestate Daemonis; secundo ab infirmitatibus peccatorum; tertio in spirituali refectione.
Secunda ibi et cum transisset inde Jesus venit secus mare Galilaeae; tertia ibi Jesus autem, convocatis discipulis
suis, dixit.
Ostenditur ergo liberatio a potestate Daemonum, quia mulierem obsessam a diabolo liberavit.
Primo locus describitur; secundo instantia mulieris; tertio exauditio.
Secunda ibi et ecce mulier chananaea etc.. Tertia ibi tunc respondens Jesus ait illi etc..
Dicit ergo et egressus venit in partes tyri et sidonis. Tyrus et sidon sunt duae civitates gentilium. Quia a Iudaeis
repellebatur, ideo ad gentes secessit, secundum illud Act. XIII, 46: vobis oportebat primum loqui regnum Dei;
sed quoniam repellitis illud et indignos vos iudicatis aeternae vitae, ecce convertimur ad gentes. Et primo
ostendit Dominus eminere conversionem observatorum legis; secundo transitum ad gentes, quod significatum
fuit Act. X, 15, ubi dicitur quod cum Petrus esset apud Cornelium, vidit linteum etc. Et dictum est ei: quod Deus
purificat, tu ne immundum dixeris etc..
Et ecce mulier. Hic ponitur instantia mulieris. Circa cuius petitionem tria significantur.
Primo pietas; secundo fides; tertio humilitas: et haec necessaria sunt ad impetrandum.
Secunda ibi at illa venit et adoravit eum; tertia ibi at illa dixit, etiam, Domine.
Primo ponitur interpellatio; secundo adiutorium discipulorum, ibi et accedentes discipuli eius rogabant eum.
Circa primum primo ponitur pietas mulieris; secundo taciturnitas Christi, ibi qui non respondit ei verbum.
Dicit ergo et ecce mulier chananaea.
Sex possumus notare. Primo conversio petentis; Eccli. XVIII, 23: ante orationem praepara animam tuam, et noli
esse quasi homo qui tentat Deum. Praeparat enim animam quando a vitiis se mundat; Is. I, 15: cum
multiplicaveritis orationes, non exaudiam vos; manus enim vestrae sanguine plenae sunt. Et hoc designatur per
hoc nomen chananaea, quae idem est quod mutata; Ps. Lxxvi, 11: haec est mutatio dexterae excelsi. Item qui
convertitur, debet non solum vitare peccatum, sed etiam occasionem peccati; Eccli. XXI, V. 2: quasi a facie
colubri, fuge peccatum.
Secundo notanda est devotio, quia clamabat.
Clamor magnum affectum designat; Ps. Cxix, V. 1: ad Dominum, cum tribularer, clamavi.
149

