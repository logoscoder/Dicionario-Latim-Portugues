Deinde additur poena si ecclesiam non audierit, sit tibi sicut ethnicus et publicanus. Ethnici sunt gentiles et
infideles; publicani, qui tributa recipiunt, qui sunt publici peccatores. Unde quasi separati excommunicentur per
sententiam ecclesiae, quia ecclesiam non audierunt. Unde pro sola contumacia potest homo excommunicari.
Amen dico vobis etc.. Hic ponitur efficacia huius sententiae. Quia posset aliquis dicere: quid curo ego si
ecclesiae dicatur, et sim excommunicatus? ideo ostendit efficaciam istam amen dico vobis, quaecumque
alligaveritis super terram, erunt ligata et in caelo: et quaecumque solveritis super terram, erunt soluta et in caelo.
Supra dicta sunt Petro haec; hic autem dicitur toti ecclesiae. Et dicitur alligare, vel quia non solvit, vel quia
excommunicat.
Origenes dicit quod hic dicit in caelo cum autem Petro locutus est, dixit in caelis, ad designandum quod Petrus
habet universalem potestatem. Hic autem dicit in caelo, quia universalis non est eis potestas, sed in aliquo loco,
quia Petro universalem potestatem dedit.
Iterum dico vobis etc.. Hic ponit efficaciam orationis. Et primo hoc facit; secundo rationem dat, ibi ubi enim sunt
duo etc..
Dicit iterum dico vobis etc..
Sed contra potes obiicere, quia multa petimus, quae non obtinemus. Hoc contingit primo propter indignitatem
petentium; unde dicit duo ex vobis, scilicet, qui secundum evangelium vivitis. Iac. IV, 3: petitis, et non accipitis,
eo quod male petatis. Item quia non consentiunt, quia non habent vinculum pacis: impossibile est enim preces
multorum non exaudiri, si ex multis orationibus fiat quasi una; II Cor. I, 11: ut ex multarum personis facierum
eius, quae in nobis est, donationis per multos gratiae agantur pro nobis.
Item quia quaedam petunt quae non expediunt eis ad salutem: petitio enim debet esse de re utili infra XX, 22:
nescitis quid petatis.
Fiet illis a patre meo, qui est in caelis, idest in altis: vel in caelis, idest in nobis.
Ubi enim sunt duo vel tres congregati in nomine meo, ibi sum in medio eorum; congregatione sanctorum, non
terrenorum.
Ps. Cx, 1: in consilio iustorum et congregatione, magna opera Domini. Ubi ergo duo vel tres. Caritas non est in
uno, sed in pluribus; unde I Io. IV, 16: qui manet in caritate, in Deo manet, et Deus in eo. Ideo ego sum in medio
eorum.
Tunc accedens Petrus dixit ad eum: Domine, quoties peccabit in me frater meus, et dimittam ei? supra docuit quo
ordine sit dimittendum, quia post correctionem et emendam, hic agit de numero quoties sit dimittendum.
Primo ergo ponitur Petri interrogatio; secundo Christi responsio; tertio adhibetur similitudo.
Secunda ibi dicit illi Jesus etc.; tertia ibi assimilatum est regnum caelorum.
Dicit ergo tunc accedens. Tunc, scilicet audito hoc verbo si peccaverit in te frater tuus etc., tunc motus fuit Petrus
an semel, an pluries dimitteret, et dixit quoties peccaverit in me frater meus etc., nonne dimittam usque septies
quasi dicat: usque septies, infirmitatis est, sed plus malitiae. Ideo petiit si dimitteret usque septies. Item sciebat
illud, quod dictum est IV Reg. V, 10, quod eliseus praecepit Naaman, quod septies lavaret se in iordane; ideo
cogitavit quod septies dimittere deberet.
Dicit ei Jesus: non dico tibi septies, sed septuagies septies. Uno modo potest teneri hoc, quod dicit septies,
aggregative, ut sit sensus: non septies, sed septuaginta vicibus. Vel potest teneri multiplicative, ita quod septem
vicibus septuaginta: et sic exponit Hieronymus.
Secundum primam expositionem, quae est Augustini, datur intelligi quod totum debemus condonare, sicut
Christus omnia condonavit.
Ad Col. III, 13: donantes vobismetipsis, si quis adversus aliquem habet querelam, sicut et Dominus donavit
nobis, ita et vos. Vel potest dici, quod ponitur numerus finitus pro infinito, sicut in Psalmis: verbum quod
mandavit in mille generationes.
Secundum Hieronymum, eadem est causa; tamen additur ratio numeri. Per sex enim perfectio significatur, per
centenarium, qui multiplicatur per denarium, Decalogus significatur.
Primus numerus, qui a denario recedit, est undecimus. Et quia per sex universitas significatur, ideo universitas
peccatorum significatur; quasi dicat: omnia quaecumque frater tuus peccaverit contra te, dimitte ei. Unde
secundum Hieronymum videtur, quod velit dicere, quod plus remittere potest, quam ipse possit offendere.
|#3 Lectio 3
Ideo assimilatum est, etc.. Hic ponitur similitudo, et tria facit.
Primo innuitur divina misericordia; secundo tangitur ingratitudo, ibi egressus autem servus ille etc., tertio
ingratitudinis poena, ibi videntes autem conservi eius etc..
Circa primum primo ponitur examinatio debitorum; secundo magnitudo debiti, ibi et cum coepisset rationem
ponere, oblatus est ei unus qui debebat ei decem millia talenta; tertio iustitia exigendi, ibi cum autem non haberet
unde redderet etc., quarto debiti remissio, ibi misertus autem Dominus servi illius etc..
Dicit ergo: quia semper debetis esse parati ad remittendum, ideo debetis hanc similitudinem intelligere: regnum
caelorum est lex regni: ipsum verbum Dei est iustitia et veritas; I ad Cor. I, 30: qui factus est nobis sapientia, et
iustitia, et sanctificatio, et redemptio. Istud ergo assimilatum est homini regi, quando verbum caro factum est.
175

