Unde si dixerint vobis: ecce in deserto est, nolite exire. Posita necessitate in generali, ponit magis in speciali: si
dixerint vobis, ecce in deserto etc..
Notandum quod vera doctrina fit in publico, supra X, 27: quod dico vobis in occulto, dicite super tecta, sed falsa
semper quaerit angulos, Prov. I, 20: sapientia dat vocem in plateis. Unde veritas est lumen, et quaerit in lumine
videri: sed si fuerit perversum dogma, quaerit occulta. Prov. IX, 14: sapientia sedet in foribus, et sequitur aquae
furtivae dulciores sunt. Unde desertus est locus occultus, quia caret hominibus, vel quia est interclusus; unde si
dixerint vobis, ecce in deserto est, nolite exire.
Et quid vult dicere? isti infideles et haeretici, dum sunt fideles in societate vel congregatione non possunt
decipere, sed nituntur quod a societate separentur, et tunc decipiunt; et hoc est quod vult dicere: si dixerint vobis,
ecce in deserto est, nolite exire. Nolite a bona societate et congregatione separari. Item, si in penetralibus, quia
semper intendunt locum secretum, nec doctrinam in publico audent dicere; unde Io. XVIII, V. 20: ego palam
locutus sum mundo. Nolite credere, quia qui cito credit, levis est corde, Eccli. XIX, 4.
Secundum Hieronymum potest retorqueri ad tempus ante destructionem: sed melius est ut retorqueatur ad finem.
Item potest intelligi de seductione facta in ecclesia.
Pseudochristi dant documentum mendacii, et dicitur unum documentum, quia omnia in uno uniuntur: et
quodlibet mendacium habet suos prophetas; unde dicunt: hic est Christus, aut illic; Ez. XIII, 6: perseveraverunt
confirmare sermonem; et aliquando volunt confirmare per Scripturas apocryphas, aliquando per occultos sensus
Scripturae.
Quando per apocryphas, dicunt quod in deserto est; quando per occultos sensus, dicunt quod in penetralibus.
Vel secundum Augustinum vera doctrina duo habet, quia et idem in omni loco et publice proferri debet, et ab
istis deficit haeresis; unde dicit hic est Christus, idest in hac terra, et non in alia. Item, quia doctrina sua non est
publica, ideo dicunt in penetralibus est; unde nolite credere.
Sicut enim fulgur exit ab oriente etc.. Hic aliam rationem assignat, quia falsum dicunt quod Christus veniet
occultus, sed non est verum, immo veniet manifestus.
Et ponit duas rationes.
Unam ex manifestatione Christi, aliam ex congregatione sanctorum.
Dicit nolite credere, quod non veniat manifestus: sicut enim fulgur exit ab oriente, et paret usque in occidentem,
ita erit adventus filii hominis; Ps. XLIX, 3: Deus manifeste veniet.
Sed numquid veniet sicut fulgur qui modo videtur hic, et post versus orientem? ideo non intelligatis quod sic
solum manifestetur in uno oriente, sed in omnibus.
Si velimus referre ad mysterium, fulgur est adventus veritatis. Nolite ergo quaerere occultum dogma, quia veritas
manifestatur per totum mundum. Vel oriens principium, occidens finis. Unde veritas dogmatis semper habet
concordantiam a principio usque ad finem: verum enim dogma totam Scripturam recipit. Quidam non recipiunt
vetus testamentum, quidam non recipiunt prophetas, et ita non possent confirmari per alias Scripturas; sed vera
doctrina a principio nascentis ecclesiae usque ad finem habebit confirmationem; unde dicitur infra ult., 20: ecce
ego vobiscum sum omnibus diebus usque ad consummationem saeculi.
Ubicumque fuerit corpus, ibi congregabuntur et aquilae. Posset enim aliquis dicere: isti dicunt hic est Christus,
aut illic, quomodo cognoscemus quando veniet? ostendit autem quod non indigebit quaerere, quia manifestus fiet
adventus eius, quandoquidem et alii congregabuntur. Et erit simile ei quod accidit, cum quidam petiit a Domino
suo multum celante consilium suum de movendo castra, et dixit: quando movebis castra? et ille: nonne audies
tubam? ad quid petis? sic dicitur hic: tu dicis quod erit hic, vel illic; scio quod ubi fuerit corpus, illic
congregabuntur et aquilae.
Notate quod in Hebraeo habetur anathe, quod idem est quod cadaver, unde voluit signare passionem Christi, quia
tunc veniet Christus ostendens signa passionis: et loquitur per similitudinem ubi fuerit corpus etc..
I ad Thess. IV, 16: occurremus in nubibus obviam Christo. Sed quidam sunt aquilae, quidam vultures et corvi.
Sed non dicit vultures, vel corvi, sed aquilae, per quas sancti signantur. Is. XL, 31: assument pennas ut aquilae,
volabunt, et non deficient. Sic, ut dicit Hieronymus, ubicumque fit memoria Christi passionis, viri sancti debent
congregari per iugem memoriam passionis eius. Ad Hebr. X, 32: memoramini pristinos dies, in quibus illuminati
magnum certamen sustinuistis passionum.
Et quia non solum erunt haec manifesta per tribulationes, ideo ait: statim autem post tribulationem dierum
illorum sol obscurabitur etc.. Et agit de signis sumptis ab aliis rebus quae supra nos sunt. Et primo ponit signa;
secundo effectus. Secunda ibi et tunc plangent omnes tribus terrae.
In his autem quae supra nos ostendit, triplex est ordo: corpora caelestia, Angeli, Christus. Ad eph. I, 21:
constituit eum super omnem potestatem et principatum etc..
Quantum ergo ad primum dicit statim autem post tribulationem dierum illorum, quando scilicet veniet
Antichristus.
Statim, quia non diu post, quia multis esset in periculum; et hoc est contra illos qui fabulam ponunt de mille
annis. Sol obscurabitur, et luna non dabit lumen suum. Et quid est? hoc dictum habet sensum litteralem et
mysticum. Secundum quod ad ultimum adventum refertur, habet sensum litteralem; secundum quod ad alium,
mysticum.
229

