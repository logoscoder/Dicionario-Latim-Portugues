Sed nonne diligentibus Deum non est scandalum? Origenes dicit, quod perfectis non est scandalum. Unde non
scandalizantur. Sed potest aliquis eis ponere scandalum. Unde Petrus scandalum assumpsit, sed Christus non.
Vel sic, quia reputat scandalum membrorum esse suum. Unde Paulus: quis scandalizatur, et ego non scandalizor?
quia ergo posset aliis scandalum esse, dixit scandalum mihi es, non propter me, sed propter membra mea.
Sed quid est? supra dixerat tu es Petrus, et super hanc petram aedificabo ecclesiam meam; hic autem appellat
eum Satanam.
Hieronymus dicit quod quae promiserat Dominus, nondum habebat. Sed quia in futurum haec habebat, ideo
potuit propter haec eum vocare Satanam. Chrysostomus dicit quod voluit ostendere, quid homo potuit per se, et
quid ex gratia Dei: quia supra ex gratia Dei recognovit Christi divinitatem; sed ubi retraxit Deus suam gratiam,
apparuit humanitas et defectus, intantum quod Satanam appellaret eum: ita Dominus vult aliquando viros
perfectos cadere, ut suam humanitatem cognoscant.
Et quod ita debeat intelligi, satis concordat illud quod sequitur.
Unde dat causam quia non sapis quae Dei sunt. Prius enim dixerat, tu es filius Dei, ibi sapiebat secundum
divinitatem; hic vero sapit quod hominis est; I ad Cor. II, 14: animalis enim homo non percipit quae Dei sunt.
Prov. XIII, 16: qui fatuus est aperiet stultitiam. Petrus refugit carnis mortem, sed spiritus Dei non; unde io.
Cap. XV, 13: maiorem caritatem nemo habet, ut animam suam ponat quis pro amicis suis.
Tunc Jesus dixit discipulis suis.
Hic exhortatur ad passionis imitationem. Et primo ponit exhortationem; secundo rationem; tertio confirmat.
Secunda ibi qui voluerit animam suam salvam facere, perdet eam; tertia ibi quid prodest homini si mundum
universum lucretur etc..
Ita Petrus volebat impedire passionem, sed ipse invitat eos dicens si quis vult venire post me, abneget
semetipsum, et tollat crucem suam, et sequatur me; quasi dicat: oportet quod sitis parati ad passionem Christi
imitandam. Imitantur speciali modo martyres corporaliter, sed spiritualiter spirituales homines, spiritualiter pro
Christo morientes. Unde potest legi de cruce corporali.
Chrysostomus: sic ergo cum dixit, Petre, vade post me, intelligatis quod soli Petro dixerit: cum vero dixit, qui
vult venire etc., omnes homines vult venire ad se.
Et dicit vult, quia magis trahitur qui voluntarie trahitur, quam qui violenter; Ps. LIII, V. 8: voluntarie sacrificabo
tibi. Ideo tria dicit: quod abneget, quod tollat crucem, quod sequatur me.
Chrysostomus dicit quod loquitur per similitudinem. Si haberes filium, et videres eum male tractari, si non
curares, tu abnegares; sic si vis passionem Domini sequi, oportet quod abneges te, et pro nihilo te reputes; Ps.
XXXVII, 15: et factus sum sicut homo non audiens, et non habens in ore suo redargutiones. Et Prov. XXIII, 35:
verberaverunt me, et non dolui; traxerunt me, et non sensi. Et tollat crucem suam, et sequatur me: quod paratus
sit pati crucem, sive mori morte acerbissima et turpissima; sap.
Cap. II, 20: morte turpissima condemnemus eum. Unde homo debet esse paratus pati quamcumque mortem
propter Deum. Pati propter sua scelera est turpe: sed propter Deum, non. Unde I Petr. IV, 15: nemo patiatur ut
homicida, aut fur, aut maledicus, aut alienorum appetitor. Si autem ut Christianus, non erubescat: glorificet
autem Deum in isto nomine.
Secundum Gregorium intelligitur de mortificatione spirituali. Est enim abnegatio sui ipsius tripliciter. Primo
quando abnegat statum peccati praecedentis; Rom. VI, 11: existimate vos mortuos peccato. Item si non est in
peccato, et transferret se ad statum perfectum; ad Phil. III, 12: si quo modo occurram ad resurrectionem quae est
ex mortuis, non quod iam acceperim, aut iam perfectus sim: sequor autem si quo modo comprehendam, in quo et
comprehensus sum a Christo Jesu. Item qui proprium affectum abnegat; ad Gal. II, 19: ego autem per legem legi
mortuus sum ut Deo vivam: Christo confixus sum cruci. Et II ad Cor. V, 14: si unus mortuus est, et omnes
mortui sunt.
Tollat crucem. Crux a cruciatu dicitur. Spiritualiter cruciatur, cuius mens cruciatur propter proximi
compassionem, ut apostolus Rom. XII, 15: flere cum flentibus. Cruciatur similiter quis per poenitentiam; ad gal.
Cap. V, 24: qui Christi sunt, carnem suam crucifixerunt cum vitiis et concupiscentiis. Et sequatur me. Multi
compatiuntur, sed Deum non sequuntur. Qui compatitur, et in peccato est, non sequitur, quia venit Christus
peccata destruere. Item si affligis te propter vanam gloriam, Deum non sequeris; supra VI, 16: cum ieiunatis,
nolite fieri sicut hypocritae tristes: exterminant enim facies suas, ut appareant hominibus ieiunantes etc..
Qui enim voluerit animam suam salvam facere perdet eam. Hic redditur ratio suae admonitionis, et est ratio a
magnitudine retributionis. Et hoc dupliciter potest legi. Est enim duplex salus; salus scilicet animae, et haec est
iustorum; salus corporis, et haec omnium, etiam iumentorum; ps.
XXXV, 7: homines et iumenta salvabis, Domine.
Unde dicamus qui voluerit animam suam salvam facere, vitam corporalem non abnegando non tollerando
crucem, perdet eam. Supra dixit qui vult, hic qui voluerit. Unde sicut illud dupliciter interpretari poterat, similiter
istud. Qui voluerit animam suam, quae est principium vitae corporalis salvam facere, scilicet quod non occidatur,
vel quod non compatiatur, perdet eam. Ps. Lxxii, 27: perdes omnes qui fornicantur abs te. Qui autem perdiderit,
vel tradendo in mortem, vel abnegando delectationes, propter me, inveniet eam; Eccli. LI, 35: modicum laboravi,
et inveni multam requiem.
160

