Sequitur effectus et exivit ab eo Daemonium, et curatus est puer ex illa hora, quia ipse dixit, et facta sunt, Ps.
Cxlviii, 5.
Tunc accesserunt discipuli ad Jesum secreto etc.. Supra Dominus curavit lunaticum, hic satisfacit quaestioni
discipulorum. Et primo ponitur quaestio; secundo responsio, ibi dixit illis Jesus etc..
Ad hoc autem quod petitionem intelligatis, scire debetis quod supra X, 8 Dominus dederat potestatem eis
eiiciendi Daemonia, unde dubitabant ne gratiam datam propter culpam amisissent: ideo accesserunt ad Jesum
etc..
Sed quare secreto? non propter verecundiam, sed quia magnum audire debebant, et secreta omnibus dici non
debebant; supra XIII, 11: vobis datum est nosse mysteria regni caelorum, illis autem non est datum.
Dixit eis Jesus. Hic respondet.
Et primo satisfacit; secundo proponit generale documentum, ibi hoc autem genus non eiicitur nisi per orationem
et ieiunium.
Circa primum primo quaestioni respondet, et secundo responsionem manifestat, ibi amen quippe dico vobis etc..
Quaesierant quare non potuimus eiicere illum? Dominus respondet: propter incredulitatem vestram. Ubi
considerandum est quod antequam spiritum sanctum recepissent in tanta plenitudine, qua repleti sunt omnes
spiritu sancto, Act. II, 4 aliqua infirma patiebantur; unde Dominus eos redarguit Lc. Ult., 25: o stulti et tardi
corde ad credendum. Nec mirum, quia dum Dominus fuit in monte, illi qui praecipui fuerant in fide, scilicet
Petrus, Iacobus et ioannes, absentes erant: debilitas enim fidei est causa non faciendi miracula, quia miraculorum
operatio est ab omnipotentia, quia fides innititur omnipotentiae; unde ubi est infirmitas fidei, est defectus
miraculorum. Unde habetur supra XIII, 58 quod in patria sua non fecit Christus nisi pauca miracula propter
eorum incredulitatem. Aliquando fiunt miracula propter exigentiam petentis, ut Sup. XV, V. 22 ss. Habetur de
muliere chananaea, aliquando ad manifestandum sanctitatem alicuius sancti: et hoc habetur IV Reg. XIII, 20 s.,
ubi dicitur quod cum latrunculi syriae venissent in terram Israel, eiecerunt corpus mortuum iuxta eliseum, et
revixit, non quia meruisset mortuus, sed ad manifestationem sanctitatis elisei.
Amen quippe dico vobis, si habueritis fidem sicut granum synapis etc.. Hic manifestat suam responsionem.
Et ponitur quaedam conditionalis, cuius antecedens est si habueritis fidem etc., consequens est dicetis monti
huic: transi et transibit.
Aliqui dicunt quod fides comparata grano synapis sit parva fides; quasi dicat: si habueritis aliquam fidem, dicetis
etc.. Sed hoc improbat Hieronymus, quia dicit apostolus: si habuero omnem fidem, ita ut montes transferam.
Unde perfecta fides requiritur ad translationem montium.
Per hoc quod dicit sicut granum synapis, triplex perfectio designatur fidei.
Invenimus enim in grano fervorem, foecunditatem, parvitatem.
Granum antequam conteratur, nullum fervorem habere videtur; cum conteritur, fervere incipit: sic homo fidelis,
antequam probetur, despectibilis videtur quando vero atteritur, tunc apparet eius sanctitas. I Petr. I, V. 7:
modicum nunc si contristari oportet, ut probatio fidei vestrae multo pretiosior sit auro, quod per ignem probatur.
Item invenimus in grano foecunditatem supra XIII, quod quamvis sit parvum, crescit in segetem magnam, ita
quod volucres caeli habitant ibi. Ad Hebr. II, ubi narrantur opera fidei, et sequitur: sancti per fidem vicerunt
regna etc..
Item invenimus parvitatem, et potest per hoc designari humilitas fidei. Tunc enim agnoscitur quis humilis in fide,
quando acquiescit sermonibus Dei; I ad Tim. VI, 3: si quis non acquiescit sermonibus Dei, superbus est. Sic, e
contrario, qui acquiescit sermonibus, humilis est.
Vult ergo dicere si habueritis fidem, et si fidem ferventem, indeficientem, in operibus foecundam, si parvam et
humilem, dicetis monti huic: transi, et transibit.
Hic est quaestio, quam movent infideles. Non invenitur quod apostoli unquam hoc fecerint.
Respondet chrysostomus: et si non invenitur de apostolis, invenitur tamen de apostolicis viris. Legitur enim in
libro dialogorum beati Gregorii quod cum quidam vellet construere ecclesiam, non habens locum ad
aedificandum, praecepit monti quod cederet ei, et cessit. Vel forte fecerunt, sed non est scriptum. Vel potest dici
quod si non fecerunt, non fuit propter impossibilitatem, sed quia locus non se obtulit. Unde facta sunt miracula
ad necessitatem aliquando, aliquando ad utilitatem: et quia non fuit necesse, ideo non fecerunt.
Vel ponitur mons pro diabolo. Transi hinc, idest ab hoc corpore, et transibit. Vel, secundum Augustinum
intelligitur de spiritu superbiae.
Et nihil impossibile erit vobis.
Et quid est? eruntne omnipotentes? non, quia ille solum omnipotens vere est, qui ex propria virtute omnia potest;
ipsi autem non ex propria virtute, sed sicut aliter praecepit rex, et servus, quia rex proprio nomine, servus nomine
regis.
Hoc autem genus Daemoniorum (ly hoc non demonstrat solum genus lunatici, sed omne genus Daemoniorum)
non eiicitur nisi per orationem et ieiunium. Chrysostomus dicit, quod quanto anima est magis elevata, tanto
Daemonibus est magis terribilis; ipse enim Christus Daemonibus est terribilis: unde qui Christo coniuncti sunt,
sunt terribiles ei. Elevatio autem mentis impeditur per gravitatem carnis, impeditur per crapulam et ebrietatem;
unde in Lc. XXI, 34: videte ne gravetur cor vestrum in crapula et ebrietate etc.. Unde non potest habere mentem
167

