noster magister, ut daret nobis exemplum patiendi mortem. Unde passus est mortem ut per mortem liberaret nos,
ut habetur ad hebr.
Cap. II, 14 s.. Sed multi sunt qui bene volunt pati mortem, sed mortem abiectam refugiunt; ideo Dominus dedit
exemplum ne quodlibet genus mortis refugerent.
Item competebat redemptioni, quia ad satisfactionem pro peccato primi hominis: sed primus homo peccavit in
ligno; ideo Dominus in ligno pati voluit; Sap. XIV, 7: benedictum lignum, per quod fit iustitia. Item Christus
exaltandus erat per passionem, ideo exaltari voluit per passionem in cruce. Item volebat corda nostra trahere ad
se; Io. XII, 32: si exaltatus fuero a terra, omnia traham ad meipsum. Item ut corda nostra elevarentur.
Diviserunt sibi vestimenta sua.
Hic ponuntur quae facta sunt in contumeliam crucifixi. Et primo ponitur divisio vestimenti; secundo superpositio
tituli; tertio associatio.
Circa primum primo ponit factum; secundo prophetiam.
Dicit ergo diviserunt. Chrysostomus dicit quod hoc factum fuit in magnum vituperium. Consuetudo enim erat
quod condemnatus non denudabatur nisi vilissimus homo: ideo ut magnam contumeliam inferrent ei,
denudaverunt ipsum, ut instruamur quod nos ab omni effectu actuum carnalium debemus nos denudare.
Quomodo hoc factum sit, Matthaeus transit, sed ioannes narrat XIX, 23 s. Quod quilibet miles accepit partem
suam de alia veste; sed super tunica inconsutili miserunt sortem.
Tunc ponitur prophetia ut adimpleretur quod dictum est per prophetam. Ly ut non ponitur causative, sed
consecutive, quia Christo patiente accidit impleri istud quod dictum erat et sedentes servabant eum etc., ut
scilicet non sepeliretur; Ps. XXI, 18: ipsi vero consideraverunt et inspexerunt me.
Tunc sequitur titulus et imposuerunt super caput eius causam ipsius scriptam etc.. Et attendendum quod illud
quod ad ignominiam fecerunt ex ordinatione, cessit ad honorem eius. Unde imposuerunt causam ipsius, idest
causam pro qua patiebatur; apoc. XIX, 16 habetur scriptum: rex regum et Dominus dominantium. Quod ergo
dicit rex Iudaeorum, hoc pertinet ad honorem, quia futurus erat rex super omnes gentes; Ps. II, 6: ego autem
constitutus sum rex ab eo super sion montem sanctum eius.
Tunc ponitur societas tunc crucifixi sunt cum eo duo latrones. Haec fuit societas, quia in medio duorum latronum
ut malefactor; unde Is. LIII, 12: et cum iniquis deputatus est. Sed unus a dextris, alter a sinistris.
Crucem accepit ut iudex: sicut enim in iudicio quidam a dextris, quidam a sinistris, sic hic. Unde per hoc
signatur iudex vivorum et mortuorum; ad Phil. II, 9: propter quod exaltavit illum Deus, et dedit illi nomen quod
est super omne nomen, ut in nomine Jesu omne genu flectatur, caelestium, terrestrium et infernorum; iob
XXXVI, 17: causa tua quasi impii iudicata est, causam iudiciumque recipies. Item per hoc quod unus a dextris,
alius a sinistris, signatur quod pro omnibus Christus passus est; sed tamen aliqui credunt, aliqui non; I ad Cor. I,
23: nos autem praedicamus Christum crucifixum, Iudaeis quidem scandalum, gentibus autem stultitiam.
Vel potest dici quod quidam crucem patiuntur propter Deum, et hi a dextris; quidam autem non propter Deum,
sed propter mundum, et hi a sinistris.
Tunc agitur de illusione crucifixi praetereuntes autem blasphemabant eum; et primo agitur de ea quae a populo;
secundo de ea, quae a principibus; tertio de illa, quae a latronibus.
Circa primum primo describit blasphemos; secundo blasphemias.
Primo ergo describit quia praetereuntes, idest praeter viam euntes: de talibus dicitur Is. XXX, 11: declinate a me
semitam, cesset a facie nostra sanctus Israel. Item describuntur, quia movebant capita: et hoc faciebant ad
delusionem. Per caput significatur ratio, per pedes affectus; unde primo moverunt affectus ad malum, post
movent capita, quia infatuantur in peccatis.
In tribus irrident eum. Primo in verbis; secundo de operibus quae fecit; tertio de dignitate quam sibi appropriavit.
De primo dicit vah qui destruis templum Dei etc.. Vah est interiectio derisionis. Iam enim erat divulgatum, et
non volebant credere; unde de his dicit Ier. VIII, 5: apprehenderunt mendacium, et noluerunt reverti. Quasi
dicerent: si vis reaedificare templum, reaedifica te; sed non poterat reaedificare nisi primo solveretur; ideo primo
voluit quod solveretur, quia de templo corporis sui hoc dixerat.
Deinde ex opere salva teipsum; quasi dicerent: salvasti alios, salva te. Sed non vere alios, nec poteris te salvare.
Item ex dignitate, quia si filius Dei es, descende nunc de cruce. Haec conditionalis non est bona, immo potius, si
filius Dei est, debet esse obediens patri. Ipse enim factus est obediens usque ad mortem, Phil. II, 8. Item potius
deberent dicere: si filius Dei es, ascende, et non descende; Io. III, 13: nemo ascendit in caelum, nisi qui descendit
de caelo, filius hominis qui est in caelo. Utuntur eodem verbo, quo diabolus usus est tentans eum supra IV, 6: si
filius Dei es, mitte te Deorsum.
Non est enim filii Dei descendere: unde persuasione diaboli loquebantur, volentes impedire passionem eius.
Tunc sequitur de illusione principum similiter et principes sacerdotum illudentes etc.. Unde non solum populus,
sed principes illudebant ei. Aliquis non facit vim si a minimis condemnatur, sed derisionem maiorum tolerare
non potest. Naturaliter enim homo appetit honorari, honor autem fit in testimonium virtutis; unde delusio fit
propter opprobrium. Et describuntur isti ex auctoritate, quia principes. Item ex doctrina, quia Scribae.
Item ex vita, quia Pharisaei, qui praeeminebant in vita; Ier. V, 5: ibo ad optimates, et loquar eis: ipsi enim
cognoverunt viam Domini, et iudicium Dei sui. Et ecce magis hi simul confregerunt iugum, ruperunt vincula.
280

