occidat unusquisque fratrem suum, et amicum. Et illud reputatum est ad laudem Levitarum, ut habetur Deut.
XXXIII, 8, ubi dicitur, levi quoque ait: perfectio tua et doctrina a viro sancto tuo. Et sequitur, qui dixit patri suo,
et matri suae, nescio vos; et fratribus suis, ignoro vos: et nescierunt filios suos.
Sed hic est quaestio, quia hic enumerat sex personas; in Luca XII, 53 vero non enumerantur nisi tres.
Et dicendum quod idem est utrobique, quia eadem est mater, et socrus uxoris eius.
Item ponit quae ad familiaritatem pertinent, ubi dicit et inimici hominis domestici etc.. Et habetur Ier. XX, 10: et
audivi contumelias multorum, et terrorem in circuitu: persequimini, et persequemur eum: ab omnibus viris qui
erant pacifici mei. Et videte quia totum istud habetur michaeae VII, 6: filius contumeliam facit patri, et filia
consurgit adversus matrem suam, nurus contra socrum suam, et inimici hominis domestici eius.
Qui amat patrem aut matrem plusquam me, non est me dignus. Hic ostendit quomodo in ista divisione se debeant
habere.
Si vis recipere gladium Domini, oportet quod dividaris ab istis quos dixit. Sed diceret aliquis: nolo dividi a patre,
et huiusmodi; ideo dicit qui amat patrem aut matrem plusquam me, non est me dignus. Hortatur Dominus ut
omni amori carnali praeponatur.
Et primo ponit exhortationem; secundo utilitatem inde sequentem, ibi qui recipit vos, me recipit.
Et ponit tres gradus. Naturale enim est quod homo diligat patrem, sed magis naturale quod pater filium diligat:
item plus naturale quod diligat seipsum.
Quare ergo pater plus diligit filium, quam e converso? assignant quidam rationem, quia pater habet plus scire de
filio, si sit filius, quam filius de patre. Item quanto aliquis diutius adhaeret alicui, tanto magis radicatur in amore
eius. Item alia ratio, quia unusquisque magis diligit se quam alium. Sed filius est quaedam pars separata ab eo,
pater autem non est pars filii; ideo etc.. Item naturale est quod unumquodque diligat facturam suam. Sed
diversitas est secundum aliquos, quia quoad aliquid filius magis diligit patrem: naturaliter enim fit descensus a
patre in filium, tamen naturaliter filius subditus est patri; ideo pater naturaliter diligit filium, etiam pater
spiritualis, ut habetur I Cor. IV, V. 14: non ut confundam vos, hoc scribo, sed ut filios carissimos moneo. Sed
filii naturaliter subiecti sunt patri; ideo naturaliter honorant patrem, et magis irascuntur de iniuria patri illata
quam sibi, et magis appetunt gloriam patri quam sibi; Prov. XVII, 6: gloria filiorum patres eorum.
Unde qui amat patrem aut matrem plusquam me, non est me dignus, quia ipse est Deus. Deus autem prae cunctis
est diligendus; iob XXXII, 21: non accipiam personam viri, et Deum homini non aequabo. Deus enim ipsa
bonitas est; ideo magis amandus. Non est ergo me dignus qui amat patrem aut matrem plusquam me.
Et qui amat filium aut filiam etc..
Quare diligit filius patrem? dicendum, quod quicquid habet filius, habet a patre: habet enim a patre nutrimentum
et doctrinam. Et hoc non potest filius dare patri; sed quae filius recipit a patre, abundantius recipit a Deo. Ipse
enim docet nos, ut habetur iob XXXV, 11: qui docet nos super iumenta terrae, et super volucres caeli erudit nos
etc..
Item pascit nos, ut dicitur in Gen. De Iacob.
Item conservat nos in perpetuitatem. Et hoc magis habet a Deo homo quam filius a patre.
Ideo semper magis est diligendus Deus. Scio quod redemptor meus vivit, et in novissimo die de terra surrecturus
sum, et rursum circumdabor pelle mea, et in carne mea videbo Deum meum, iob XIX, 25.
|#3 Lectio 3
Et qui non accipit crucem suam.
Ita dictum est quod qui amat patrem etc. Immo dico plus: qui amat seipsum plusquam me, non est me dignus.
Quia nihil potest replere totum affectum nisi Deus. Et ideo Deut. VI, 5: diliges Dominum Deum tuum ex toto
corde tuo, et ex tota anima tua, ex tota fortitudine tua.
Unde dicit qui non accipit crucem suam et sequitur me, non est me dignus. Intelligit, quod qui non est paratus
etiam mortem pati propter veritatem, et illam maxime mortem, scilicet mortem crucis non est me dignus: immo
etiam debet gloriari de cruce, sicut habetur ad Gal. Ult., 14: mihi autem absit gloriari nisi in cruce Domini.
Et in hoc praenuntiat mortem suam, et modum mortis; I Pet. II, 21: Christus passus est pro nobis, vobis
relinquentes exemplum, ut sequamini vestigia eius.
Item aliter exponitur. Quia ille crucem accipit, qui carnem affligit, ut habetur ad Gal. V, 24: qui Christi sunt,
carnem suam crucifixerunt cum vitiis et concupiscentiis suis etc.. Item crux fertur in corde, quando contristatur
pro peccato, ut dicebat apostolus, II Cor. XI, 29: quis scandalizatur, et ego non uror? item non sufficit istud, nisi
sequatur Dominum.
Unde et sequitur me. Si ieiunas, si compateris proximo, non propter me, non es me dignus. Magnum est enim
sequi Dominum, ut habetur Eccli. XXIII, 38: gloria magna est sequi Dominum.
Sed possent dicere, quid inde habebimus? ideo ostendit poenam inobedientium; unde dicit qui invenit animam
suam, perdet eam. Anima sumitur pro vita. Aliquis quando est in periculo amittendi denarios, consuevit dicere:
amisi denarios; et si liberetur a periculo, dicit se invenisse denarios.
Similiter si aliquis est in periculo corporis, et aliqua occasione liberatur, dicit invenisse vitam suam. Qui ergo
invenit vitam suam, et in periculo fuerit propter me, et neget me, ut inveniat vitam, non est me dignus. Et qui
98

