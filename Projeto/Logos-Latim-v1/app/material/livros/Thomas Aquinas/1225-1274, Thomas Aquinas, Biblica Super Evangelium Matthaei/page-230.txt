Sed videtur obiici quod dicit, quod sol obscurabitur, quia dicitur Is. XXX, V. 26: et erit lux lunae sicut lux solis,
et lux solis septempliciter.
Unde ad hoc videndum debetis distinguere tria tempora: tempus ante adventum, tempus in adventu, et post
adventum. Ante adventum Christi huiusmodi observationes fient, de quibus hic dicitur, et ioel II, 31: sol
convertetur in tenebras, et luna in sanguinem, antequam veniat dies Domini magnus et horribilis.
In Christi adventu non mutabantur secundum substantiam, sed secundum comparationem, quia tanta erit claritas
Christi et sanctorum, quod nec apparebit claritas eorum; Is. XXIV, 23: erubescet luna et confundetur sol. Sed
post diem iudicii augebitur claritas lunae et stellarum. Et tunc erit verum quod dicitur Is. XXX, 26, scilicet quod
solis lumen erit septempliciter sicut lumen septem dierum.
Sed videtur falsum quod dicitur, quod stellae cadent de caelo, quia una stella maior est tota terra.
Rabanus solvit per litteram marci XIII, 25, quod stellae erunt decidentes in lumine, idest in lumine minoratae.
Sed unde ista minoratio poterit esse? ex duobus est quod lumen alicuius luminaris minoratur: vel in seipso, vel
propter interpositum aliquod, ut si nubes interponatur, ut cum eclipsatur luna, minuitur lumen eius; unde dicit
Origenes quod dupliciter potest intelligi. Primo quod hoc interpositum erit ignis, qui ante Christum praecedet, et
consumet omnia usque ad medium spatium aeris, quantum scilicet elevatae sunt aquae diluvii, quem ignem
sequetur multus fumus, ita quod tenebrabuntur luminaria caeli.
Vel potest dici quod quidam tenebant, ista corpora esse corruptibilia; et sicut elementaria immutabuntur, ita et
ista. De istis tribus habetur una auctoritas Apoc. VI, 12: sol factus est niger tamquam saccus cilicinus, et luna
tota facta est sicut sanguis, et stellae de caelo ceciderunt.
Stellae cadent de caelo. Stellae de caelo videntur cadere quando suo lumine privantur.
Sic ergo erit immutatio in corporibus caelestibus.
Item in Angelis; unde dicit et virtutes caelorum movebuntur, idest virtutes quae Deo ministrant. Et dicit
Augustinus quod omnia corpora administrantur per spiritum vitae; unde dicuntur moveri in effectu, quia in
adventu Domini cessabit motus caeli. Unde illae dicuntur moveri, quando illa quae ad suum officium pertinent,
in alium statum mutantur.
Vel Angeli movebuntur non commotione timoris sed admirationis, quia admirabuntur virtutem Christi. Vel
commovebuntur commotione gaudii super glorificatione sanctorum.
De hoc potest accipi quod dicitur iob XXVI, 11, quod columnae caeli contremiscunt et pavent ad motum eius.
Et tunc apparebit signum filii hominis in caelo. Hic ponitur signum filii hominis super Angelos existentis. Filii
signum, idest signum victoriae Christi; quia quando totus mundus innovabitur, signabitur quod obtinuit
victoriam omnium per passionem suam, quod modo non apparet. Vel apparebit signum crucis, ad ostendendum
quod tota ista gloria est per passionem eius. Item significabitur quod omnem iudiciariam potestatem acquisivit
per passionem suam. Iob XXXVI, V. 29: si voluerit nubes extendere quasi tentorium suum etc.. Et sequitur: per
haec enim iudicat populus. Item apparebit ad confundendum malos qui Christum noluerunt sequi.
Item signum crucis erit clarius quam sol.
Sed quis erit effectus? tunc plangent omnes tribus terrae, videntes tantam Christi potestatem quam despexerunt,
et tantam sapientiam, cui non obedierunt, et tantam claritatem sanctorum; unde dicent illud quod dicitur Sap. V,
3: hi sunt quos habuimus aliquando in derisum et in similitudinem improperii. Nos insensati vitam illorum
aestimabamus insaniam et finem illorum sine honore. Ecce nunc quomodo computati sunt inter filios Dei, et
inter sanctos sors illorum est. Item tribus caeli, idest illi qui portaverunt imaginem caeli; Is. XL, 18: cui similem
fecistis Deum, aut quam imaginem ponetis ei? imputabunt sibiipsis quod talia sustinent; Apoc. I, 7: videbit eum
omnis oculus, et qui eum pupugerunt, et plangent se super eum omnes fines terrae. Et Zach. XII, 10: aspicient ad
me quem confixerunt, et plangent eum planctu quasi super unigenitum, et dolebunt super eum ut doleri solet in
morte primogeniti.
Haec est litteralis expositio.
Sed si referatur ad secundum adventum, tunc tantum exponitur mystice. Origenes: per solem diabolus signatur,
per lunam Antichristus. De his dicitur iob XXXI, V. 27: si vidi solem cum fulgeret, et lunam incedentem clare, et
laetatum est in abscondito cor meum. Vidi, idest approbavi solem, idest ea quae videntur habere claritatem et
sanctitatem, et qui virtutem, tunc apparebunt; I ad Cor. IV, 5: illuminabit abscondita tenebrarum, et manifestabit
consilia cordium. Unde tota doctrina, tota claritas tunc apparebit, quia imago Christi apparebit in omnibus. Vel
per solem ecclesia signatur; unde ecclesia propter tribulationes videbitur non lucere.
Et quare dicit post tribulationem? respondet Origenes: et post, et simul.
Item stellae, idest illi qui post videbantur splendere. Virtutes caeli, idest sancti, movebuntur.
Et videbunt filium hominis venientem in nubibus caeli etc.. Supra Dominus praenuntiaverat quae futura erant
ante secundum adventum; hic autem praenuntiat ipsum adventum: et circa hoc tria facit.
Primo ponit suum adventum; secundo certitudinem adventus; tertio incertitudinem horae, vel diei.
Secunda ibi ab arbore fici discite parabolam; tertia ibi de die autem illa et hora nemo scit.
Circa primum duo facit.
Primo ponit adventum, sive apparitionem filii hominis; secundo congregationem sanctorum ad ipsum, ibi et
mittet Angelos etc..
230

