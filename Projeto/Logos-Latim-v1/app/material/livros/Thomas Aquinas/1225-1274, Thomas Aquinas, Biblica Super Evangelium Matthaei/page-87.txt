miserere mei. Et quibus misertus est, quia vexati, a Daemonibus, item iacentes, scilicet prostrati ab
infirmitatibus. Vel vexati erroribus, iacentes peccatis, sicut oves non habentes pastorem. Unde Prov. XI, 14: ubi
non est gubernator, populus corruet etc.. Et ez. XXXIV, 5: dispersae sunt oves meae, eo quod non esset eis
pastor; et in eodem: vae pastoribus Israel qui pascebant semetipsos.
Ut Zac. XI, 17: o pastor et idolum derelinquens gregem.
Tunc dicit discipulis suis. Hic inducit aliquos ad miserendum, et primo assignat causam; secundo inducit ad
effectum, ibi rogate ergo Dominum messis ut mittat operarios in messem suam.
Et ponit duas causas.
Primo multitudinem tendentium ad bonum; secundo paucitatem doctorum, ibi operarii autem pauci.
Multi convenerant; ideo dicit messis quidem multa. Messis non dicitur quando frumentum florescit, vel cum est
in spica, sed tunc quando iam dispositum est ut colligatur; sic homines iam dispositi erant ad credendum per
effectum praedicatorum: simile habetur Io. IV, 35: levate oculos vestros, et videte regiones, quoniam albae sunt
iam ad messem.
Et operarii pauci, scilicet boni; unde apostolus, I Cor. III, 9: Dei enim adiutores sumus. Impendentes ergo quod
vestrum est.
Et quid? rogate Dominum messis ut mittat operarios in messem suam. Quando habemus defectum, debemus
recurrere ad Deum, cum officium praedicationis non nisi precibus impetretur: qui enim mittit operarios, est
Dominus, unde dicitur; ego misi vos. Et rogat ut rogetur, ut nobis accumulet meritum, dum pro salute aliorum
oramus. Item talem ordinem posuit, ut sanctitas aliorum aliis prosit, ut I Petr. IV, 10: unusquisque ut accepit
gratiam in alterutrum illam administrantes, sicut boni dispensatores multiformis gratiae Dei etc.. Unde vult ut
quicquid gratiae et sanctitatis receperunt, aliis impendant, et ipse rogatus exaudit. Rogat enim ut ipse rogetur ut
eos mittat; Rom. X, 15: quomodo praedicabunt nisi mittantur? acquiritur enim auctoritas; item gratia, unde:
caritas Christi urget nos.
Item, rogate Dominum messis ut mittat operarios, non quaestuarios qui corrumpunt malo exemplo, in messem
suam, scilicet in messem Dei. Quaestuarii enim non mittuntur in messem Dei, sed in messem suam, quia non
quaerunt gloriam Dei, sed commodum suum.
|+10 Capitulus 10
|#1 Lectio 1
Supra proposuerat doctrinam suam, hic ministros instituit. Et describuntur numero, potestate et nominum
positione.
Numero, unde dicit convocatis duodecim.
Et quare dicit duodecim? ut ostenderetur conformitas novi et veteris testamenti, quia in veteri duodecim
patriarchae: et isti similiter duodecim. Secunda ratio, ut ostenderetur virtus et effectus futurus per eos: iste enim
numerus ex partibus quatuor et tribus in se ductis componitur, ut quater ter, vel ter quater.
Per trinarium trinitas designatur: per quaternarium mundus. Ideo signatur quod in totum mundum debebat eorum
praedicatio extendi; unde Dominus Mc. Ult., 15: euntes in mundum universum praedicate evangelium omni
creaturae etc.. Item ad signandum perfectionem, quia duodenarius consistit ex duplicitate senarii: senarius enim
perfectus est numerus, quia ex omnibus partibus aliquotis: consurgit enim per unum, duo et tria, et istae partes
simul iunctae sunt sex. Unde tot vocavit ad signandum perfectionem. Supra, V, 48: estote perfecti, sicut et pater
vester perfectus est.
Sequitur de potestate eorum: quia dedit eis potestatem etc., scilicet ut ipsi faciant, vel facere possint, sicut ipse
fecit. Et non solum quae fecit, sed maiora, Io. XIV, 12.
Non est enim scriptum quod ad umbram Christi curarentur infirmi, sicut scriptum est quod ad umbram Petri
multi curabantur; Act. V, 15. Immundorum spirituum ut eiicerent eos. Unde noluit quod ipsi eiicerent, sicut ipse;
sed ipse vero proprio, ipsi vero in nomine Christi: unde Mc. Ult., 17: in nomine meo Daemonia eiicient etc.. Et
non solum ut Daemonia eiicerent, sed ut omnem languorem curarent, ut habetur Mc. Ult., 18: super aegros
manus imponent, et bene habebunt.
Sed si quaeras, quare modo praedicatoribus non datur ista potestas, respondet Augustinus, quia in promptu est
maximum miraculum, scilicet quod totus mundus conversus est. Aut ergo facta sunt miracula, et sic habeo
propositum; si non, hoc est maximum: quia per duodecim vilissimos homines piscatores totus mundus conversus
est.
Sequitur nominum positio. Et quare? ne si veniret aliquis pseudopropheta, qui diceret se esse apostolum,
crederetur ei; et propter hoc reprobata est epistola fundamenti, scilicet Manichaei.
Et notandum quod iste semper binos combinat.
Et quare? quia numerus binarius est numerus caritatis. Item ubicumque ponit aliquem qui duobus nominibus
vocatur, ponit aliquid per quod notetur differentia.
Item sciendum quod non servat ordinem dignitatis; tamen Petrus semper ponitur primus, qui etiam dicitur simon,
idest obediens; unde dicitur Prov. XXI, 28: vir obediens loquetur victoriam. Petrus a petra dicitur propter eius
87

