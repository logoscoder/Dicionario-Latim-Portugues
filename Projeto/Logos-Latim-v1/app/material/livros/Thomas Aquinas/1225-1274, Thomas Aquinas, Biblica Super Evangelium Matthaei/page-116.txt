Sed quid est quod non remittitur neque in hoc saeculo, neque in futuro? numquid aliqua peccata remittentur in
futuro? Augustinus dicit quod non. Ergo non dicitur quod aliqua in praesenti et alia in futuro remittantur; sed
ideo quod sic hic remittitur peccatum, ut valeat in futuro.
Vel aliter. Quia quaedam peccata, scilicet mortalia, in praesenti remittuntur, sed alia, scilicet venialia, in futuro;
sicut si aliquis moritur in aliquo veniali, constat quod remittatur.
Unde aliqua misericordia erit in futuro, quia tunc adhuc erit viator.
Chrysostomus valde plane exponit, et dicit, quod hic loquitur de duplici blasphemia: contra filium hominis, et
spiritum sanctum. Isti blasphemabant filium hominis, quia dicebant quod potator erat vini. Item alia eorum
blasphemia erat contra spiritum sanctum, quia dicebant quod in spiritu daemoniaco eiiciebat Daemones. De
prima habebant excusationem, quia non sciebant; sed de hoc quod contra spiritum sanctum dicebant, non
habebant excusationem, quia sciebant per Scripturas, et ideo non remittetur.
Sed quid est quod dicit neque in hoc saeculo, neque in futuro? dicitur hoc quia aliquod peccatum punitur in hoc
saeculo, aliquod in alio, aliquod hic et ibi.
Quoddam in hoc saeculo tantum, ut patet in poenitentibus. Quoddam in futuro tantum, ut illi de quibus dicitur
iob XXI, 13: ducunt in bonis dies suos, et in puncto ad inferna descendunt. Quod vero hic et in futuro, est
peccatum in spiritum sanctum: unde non remittetur neque in hoc saeculo, neque in futuro, non quia fiat remissio
in futuro, sed quia poena erit in futuro. Unde sensus est quod non remittetur, quin poenam patiatur in hoc
saeculo, et in futuro. Sic loquuntur sancti de peccato isto.
Notandum autem quod magister in sententiis, dist. XLIII, Lib. 2, ponit distinctionem, et assignat sex species
peccati in spiritum sanctum: desperationem, praesumptionem, impoenitentiam, obstinationem, impugnationem
veritatis agnitae, et invidiam fraternae gratiae. Unde dicuntur in spiritum sanctum peccare, qui contra appropriata
spiritui sancto peccant. Patri appropriatur potentia, filio sapientia, spiritui sancto bonitas.
Ille ergo in patrem dicitur peccare, qui ex infirmitate peccat: ille in filium qui ex ignorantia: ille in spiritum
sanctum qui ex malitia.
Sed sciendum, quod peccare ex malitia est quando quis voluntarie peccat, quod est ex certa malitia, et hoc
dupliciter: vel quia habet inclinationem ad peccatum, vel quia non habet. Quando enim aliquis homo peccata
committit multa, ex hoc relinquitur in eo habitus peccandi, et sic peccat ex electione.
Item aliquis peccat, quia removetur id per quod retrahebatur a peccato. Retrahitur autem a peccato per spem vitae
aeternae: unde qui non sperat in vitam aeternam, peccat ex certa malitia. Ad Ephes. IV, V. 19: qui desperantes
semetipsos tradiderunt impudicitiae. Unde qui peccat ex inclinatione, peccat in spiritum sanctum, scilicet ex hoc
quod recedit ab eo quod retrahit a peccato.
Hoc autem fit sex modis. In Deo enim sunt misericordia et iustitia. Ex contemptu misericordiae fit desperatio; ex
contemptu iustitiae praesumptio. Item ex parte aversionis, quia convertit se ad bonum fragile, sic fit obstinatio.
Item ex parte aversionis, quia non proponit ad Deum reverti, fit impoenitentia.
Item ex parte remedii, scilicet spei et caritatis, fit impugnatio veritatis agnitae, et invidentia fraternae dilectionis.
Haec sunt peccata in spiritum sanctum.
Si ergo sit impoenitentia actualis, sic non remittitur; non quia non remittatur omnino, sed quia non facile
remittitur, quia non habet aliquam rationem remittendi, sed ex sola gratia Dei, ut si aliquis habeat febrem, utpote
tertianam, habet unde sanari potest; sed si habet emitriteum, non habet unde sanari possit de se, quia non sanatur
nisi ex divino adiutorio.
Sequitur aut facite arborem bonam, et fructum eius bonum, aut facite arborem malam, et fructum eius malum.
Supra Dominus confutavit Pharisaeorum ritum, prout erant contra ipsius opera loquentes, ostendens gravitatem
peccati, nunc contra ipsos dicentes pravam eius esse doctrinam.
Et primo ponit similitudinem; secundo adaptat; tertio rationem assignat.
Secunda ibi progenies viperarum etc.; tertia ibi ex abundantia cordis os loquitur.
Circa primum duo facit.
Primo ponit similitudinem; secundo inducit probationem, ibi siquidem ex fructu arbor cognoscitur.
Dicit ergo aut facite arborem bonam et fructum eius bonum etc.. Istud dupliciter exponitur. Una expositio
secundum chrysostomum et Hieronymum; alia secundum Augustinum.
Secundum ioannem chrysostomum sic exponitur.
Vult ostendere vituperationem eorum esse irrationabilem; unde comparat actus ad vitam, sicut fructus ad
arborem.
Si aliquis videt fructum bonum, iudicat arborem esse bonam; similiter, e converso, si malum. Isti videbant actus
Christi, puta expellere Daemones, et hoc erat bonum; ideo valde irrationabile est quod dicitis. Et optime procedit
ab effectu in causam, ut dicit apostolus ad Rom. I, 20: invisibilia enim ipsius a creatura mundi per ea quae facta
sunt, intellecta conspiciuntur etc.. Unde vult dicere: aut vos, scilicet Pharisaei, facite, idest concedatis, quia si
fructus bonus est, quod arbor bona est: aut facite, idest dicite quod fructus malus est, et ita arbor mala. Et hoc
non potestis dicere.
Augustinus autem refert ad intentionem.

116

