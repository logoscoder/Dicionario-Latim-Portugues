Dicit accedens ad alterum hoc est Iudaicum populum, vel ad clerum, vel qui iustos se dicunt, dixit similiter. At
ille respondens ait: eo, Domine. Profitetur iustitiam se servaturum; unde dicit populus Iudaicus: omnia
quaecumque praeceperit Dominus, faciemus. Sic etiam dicunt clerici et quicumque religiosi. Unde promisit ire.
Et non ivit. Mal. II, 8: vos autem recessistis de via, et scandalizastis plurimos, irritum fecistis pactum, dicit
Dominus exercituum.
Tunc expedit sententiam: quis ex duobus voluntatem fecit patris? primus non promisit, sed fecit; secundus
promisit, sed non fecit. Quis ex istis fecit voluntatem patris? respondent et dicunt ei: primus, quia melius est non
vovere, quam post votum promissa non reddere, Eccl. V, 4. Et II Petr. II, 21: melius est viam veritatis non
agnoscere, quam post agnitionem retrorsum abire; est enim ibi duplex peccatum: peccatum inobedientiae et
transgressio voti.
Consequenter adaptat parabolam.
Et primo ponit praeeminentiam gentilium ad Iudaeos, vel laicorum ad clericos; secundo rationem assignat.
Dicit illis amen dico vobis, quod publicani et meretrices praecedent vos in regno Dei. Simile dictum est supra
XX, 16: et erunt novissimi primi.
Chrysostomus quaerit, quare magis ponit publicanos et meretrices quam alios. Respondet quod per publicanos
intelligit peccatores.
Peccatum publicanorum est avaritia, quia cum tributa recipiunt, multa sibi acquirunt, et ultra quam commissum
sit sibi, rapiunt. Sed peccatum hominum est avaritia, peccatum mulierum est luxuria, cum sint otiosae, et multa
mala docuit otiositas. Ez. XVI, 49: haec fuit iniquitas sodomae, abundantia panis et otium.
Praecedent vos in regno Dei, idest magis appropinquant ad regnum; supra XII, 41: viri Ninivitae praecedent vos
etc..
Sequitur ratio. Et primo dicit quod Iudaei inobedientes fuerunt; secundo quod publicani obedierunt; tertio quod
non secuti sunt eum.
Dicit venit ioannes ad vos in via iustitiae, quia in iustitiae viam duxit. Vel in via iustitiae, quia viam iustitiae
observavit, scilicet viam poenitentiae, et non credidistis. Dicebant enim ei: elias es tu? et cum dixisset non
dixerunt: quid ergo baptizas? publicani autem et meretrices crediderunt ei.
Et hoc habetur supra cap. III, quod venerunt ad ioannem ut baptizarentur. Vos autem videntes, alios scilicet
converti et implere quod mandaverat, nec poenitentiam habuistis, ut postea crederetis ei. Ille enim est pessimus,
qui de facto suo non poenitet. Ier. VIII, 6: nullus est qui agat poenitentiam de peccato suo dicens: quid feci?
aliam parabolam audite. Dominus interrogaverat de baptismo, et noluerunt respondere, modo autem occulte
interrogat, ut non percipiant; ideo disserit parabolam, et facit duo.
Primo ponit parabolam; secundo exquirit eorum sententiam, ibi cum ergo venerit Dominus vineae, quid faciet
agricolis illis? circa primum tria.
Primo ponitur beneficium exhibitum; secundo ponitur requisitio recompensationis, ibi cum autem tempus
fructuum appropinquasset etc.; tertio ponit ingratitudinem, ibi et agricolae, apprehensis servis eius etc..
Circa primum tria.
Primo ponitur plantatio vineae; secundo eius ornatio; tertio eius locatio.
Dicit ergo homo erat paterfamilias qui plantavit vineam etc.. Simile ponitur Is. V, 1, ubi dicitur: vinea facta est
dilecto meo in cornu filio olei. Hic autem dicit quod paterfamilias plantat vineam. Dicunt aliqui quod ibi
invehitur contra vineam; unde dicit: quid ultra debui facere vineae meae? hic autem contra agricolas.
Ideo dupliciter exponitur secundum Hieronymum et chrysostomum. Vinea dicitur populus Iudaicus; Is. V, 7:
vinea Domini domus Israel est. Quod contra agricolas, quia quantum ad praesens huius malitia non processit ex
populo, sed ex principibus; Io. VII, 48: numquid aliqui ex principibus crediderunt in eum? ideo non contra
vineam. Haec vinea non est domus Israel, sed iustitia Dei, quae occulte tradita est in sacra Scriptura; unde dicit
homo erat paterfamilias qui plantavit vineam, idest populum Iudaicum; Ps. Lxxix, 9: vineam de Aegypto
transtulisti. Vel iustitiam posuit in doctrina legis.
Et sepem circumdedit ei, ad protectionem vineae, unde quae ponuntur ad custodiam, sive sint orationes
sanctorum, vel custodia Angelorum dicuntur sepes; unde Osee II, 6: sepiam viam tuam spinis.
Si autem vinea dicatur iustitia, sepe dicit occulta verba Scripturae. Secundum enim mysticum intellectum occulta
Scripturae non sunt pandenda cuilibet, quia non est sanctum dandum canibus, supra VII, 6.
Et fodit in ea torcular. Torcular ponitur, ut exprimatur vinum caritatis. Si intelligatur per vineam Iudaicus
populus, intelligitur per torcular altare holocaustorum. Item intelliguntur martyres, qui pro fide sanguinem
fuderunt, Is. Lxiii, 3: torcular calcavi solus.
Vel potest etiam intelligi ordo prophetarum, in quibus vinum sapientiae est expressum. Vel potest dici
profunditas sacrae Scripturae. Item totus fructus vineae congregatur in torculari: sic quicquid potest animus,
totum debet congregare ad laudem Dei.
Et aedificavit turrim. Per turrim templum intelligitur. Michaeae IV, 8: et tu turris nebulosa gregis, usque ad te
veniet potestas prima. Vel cognitio Dei, Prov. XVIII, 10: turris fortissima nomen Domini.
Consequenter de locatione et locavit eam agricolis, idest super certa mercede constituit. Agricolae sunt Moyses
et Aaron, qui gubernaculum habuerunt. Iob XXXI, 39: si afflixi animam agricolarum eius. Gregorius: qui
202

