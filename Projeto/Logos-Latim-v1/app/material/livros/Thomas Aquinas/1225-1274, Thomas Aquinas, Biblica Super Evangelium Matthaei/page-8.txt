Secundum est humilitas servientis, ut quanto scilicet magnus est, tanto humiliet se in omnibus; et hoc significatur
per Obed, qui et ipse interpretatur serviens vel servitus; luc. XXII, 26: qui maior est vestrum, fiat sicut minister.
Tertium est fervor caritatis, quod significatur per iesse, qui interpretatur incensum vel incendium; Psal. Cxl, 2:
dirigatur oratio mea sicut incensum in conspectu tuo etc.. Et ex hoc pervenitur ad regnum, et ad gloriam: quia
iesse genuit David regem; apoc. V, 10: fecit nos Deo nostro regnum, et sacerdotes Deo patri suo; I Petr. II, 9: vos
estis genus electum, regale sacerdotium, gens sancta, populus acquisitionis.
|#3 Lectio 3
Posita serie genealogiae patrum, quae cucurrit per patriarchas, hic ponit seriem patrum, quae procedit per reges:
et dividitur in duo.
Primo ponuntur reges, qui nati sunt ex Israel sine commixtione seminis alieni; secundo ponuntur reges, qui secuti
sunt coniunctionem alienae copulae, ibi ioram autem genuit Oziam.
Hic est duplex quaestio. Lucas enim computando generationem Christi ascendit per Nathan; Matthaeus autem
descendendo procedit a David ad Christum per Salomonem: unde videtur esse quaedam contrarietas.
Sed dicendum, sicut dictum est, Lucas in genealogia Christi ponit multos patres, qui non fuerunt patres carnalis
originis per propagationem, sed secundum legalem adoptionem; Matthaeus autem nullum ponit, qui non fuerit
pater carnalis.
Et verum est quod secundum carnem Dominus descendit a David per Salomonem, et non per Nathan; et tamen,
secundum Augustinum, non vacat mysterio quod Matthaeus a David per Salomonem descendit ad Christum,
Lucas autem a Christo ad David per Nathan ascendit. Matthaeus enim generationem Christi carnalem susceperat
describendam, secundum quam Christus usque ad similitudinem carnis peccati descendit: et ideo recte Matthaeus
in eius generatione a David per Salomonem descendit, cum cuius matre ipse David peccavit; Lucas autem, qui
maxime commendare intendit in Christo sacerdotalem dignitatem, per quam fuit peccatorum expiatio, recte per
Nathan ad David ascendit, qui fuit vir sanctus.
Nota tamen quod secundum eumdem Augustinum in libro retractationum, non est intelligendum quod idem fuit
Nathan propheta, qui eum reprehendit, et filius quem genuit; sed solum quod fuerunt similes in nomine.
Secundo quaeritur quare bersabee non nominatur ex nomine, sicut thamar, Rahab et Ruth.
Et dicendum, quod aliae, quamvis per aliquod tempus fuerint peccatrices, tamen postea fuerunt conversae et
poenitentes; haec autem turpiter peccavit crimen adulterii et in consensu homicidii: et ideo propter verecundiam
subticetur eius nomen.
Nota tamen quod in Scriptura recitantur aliquando peccata magnorum, sicut David et aliorum; et hoc, quia
diabolus non solum parvos et inferiores, sed etiam magnos prostravit: adversarius enim noster est. Et ideo
propter cautelam recitantur, ut qui stat videat ne cadat.
Alia ratio est, ne aliquis putaret eos plusquam homines esse. Si enim aliquis solam in eis perfectionem
consideraret, decipi posset per idololatriam; sed cum videt eos per peccatum corruisse, non credit iam aliquid
amplius ab homine in eis esse.
Nota etiam hoc, secundum Gregorium, quod aliquando factum litterale est malum et significatum est bonum;
aliquando vero factum bonum et significatum malum.
Urias enim fuit vir bonus et iustus, nec de aliquo in Scriptura reprehenditur; et tamen significat diabolum.
Bersabee autem fuit peccatrix; et tamen rem bonam significat, scilicet ecclesiam, ut notat Glossa II Reg. XII, et
etiam Glossa quae dicitur exponere figuram secundum sensum allegoricum.
Urias enim interpretatur lux mea Deus, et significat diabolum, qui lucem divinitatis appetivit; isa. XIV, 14: ero
similis altissimo.
Bersabee interpretatur puteus septem, vel puteus societatis; et significat ecclesiam de gentibus, propter
septiformem gratiam baptismalem.
Hanc sibi desponsaverat primo diabolus; sed David, idest Christus, abstulit eam ab eo, et copulavit sibi, et ipsum
diabolum interfecit.
Aliter bersabee significat legem, per cuius vias populus inductus est, qui non vult ingredi in domum per
spiritualem intelligentiam, et ideo defert litteras mortis suae, quia littera occidit, II Cor. III, 6. Sed David, idest
Christus, abstulit a Iudaeis legem, quando docuit eam spiritualiter intelligendam.
Salomon autem genuit Roboam etc..
Sicut autem David interpretatur manu fortis, vel aspectu desiderabilis, ita Salomon pacificus: et hoc est rectum,
quia ex fortitudine operationis bonae provenit pax conscientiae; Ps. Cxviii, 165: pax multa diligentibus legem
tuam. Contingit autem quod ex pace conscientiae homo velit alios ad bonum venire.
Unde Salomon genuit Roboam, qui interpretatur impetus: quia impetu praedicationis movetur, habens pacem
conscientiae ad dilatandum nomen Christi; sicut legitur de apostolis, Is. XXVII, 6: qui ingrediuntur impetu ad
Iacob, florebit et germinabit Israel, et implebunt faciem orbis semine.
Utrumque autem significat Christum, quia ipse est pax. Item ipse Roboam, qui populum impetu praedicationis
convertit.

8

