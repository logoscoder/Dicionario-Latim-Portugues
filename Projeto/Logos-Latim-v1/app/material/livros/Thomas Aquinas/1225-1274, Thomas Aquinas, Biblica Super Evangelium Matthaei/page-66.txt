Dico quod aut aliquando fuit in peccato, aut non: si numquam fuit in peccato, debet timere ne cadat, ideo invite
debet corrigere; si aliquando in peccato fuit, cum mansuetudine corripere debet. Et ideo forte Dominus permisit
Petrum cadere, qui debebat esse pastor ecclesiae, ut mitius se haberet cum peccatoribus; et de Christo dicit
Paulus Hebr. IV, V. 15: non habemus pontificem qui non possit compati infirmitatibus nostris, tentatum per
omnia pro similitudine absque peccato.
Si autem subiacet peccato, aut est publicum, aut occultum: si occultum, aut ex infirmitate, quia displicet ei quod
peccat; et sic corripere potest, quia quod corripit in alio, corripit in seipso; si ex malitia, numquam debet
corripere. Si autem publicum, non debet arguere cum severitate, sed mansuete seipsum coniungere illi. Unde
contra peccatores non est obiurgandum cum asperitate.
Sequitur hypocrita, eiice primum trabem de oculo tuo. Incipit Dominus arguendo sicut inferius contra servum
nequam etc..
Augustinus: ostendit quod intendit reprehendere eum qui assumit auctoritatem quae non est sua. Ps. XLIX, 16:
peccatori autem dixit Deus: quare tu enarras iustitias meas, et assumis testamentum meum per os tuum? tu vero
odisti disciplinam etc.. Eiice primum, ieiunando, orando, trabem de oculo tuo; et tunc poteris videre festucam in
oculo fratris tui.
Sequitur nolite sanctum dare canibus.
In quo ostendit quod iudicium debet esse discretum.
Notandum ergo quid per sanctum, et quid per margaritas. Augustinus: sancta sunt inviolata et immaculata
conservanda; margaritaeque pretiosae non debent contemni. Per canes, qui lacerant dentibus, haeretici
significantur; per porcos, qui conculcant pedibus, immundi. Sancta ergo dare canibus est sancta haereticis
ministrare. Item si aliquid spirituale dicatur, et istud contemnitur, porcis datur.
Vel per sancta, ecclesiastica sacramenta; per margaritas, mysteria veritatis. Canis est animal totaliter immundum;
porcus partim immundus, partim non. Per canes, infideles; per porcos, mali fideles. Nolite ergo sanctum dare
canibus, idest sacramenta dare infidelibus.
Margaritae, idest sensus spirituales, non debent porcis dari; I Cor. II, 14: animalis homo non percipit ea quae Dei
sunt, idest, ne forte contemnat; Prov. XXVII, 7: anima satiata conculcat favum. Unde conversi, ad peccata,
dirumpunt, quia contemnunt, vel calumniam inferunt.
Sed quare? nonne Christus multa bona dixit infidelibus, et illi dirumpebant verba sua? dico, quod hoc fecit
propter bonos qui cum malis erant, qui inde proficiebant.
Petite, et dabitur vobis. Dedit suam doctrinam, quae est completa et perfecta; hic docet qualiter possit impleri; ad
hoc autem est necessaria oratio, et diligens attentio.
Primo ergo docet petere; secundo dat securitatem ad impetrandum, ibi aut quis ex vobis etc..
Dicit ergo petite. Et in hoc vide duas falsas opiniones amoveri. Primam scilicet superborum, qui putant suis
viribus praecepta complere. Sed dicit, quod necesse est petere a Deo. Quod enim habes quod non accepisti? I
Cor. IV, 7.
Item amovet opinionem multorum qui dicunt, quod Deus non curat de orationibus, et quod non impetrarent si
peterent; ideo addit et accipietis.
Item addit quaerite, et invenietis.
Et hoc exponitur, primo, ut in istis duobus nihil addatur, sed tantum exprimatur modus.
Requiritur enim ad petendum sollicita attentio; item fervens devotio: et haec duo innuit, cum dicit quaerite, idest
orate. Vel petite, sicut qui aliquid quaerunt, totam intentionem ibi ponunt. Unde ad illum pertinet quod sponsa
dicit in Cant. III, 1: quaesivi quem dilexit anima mea. Et invenietis; Ps. XXVI, 4: unam petii a Domino, hanc
requiram. Item quaerite ad modum pulsantis: quia qui clamat ad Ostium, si non exaudiatur, fortiter pulsat; Cant.
VII, 11: veni, dilecte mi, egrediamur in agrum, commoremur in villis.
Secundo, exponitur iuxta Augustinum referendo ad ea quae Christus dicit de seipso: ego sum via, veritas et vita:
si vis per hanc viam ire, pete ab eo, ut vias tuas dirigat, dicens cum Psalmista, XXIV, 4: vias tuas, Domine
demonstra mihi, et semitas tuas edoce me. Si vis veritatem cognoscere, quaere, et invenies; sed non sufficit viam
nosse, et veritatem quaerere, nisi veniamus ad vitam, idest ut in illam ingrediaris, pulsa; unde Ex. XV, 17:
introduces eos, et plantabis in monte haereditatis tuae. Sed, iuxta eumdem, longe melius, ad instantissimam
petitionem omnia ista referuntur.
Item aliter exponitur referendo ad diversos actus, petite orando, quaerite studendo, pulsate operando.
Omnis enim qui petit, accipit etc..
Dicet aliquis, tu dicis, quod petamus. Credo quod dicitur istud sanctis hominibus, sed non sum de numero
istorum: ideo dicit omnis qui petit, accipit etc..
Sed videtur falsum esse, quia scribitur io. IX, 31: scimus, quia peccatores Deus non audit.
Et Augustinus solvit id. Si peccatores Deus non audit, quomodo dictum est de publicano quod dicebat: propitius
esto, Domine, mihi peccatori? unde addit: peccatores non audit, scilicet volentes remanere in peccatis. Sed
sciendum, quod oratio est meritoria et impetratoria; et potest esse meritoria, etiamsi non sit impetratoria.
Sed quid est quod dicit quod omnis qui petit accipit? videtur esse falsum, quia non semper accipitur quod petitur.

66

