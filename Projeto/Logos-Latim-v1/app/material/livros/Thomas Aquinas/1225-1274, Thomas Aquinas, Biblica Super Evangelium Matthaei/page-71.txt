Quidam autem audit ut faciat et diligat; et hic aedificat super petram, quia super firmum et stabile; Prov. XXII, 6:
adolescens iuxta viam suam, etiam cum senuerit, non recedet ab illa. Istud enim fundamentum est super
caritatem.
Apostolus Rom. VIII, 35: quis nos separabit a caritate Christi? sed hic potest quaeri quare fundamentum quod est
in intellectu, instabile, et non firmum est, sed quod in affectu.
Ratio est quia intellectus est universalium: non enim potest scire multa nisi in universali; ideo vagando circa
universale non est stabilitas; sed operationes et affectus sunt circa particularia, et circa consuetudinem bonam;
ideo si tentatio veniat, adhaeret ei quod consuevit, scilicet operationi bonae: ideo resistit.
Sed tunc quaeritur quid intelligat per pluviam.
Ideo dicendum quod diabolus numquam tentat primo in maioribus, sed primo in minoribus, Deinde procedit ad
maiora. Unde per pluviam cogitatio prava. Tentat ergo in cogitatione prava; et si consentit, tentat postea in
maiori, et sic postea augmentatur. Et ex istis fiunt flumina: et post totis viribus irruit, et necessario cadit; Eccli.
XIX, 1: qui spernit modica, paulatim decidit.
Vel sic. Pluvia, tentatio carnis; flumina, tentatio mundi; venti, tentatio diaboli.
Vel secundum Augustinum pluvia superstitiosa doctrina, cui inhaerens gravissime cadit, et haec facta est ruina
magna; sed non magna quando titubat, et non cadit, quia cum accidit tentatio, timet et dolet. Quidam vero
totaliter; Ps. Cxxxvi, 7: exinanite, exinanite usque ad fundamentum in ea. Vel dicitur ruina magna, quia
impoenitens est cor; iob XXI, 13: ducunt in bonis dies suos, et in puncto ad inferna descendunt.
Et factum est cum consummasset Jesus verba haec, mirabantur turbae. Ponitur effectus.
Erat enim triplex modus hominum qui sequebantur Dominum Jesum. Quidam enim mirabantur et
scandalizabantur, ut Pharisaei, de quibus inf. XV. Quidam mirabantur, sed non scandalizabantur, ut turbae.
Quidam vero, ut perfecti, non mirabantur.
Sed quaerendum de hoc quod dicit turbae, quia non erant ibi turbae. Et potest dici quod factus est sermo et
turbae, et discipulis; sed in monte sub cacumine montis erat quaedam planities. Discipuli ergo erant in cacumine
cum Christo; sed turbae in planitie. Vel potest dici quod primo discipulis, et post turbis.
Vel potest dici: secutae sunt eum turbae discipulorum.
Sed quae erat ratio admirationis? quia erat docens tamquam potestatem habens.
Unde in eo impletur quod dicitur eccle. VIII, 4: sermo illius potestate plenus est.
Unde quasi potestatem habens, quia ut Dominus loquebatur, vel sicut legislator. Vel sicut potestatem habens,
cum virtute penetrandi Cor. Unde dicitur Ps. Lxvii, 34: dabit voci suae vocem virtutis. Vel cum potestate
faciendi miracula: quia quod dicebat miraculis confirmabat.
Augustinus dicit, quod omnia quae dicuntur in hoc sermone debent reduci ad septem dona, et ad beatitudines,
quia quod primo dicitur non occides, hoc pertinet ad donum timoris, et ad beatitudinem paupertatis. Istud autem
quo sequitur.
Esto consentiens adversario, pertinet ad donum pietatis, per quod impletur mansuetudo.
Illud autem non moechaberis etc.
Pertinet ad donum scientiae, per quam impletur beatitudo luctus. Istud de sustinendo, ad donum fortitudinis, quo
impletur, et ad beatitudinem beati qui esuriunt et sitiunt iustitiam etc.. Illud autem quod dicitur diligite inimicos
vestros, ad donum consilii, quo impletur beatitudo misericordiae.
Per illud vero quod sequitur in VI cap., de non habendo sollicitudinem, usque ad intrate per angustam portam,
intendit mundare cor: unde pertinet ad donum intelligentiae, et ad beatitudinem quae est munditia cordis; unde
beati mundo corde, quoniam ipsi Deum videbunt. Quicquid autem sequitur, ad donum sapientiae.
|+8 Capitulus 8
|#1 Lectio 1
Posset videri quod ex iactantia loqueretur Dominus; ideo auctoritatem suam signis commendat.
Primo ergo ponuntur signa, quibus liberantur homines a corporalibus periculis; secundo a spiritualibus, cap. IX.
Circa primum duo facit.
Primo ponit signa quibus homines liberantur a periculis provenientibus ex intrinsecis causis; secundo ex
extrinsecis, ut tempestate, ibi et ascendente eo in naviculam.
Commendat auctoritatem, quia statim, quia absens, quia perfecte, quia multos.
Quia statim, in leproso; quia absens, in servo centurionis; quia perfecte, in socru Petri; quia multos, in aliis
multis.
Circa primum tria.
Primo testes miraculi introducuntur; secundo infirmus inducitur, ibi et ecce leprosus; tertio auxilium praebetur,
ibi et extendens Jesus manum, tetigit eum dicens volo, mundare.
Dicit ergo cum autem descendisset Jesus de monte etc.. Mons iste est caelum; Ps. Lxvii, 17: mons in quo
beneplacitum est Deo habitare in eo. Unde postquam descendit de caelo secutae sunt eum turbae; Phil. II, V. 7:
exinanivit semetipsum formam servi accipiens, et habitu inventus ut homo etc.. Vel per montem altitudo
71

