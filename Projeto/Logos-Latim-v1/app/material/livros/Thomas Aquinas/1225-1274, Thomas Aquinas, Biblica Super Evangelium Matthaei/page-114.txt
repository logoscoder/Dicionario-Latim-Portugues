Pervenit in vos; Lc. XVII, 21: regnum Dei intra vos est. Et quod fit a Christo potestis cognoscere, et hoc est
vestra utilitas, ideo dicit in vos.
Vel aliter: regnum Dei, idest dominium Dei in hominibus; I ad Cor. XV, 25: oportet autem illum regnare, donec
ponat inimicos sub pedibus eius. Si ergo Daemones iam suppeditari incipiunt, iam pervenit in vos regnum et
dominium Dei.
Aut quomodo potest quisquam intrare in domum fortis? etc.. Hic ponitur tertia ratio, per quam Dominus dicta
Pharisaeorum confutare intendit, et est argumentum ex his quae accidunt erga homines. Quia cum aliquis est
potens in domo sua, non potest inde eiici, nec vasa eius disrumpi, nisi fortior superveniat. Sed Christus spoliat
vasa diaboli, expellendo eum ab hominibus, in quibus est ut in vasis propriis. Ergo Christus fortior est eo. Et
hanc rationem ponit sub his verbis.
Fortis. Iste est diabolus, qui fortis dicitur ex virtute; iob XLI, 24: non est potestas, quae huic valeat comparari. Et
fortior efficitur per consensum, quia qui consentit, dat vires supra se; Is. XIX, 2: pugnabit vir contra fratrem,
civitas contra civitatem, et tradam Aegyptum in manu dominorum crudelium.
Domus ista est mundus, vel congregatio peccatorum, non quia mundum creavit, sed quia ei consentiendo
obedivit; unde Io. XII, 31 dicitur princeps huius mundi.
Vasa eius sunt homines. Vas dupliciter accipitur.
Vas alicuius dicitur quod plenum est illo, ut dicitur vas aquae, quia plenum est aqua, vel vas olei, quia plenum
est oleo; sic aliqui vasa diaboli, quia pleni diabolo, et hoc secundum corpus, ut obsessi a diabolo: secundum
animam vero illi quorum corda sunt in plenaria voluntate diaboli, ut dicitur de Iuda.
Aliquando vasa dicuntur quaelibet instrumenta ad quodcumque officium deputata; unde dicitur vas diaboli qui
occasionem peccandi aliis tribuit. Et quocumque modo sumatur, diripit Christus vasa diaboli; ad col.
Cap. II, 15: expolians principatus, et potestates, traduxit confidenter, palam triumphans illos in seipso etc..
Hoc tamen non sufficit, nisi alliget fortem; unde nisi prius alligaverit fortem.
Quae est haec alligatio? quia potestas nocendi, quam habet a seipso, cohibetur a Deo. Unde ex virtute naturae
suae potest multa facere, sed ex virtute Dei cohibetur, sicut homo ligatus cohibetur ne impleat quod vult. Unde
Ps. Cxlix, 8: ad alligandos reges eorum in compedibus. Et tunc domum eis diripiet, quia eo ligato, homines ligati
disrumpentur; Is. XLIX, 25: captivitas a forti tolletur, et quod ablatum fuerit a robusto salvabitur.
Qui non est mecum, contra me est. Hic ponitur quarta ratio, et hic dat firmitatem omnibus. Posset enim aliquis
dicere: si per victoriam auferres, posset procedere ratio; sed non facis per violentiam, sed per passionem, ideo
non est signum quod alligaveris.
Ideo ponit quartam rationem.
Ratio talis est. Quae conveniunt in uno aliquo, opus simile habent: unde qui opera similia faciunt, non se ad
invicem impediunt.
Sed ego contraria opera facio eis. Ideo qui non est mecum, contra me est. Primo ponit rationem in generali;
secundo exemplificat in speciali.
Dicit ergo qui non est mecum etc.. Et diabolus apparet quod non est mecum, quia contrarius est operibus meis; II
ad Cor. VI, 15: quae conventio Christi ad belial? quod autem sit contra eum, habetur eccli.
XXXIII, 15: contra vitam mors, et contra virum iustum peccator; sic contra hominem diabolus, qui est pater
peccati. Sed in quo contrariatur ei? et qui non congregat mecum, spargit. Dominus enim congregat, Is. XL, V.
11: in brachio suo congregabit agnos, et in sinu suo levabit eos; foetas ipse portabit.
Diabolus autem dispergit; unde Io. X, V. 12: lupus rapit et dispergit oves.
Sed Lc. IX, 50 habetur: qui non est adversus vos, pro vobis est etc.. Hic autem dici videtur contrarium.
Chrysostomus dicit quod utrumque particulariter dictum est: unde non intelligitur universaliter, sed in casu, et
specialiter, quod qui non habet pactum mecum, contra me est.
Unde ibi vocabat discipulos, hic diabolos.
Vel aliter possumus dicere, quod aliter est de Deo, et de homine. Constat, quod Deus naturalis est finis in quem
omnia tendunt; ideo qui non est cum Deo, oportet quod sit separatus ab eo; unde III Reg. XVIII, 21: ut quid
claudicatis in duas partes? si Dominus est Deus, sequimini eum. Sed de homine ad hominem non est ita, quia qui
non est pro me, non propter hoc contra me est.
Ideo dico vobis, omne peccatum et blasphemia remittetur hominibus etc.. Postquam confutavit dictum ipsorum,
hic invehitur contra eos.
Primo ex gravitate peccati; secundo ex mala intentione; tertio ex futuro iudicio.
Secunda ibi aut facite arborem bonam etc.. Tertia ibi dico autem vobis etc..
Circa primum facit duo.
Primo praemittit quasdam sententias generales; secundo explicat, ibi et quicumque dixerit verbum contra filium
hominis etc..
Dicit ergo: ita factum est sicut dicitis ideo dico vobis etc.. Et ponit duas sententias.
Primo de remissione generaliter peccati: dico: omne peccatum, scilicet facti, et blasphemia, scilicet dicti,
remittetur hominibus, scilicet si poeniteant. Unde in Ps. Cii, 3: qui propitiatur omnibus iniquitatibus tuis, qui
sanat omnes infirmitates tuas. Et alibi, Ps. XXXI, 1: beati quorum remissae sunt iniquitates, et quorum tecta sunt
114

