Et reddit causam bonum est tibi etc., quia melius est quodcumque malum temporale pati, quam mereri poenam
aeternam.
Item aliquis est tibi necessarius ad docendum, unde est tibi oculus; unde et si oculus tuus scandalizat te, erue
eum. Et reddit causam: melius est tibi etc..
Vel potest referri ad totam ecclesiam, quia oculi sunt praelati, manus diaconi, pes homines simplices. Unde
magis est deponendus praelatus, vel diaconus abscindendus, quam ecclesia scandalizetur.
Vel per oculum accipitur contemplatio, per manum operatio, per pedem processio; unde si vides quod haec
contemplatio, vel operatio, vel processio sit tibi occasio peccati, abscinde eam, et proiice abs te.
Videte ne contemnatis unum ex pusillis istis. Supra docuerat vitare scandalum propter poenam, hic autem docet
vitare ex consideratione divinae providentiae: et circa hoc duo facit.
Primo proponit; secundo rationem assignat, ibi dico enim vobis etc..
Ita dixit quod qui scandalizaverit unum ex his pusillis, expedit ei ut suspendatur mola asinaria in collo eius etc.,
videte ne contemnatis: parvitas enim cito facit ad contemptum. Ecce parvulum in gentibus dedi te,
contemptibilem inter homines, Ier. XLIX, 15.
Sed quaeritur de quibus pusillis hic loquitur.
Dicendum de pusillis qui pusilli sunt reputatione hominum, sed magni apud Deum: isti sunt amici Dei; Lc. X,
16: qui vos spernit, me spernit.
Sed contra hoc obiicitur, quia tales non scandalizantur, nec pereunt, et tamen habetur infra in hoc cap. Quod
venit filius hominis salvare quod perierat.
Dicendum, sicut solvit Origenes, quod per parvulos intelliguntur humiles, qui perfecti sunt; et tales non
scandalizantur, et tamen interdum deficiunt. Vel quamvis non scandalizentur omnes, tamen aliquis scandalizatur.
Secundum Hieronymum intelligitur de parvulis in Christo, sicut de novo conversis ad Christum. Et tunc
continuatur cum parte praecedenti.
Ita dictum est quod pars scandalizans abscindenda est, et tunc pusilli, et infirmi, et peccatores, quamvis non
scandalizandi, non tamen sunt contemnendi. Dico enim vobis quia Angeli eorum semper vident faciem patris
mei. Hic assignatur ratio ex divina providentia.
Primo quantum ad ministerium Angelorum; secundo quantum ad ministerium Christi, ibi venit enim filius
hominis salvare quod perierat.
Ita dictum est quod non contemnatis, quia illi, de quibus Dominus habet tantam curam, non sunt contemnendi.
Dico vobis quod Angeli eorum. Quare eorum? quia deputati sunt custodiae eorum: quia, sicut dicit Hieronymus,
unicuique homini deputatus est Angelus ad sui custodiam; Ps. Xc, 11: Angelis suis mandavit de te, ut custodiant
te in omnibus viis tuis; Hebr. I, 14: omnes sunt administratorii spiritus in ministerium missi propter eos, qui
haereditatem capiunt salutis. Isti habent officium quod divina deferunt et nuntiant nobis. Item orationes nostras
ad Deum deportant et praesentant; Apoc. VIII, 4: ascendit fumus incensorum de orationibus sanctorum de manu
Angeli coram Deo. Unde si Dominus ita large eis providet, quod vult eis serviri per Angelos, non sunt
contemnendi; in Eccli. XXXV, 18 s. De vidua dicitur, quod eius lacrimae ascendunt a maxilla usque ad caelum.
Vel Angeli eorum, quia sunt concives eorum, quia una est societas Angelorum et hominum; unde sunt concives
civitatis caelestis. Unde tanta est dignitas, quia semper vident faciem patris mei qui in caelis est.
Et hic quatuor possunt designari.
Continuitas visionis, quia semper vident. Posset aliquis dicere, quoniam aliquando mittuntur in ministerium,
quare non semper vident faciem Dei: et ideo semper dicit.
Item notatur sublimitas visionis eorum. Nos videmus aliqua de summis, sed in quadam obscuritate, et per
creaturas, ut habetur ad Rom. I, 20: invisibilia enim ipsius a creatura mundi per ea, quae facta sunt, intellecta
conspiciuntur.
Sed Angeli in quadam altitudine; unde dicit in caelis.
Item notatur manifesta visio; videmus enim nunc per speculum in aenigmate, tunc autem facie ad faciem, I Cor.
XIII, 10. Non est dicendum, quod habeat faciem corporalem, sed dicitur facies, eius aperta visio. Cum enim
aliquis videtur in speculo, non aperta visione videtur; sed quando in faciem, tunc aperte videtur. Sic Deus in
speculo videtur, cum videtur per creaturas; sed quando in se, et per seipsum, tunc erit visio faciei ad faciem.
Chrysostomus dicit quod notatur quaedam excellens iucunditas, quia isti sunt viri perfecti: si Angeli sunt
administratores eorum, denotatur esse quaedam maior iucunditas eorum, quam Angelorum. Unde vident eum
assistentem sibi. Unde non solum visio est dos, sed etiam comprehensio; ad Phil. III, 12: sequor autem si quo
modo comprehendam.
Sed quare dicit patris mei, qui in caelis est? ad excludendum errorem eorum qui ponebant Angelos, idest
Daemones.
Unde dicebant quod Angeli in caelo sunt, Daemones in medio, et ideo sunt medii, et administratores nostri. Ideo
ad hoc excludendum dicit semper vident faciem patris mei, qui in caelis est.
Item alia ratio est ad promovendum nostrum desiderium, quia si ipsi vident, et nos videbimus, hoc enim sperare
debemus.

172

