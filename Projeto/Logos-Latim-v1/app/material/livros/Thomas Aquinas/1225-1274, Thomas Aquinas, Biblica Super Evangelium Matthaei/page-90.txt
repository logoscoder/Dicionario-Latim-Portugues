portare. Item ad tollendum sollicitudinem: quia si essent circa hoc nimis solliciti, impediretur verbum Dei. Item
prohibet divitias, quae subveniunt in necessitate.
Et quia possent dicere: non feremus aurum, non argentum, sed peram possumus, ubi portabimus ova et panem,
quae sunt necessaria ad victum? et istud prohibet non peram in via. Et quare hoc prohibuit? dicit chrysostomus,
ut ostenderet eis virtutem suam: quia sine his poterat eos mittere; unde in Lc. XXII, 35: quando misi vos sine
baculo et pera, numquid aliquid defuit vobis? ergo fecit ut ostenderet virtutem suam.
Item quantum ad vestimentum neque duas tunicas: non quod non haberent nisi unam tunicam, sed quod non
haberent duo paria vestimentorum, ita quod unum reconderent, et aliud induerent. Unde nomine unius tunicae
intelligit unum vestimentum; Lc. III, V. 11: qui habet duas tunicas, det unam non habenti.
Neque calceamenta. Et quare prohibuit? duplex est causa, eadem ratione qua aurum et argentum. Dominus
mittebat eos, ut apud omnes, pauperes reputarentur. Unde apostolus, I Cor. I, 26: non multum potentes elegit
Deus. Ideo voluit quod abiecti essent: pauperes enim in partibus orientis vadunt discalceati; utuntur tamen
quibusdam quae sandalia dicuntur, et fiunt de paleis.
Ideo volebat ut irent sicut pauperes illius patriae.
Alia ratio, quia sicut docuit Plato quod homines non multum cooperirent nec pedes, nec caput ut firmaret eos ut
magis robusti essent ad sustinendum, praecepit eos ire discalceatos.
Sed neque virgam. Et quae est ratio? aliqui enim equis utuntur, alii vero virga sustinentur: ideo illud minimum
etiam prohibuit, ut in ipso totaliter confiderent, secundum illud Ps. XXII, 4: virga tua, et baculus tuus ipsa me
consolata sunt. Unde quod dicit aliter, quod virgam portent, non fuit praeceptum, nisi pro loco et tempore
observandum.
Augustinus per aliam viam vadit dicens, quod haec non sunt praecepta, nec consilia, sed sunt permissiones, ita
quod abstinere magis est consilium quam implere. Unde sensus est nolite etc., idest, non est negotium, ut alia
calceamenta possideatis praeter haec quibus estis calceati. Neque virgam, idest nihil, sicut dicitur, neque
festucam.
Et quare? dignus est enim operarius mercede sua etc.. Quia vos habetis potestatem accipiendi ab aliis, et ideo non
est necessarium, ut portetis. Unde quando aliquid est permissum, si non fiat, non est peccatum; quicquid autem
plus fit, supererogationis est. Unde et Paulus, quamvis posset ab aliis recipere, nihil accipiebat, et istud erat
supererogatio, ut dicit Augustinus, quia permissis non uti, est supererogationis. Unde Paulus, I ad Cor. IX, V. 15:
melius est mihi mori, quam evacuare gloriam meam. Et quare? quia non utebatur isto permisso: dignus est enim
mercenarius etc..
Sed quid est quod aliter dicit, quod ferant virgam? dicit Augustinus, quod non est inconveniens quod quaedam
aliquando dicantur mystice, aliquando ad litteram. Unde quod hic dicit Matthaeus, dicit ad litteram, quod virgam
non ferant; quod vero marcus dicit, mystice intelligitur, quod scilicet non ferant temporalia, sed habeant
potestatem accipiendi ab aliis. Unde dignus est enim operarius cibo suo. Istud enim non est ibi casuale. Isti
operarii sunt de quibus dictum est supra: rogate Dominum messis, ut mittat operarios in messem suam.
Tertia expositio est nolite possidere aurum, idest saecularem sapientiam, argentum, eloquentiam saecularem, non
peram, idest sollicitudinem, nec duas tunicas, idest duplicitatem, nec calceamenta, idest terrenorum affectionem;
fiunt enim calceamenta de pellibus animalium mortuorum.
In quamcumque civitatem aut castellum intraveritis etc.. Supra Dominus ordinavit quod apostoli victualia secum
non deferrent: et ratione probavit quia dignus est operarius mercede sua, nunc determinat modum qualiter
accipere debent; et primo dat modum, quia debent a volentibus dare accipere; secundo quid fiat volentibus.
Circa primum tria facit.
Primo docet eligere hospitem; secundo prohibet mutare hospitium; mandat, tertio, quod hospes salutetur.
Dicit ergo: dictum est quod dignus est operarius cibo suo, ut sciatis a quo debetis accipere, ne credatis quod
domus cuiuslibet vobis sit concessa; ideo in quamcumque civitatem aut castellum intraveritis, interrogate quis in
ea dignus sit. Et hoc ne propter infamiam hospitis vestra praedicatio contemnatur, ut habetur I ad Tim. III, 7:
oportet autem illum testimonium habere bonum ab his qui foris sunt. Secunda ratio, quia si bonus aliquis fuerit,
facilius vobis necessaria ministrabit. Et in hoc providet eis.
Tertia ratio est, ut excludatur suspicio quaestus: quia cum viderent homines tales pauperes non accipientes nisi a
bonis, signum erat eis, quod propter quaestum non praedicabant.
Istas duas expositiones ultimas ponit chrysostomus; primam Hieronymus. Et hoc dicit apostolus, I Thess. II, 5:
neque enim aliquando fuimus in sermone adulationis, neque in occasione avaritiae.
Item dicit quis in ea sit dignus, et hoc est, quia magnum ei reputatur, qui tales hospites recipit. Unde Abrahae
magnum reputatum est quod hospites recepit, ut habetur ad Hebr. Ult., 2: hospitalitatem nolite oblivisci: per hanc
enim quidam placuerunt, Angelis hospitio receptis.
Et ibi manete. Hic docet de stabilitate hospitii. Ibi manete, idest non transite de hospitio in hospitium. Et quare?
ne sit tristitia hospiti; et si dignus sit, recipiet vos libenter, et ita cum tristitia dimittet; ier. XVIII, 20: numquid
redditur pro bono malum? secunda ratio est, ne incurrant notam levitatis, quae non convenit praedicatori. In
populo gravi laudabo te, Ps. XXXIV, 15. Item ut evadant notam gulae, quia si dimitterent malum hospitium pro
bono, imputaretur gulae.
90

