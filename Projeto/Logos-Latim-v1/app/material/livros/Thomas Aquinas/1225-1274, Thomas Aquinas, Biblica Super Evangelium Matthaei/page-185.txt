Et dicit dives, non qui habet divitias: quia quidam habent, et non amant eas, quidam autem habent, et amant, et
confidunt in eis. Hi qui habent, et non amant, possunt ingredi in regnum caelorum. Si enim hoc non esset, non
diceret Paulus: divitibus huius saeculi praecipe non sublime sapere, neque sperare in incerto divitiarum.
Sed qui habet et amat, difficile est etc.. Supra XIII, 22: sollicitudo saeculi huius, et fallacia divitiarum suffocant
verbum. Prov. XXVIII, 20: qui festinat ditari non erit innocens. Eccli. XXXI, 8: beatus dives, qui inventus est
sine macula, qui post aurum non abiit etc.. Sed hoc est difficile; ideo sequitur: quis est hic, et laudabimus eum?
fecit enim mirabilia in vita sua.
Addit aliquid quod ad impossibilitatem videtur pertinere; unde dicit et iterum dico vobis, facilius est camelum
per foramen acus transire, quam divitem intrare in regnum caelorum.
Supra Dominus dixerat quod divitem erat difficile intrare in regnum caelorum; hic quod impossibile, sicut
impossibile est quod camelus per foramen acus transeat: unde accipite divitem, qui habet divitias, et non amat,
difficile est; illum autem qui amat, et in eis confidit, impossibile est intrare in regnum caelorum. Quod enim
camelus non possit intrare per foramen acus, hoc est ex natura; quod autem dives qui amat divitias non possit
intrare in regnum caelorum, hoc est ex divina iustitia; sed prius possent omnia subverti, quam divina iustitia
immutari.
Alii, sicut Hieronymus: non designatur impossibilitas, sed difficultas. In quadam Glossa invenitur, cuius auctor
ignoratur, quod ierosolymis erat porta quae vocabatur foramen acus, per quam non poterant cameli onerati
transire: ita non potest dives intrare in regnum caelorum, nisi exoneret se ex affectu divitiarum. Sed facilius est
quod camelus exoneretur, quam dives hunc affectum deponat.
Chrysostomus mystice exponit: per camelum significantur gentes, qui peccato idololatriae onerati sunt, per
divites Iudaei; acus autem Christus, foramen acus est passio. Unde facilius fuit gentilem populum transire per
passionem Christi, quam Iudaeos, quia non poterant venire nisi dimittendo caeremonias legis, et hoc ipsi non
facerent. Unde quaesitum est a Daemone, quod est gravius peccatum, et dixit habere de alieno; cui responsum
est, tu mentiris. Immo, dicit, quia alios peccatores saepe amitto, istos autem non amitto.
Vel sic facilius est etc., ut per divitem intelligamus superbum; per camelum Christum; per foramen acus Christi
passionem: ideo facilius fuit camelum transire per foramen acus, quam superbum humiliari.
Auditis autem his, discipuli mirabantur valde, dicentes: quis poterit ergo salvus esse? supra Dominus assignavit
rationem suae doctrinae, hic satisfacit admirationi discipulorum. Et primo ponitur admiratio; secundo satisfactio,
ibi aspiciens autem Jesus dixit illis.
Dicit ergo auditis autem his, discipuli mirabantur valde, dicentes: quis poterit salvus esse? sed hic est quaestio
litteralis. Cum plures sint pauperes quam divites, et divites difficile sit salvari, quomodo dicunt quis poterit
salvus esse? respondetur quod intellexerunt quod intelligeret etiam de pauperibus qui sunt divites voluntate; quia
plures sunt pauperes, qui voluntate sunt divites. Item ipsi iam erant effecti solliciti pro toto mundo: ideo
ingruebat eis illa sollicitudo, quae habetur II ad Cor. XI, 28, ut solliciti erant rectores omnium creaturarum.
Aspiciens autem Jesus dixit eis: apud homines hoc impossibile est etc.. Hic satisfacit admirationi dicens: apud
homines hoc impossibile est, apud Deum autem omnia possibilia.
Sed quid est quod dicit? videtur enim quod perit liberum arbitrium, si impossibile est apud homines. Verum est
quod homo a se habet ut possit peccare; sed resurgere, et opera salutis facere, hoc non habet a se sine auxilio
gratiae Dei: ipse enim Deus est qui ista potest. Ad Rom. IX, 16: non est currentis, nec volentis, sed miserentis
Dei. Unde iob XLII, 1: scio quod omnia potes, et apud te non est impossibile. Unde secundum potentiam
humanam impossibile est hominem salvum fieri, quia potentia humana non immutat voluntatem; sed solius Dei
est immutare eam, sicut habetur Phil. II, 13: qui operatur in nobis velle et perficere.
Consequenter determinat de praemio perfectorum. Et primo ponitur interrogatio; secundo responsio, ibi Jesus
autem dixit illis.
Petrus audierat paupertatem laudari, et audierat: vade, et vende omnia quae habes, et da pauperibus. Audierat
etiam quod difficile est divites intrare in regnum caelorum, ideo reputabat Petrus magnum fecisse, quia omnia
dimiserat; unde dicit tunc respondens Petrus dixit ei: ecce nos reliquimus omnia. Et quia non solum illud
audierat, vade, et vende, sed ulterius, et sequere me etc.; ideo addit Petrus et secuti sumus te.
Relinquere omnia non facit perfectionem, sed relinquere omnia et sequi Christum, quia multi Philosophi
reliquerunt omnia. Sed reliquerat Petrus navem et rete. Sed Petrus magis de affectu suo laudatur quam de eo
quod reliquit, quia ita prona voluntate dimisit, quod etiam totum dimisisset, si habuisset. Item sciebat quod
Christus sciebat suam voluntatem, ideo dicit ecce nos etc..
Per quod dedit exemplum, quod non reputentur pauca dimisisse qui dimiserunt quod habebant, etiamsi pauca
haberent.
Et dicit Hieronymus, quod dimittere non facit perfectionem, sed sequi Dominum.
Et multipliciter aliquis sequitur Deum.
Mente per contemplationem; Osee VI, 3: sciemus sequemurque, ut cognoscamus Dominum.
Unde illi Deum sequuntur, qui Deum habent prae oculis, et Deum cognoscunt per modum contemplationis. Item
sequitur Dominum per observantiam mandatorum; Io. X, V. 17: oves meae vocem meam audiunt, et sequuntur
me. Item per imitationem operis; iob XXXIII, 11: vestigia eius secutus est pes meus. Item per contemptum sui et
185

