quantum ad obiectum se tenet cum peccato carnali; quantum ad completionem, quia completur in delectatione
mentis, scilicet in cupiditate pecuniae, se tenet cum spirituali.
Unde reprehendit avaritiam, cum dicit rapina.
Rapina autem proprie est quando accipitur alienum, sic proprie avarus detinet alienum: unde opponitur iustitiae;
Is. III, 34: rapina pauperum in domo vestra. Item pleni immunditia, quantum ad gulam et luxuriam.
Anima redditur impura per passionem, nulla autem passio ita deprimit rationem sicut gula et luxuria; Eph. V, 3:
fornicatio et immunditia, aut avaritia, nec nominetur in vobis, sicut decet sanctos.
Tunc reducit ad sanam doctrinam Pharisaee caece, munda prius quod intus est calicis et paropsidis. Tota puritas
exterior est a puritate interiori, ut habetur supra VI, 22: si oculus tuus fuerit simplex, totum corpus tuum lucidum
erit etc.. Ideo docet quod mundet cor, et sic erit totum mundum. Unde dicit Pharisaee caece etc..
Sap. II, 21: excaecavit eos malitia eorum.
Munda quod interius est, quia quodcumque fiat exterius, dummodo fiat ex bona voluntate, totum bonum est;
Prov. IV, 23: omni diligentia serva cor tuum.
Item potest exponi de verbo hominis: unde illud quod interius est, potest intelligi intellectus sacrae Scripturae,
Eccli. XV, 3: cibavit eum pane vitae et intellectus, in quo propinatur sapientia.
Panis sapientiae est verbum vitae. Unde quidam volunt ornare verbum exterius, et de sententia non curant. Et isti
mundant quod deforis est.
Vae vobis,... Quia similes estis sepulcris dealbatis. Hic arguit eos quantum ad peccata spiritualia. Et primo ponit
similitudinem; secundo exponit.
Sepulcrum dicitur ubi mortuum corpus quiescit. Mortua corpora sanctorum templum Dei sunt, in quibus Deus
habitat; I Cor. III, 17: templum Dei sanctum est, quod estis vos. Corpus est habitaculum animae, et anima est
thronus Dei: ita sicut corpus est habitaculum animae, ita anima Dei; Ps. X, 5: Dominus in templo sancto suo etc..
Corpus vero peccatoris est sepulcrum, quia mortuum continet, quia anima per peccatum moritur; ideo mali
sepulcrum dicuntur; Ps. XIII, 3: sepulcrum patens est guttur eorum.
In sepulcro est corpus mortuum intus, tantum aliquando exterius est aliqua imago, quae videtur in facie vivere;
Apoc. III, 1: nomen habes quod vivas, et mortuus es. Et ideo dicit quae foris apparent speciosa, propter decorem
exterius appositum, intus autem plena sunt ossibus mortuorum et omni spurcitia, idest omni putredine et omni
immunditia.
Post hoc exponit sic et vos foris quidem apparetis hominibus iusti, idest homines vos iudicant iustos, intus autem
pleni estis hypocrisi et iniquitate. Comprehendit peccata carnalia, avaritiam et gulam, sicut dictum est supra, sub
qua vanagloria continetur; Io. XII, 43: dilexerunt magis gloriam suam quam Dei. Item sub iniquitate omnia
peccata spiritualia.
Tunc cum dicit vae vobis,...
Qui aedificatis sepulcra prophetarum, arguit eos de simulatione pietatis et duo facit.
Primo ponit simulationem eorum; secundo crudelitatem, ibi itaque testimonio estis vobismetipsis etc..
Item simulant dupliciter, factis et verbis.
Unde primo redarguit eos de factis; secundo de verbis. Secunda ibi et dicitis: si fuissemus etc..
Dicit ergo vae vobis qui aedificatis sepulcra prophetarum.
Sed quid est? numquid ipsi male faciebant? nonne nos hoc bene facimus, qui corpora sanctorum in capsis
argenteis et aureis ponimus? dicunt aliqui quod non reprehenduntur de opere, sed de intentione, quia mala erat
eorum intentio; faciebant enim ut memoria sceleris patrum suorum ad memoriam redigeretur hominum: unde
consuetudo erat quod quando aliquod novum accidebat, quod fiebat aliquid ad memoriam illius. Unde volebant
quod audacia parentum, quia ausi fuerunt interficere prophetas, esset in memoria omnium.
Sed haec expositio non consonat litterae.
Ideo aliter dicendum quod non vituperantur propter hoc, sed quia non faciebant hoc nisi ut exterius ostenderent
signa pietatis, sicut supra dicitur quod decimabant mentham et cyminum.
Item ornatis sepulcra iustorum.
Ornabant sepulcra, et tamen habebant animum ad interficiendum propter simulationem.
Similiter, dicit chrysostomus, est temporibus nostris, quod si aliquis faciat multa bona, ornet sepulcra, manum
habeat largam, et huiusmodi; si in lapidibus aedificet, et intendat vanam gloriam, nec ambulet in viis Domini,
non prodest ei.
Item ostendebant verbo pietatem et dicitis: si fuissemus in diebus patrum nostrorum, non essemus socii eorum in
sanguine prophetarum. Commune est quod in factis aliorum omnes sunt iudices austeri: unde si videmus aliquem
peccantem, iudicamus grande peccatum, nostrum autem peccatum attenuamus; ideo isti filii malitiam patrum
suorum cognoscebant, suam autem non; supra VII, 5: eiice primo trabem de oculo tuo, et tunc videbis eiicere
festucam de oculo fratris tui.
Tunc ponit crudelitatem eorum.
Et primo in generali; secundo in speciali.
Et ponit poenam temporalem, ibi ecce ego mitto ad vos prophetas, et sapientes, et Scribas.
Circa primum primo describit originem; secundo imitationem mali; tertio minatur poenam.
220

