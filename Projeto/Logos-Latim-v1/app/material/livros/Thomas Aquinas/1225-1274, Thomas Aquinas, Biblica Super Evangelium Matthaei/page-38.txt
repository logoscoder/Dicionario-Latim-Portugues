Dicit ergo cuius ventilabrum, et utitur similitudine.
Area dicitur ecclesia; fruges, fideles, qui congregabuntur per Angelos; lc. X, 2: rogate Dominum messis, ut
mittat operarios in messem suam; Io. IV, 34 qui misit me ut perficiam opus eius. Ventilabrum, iudiciaria potestas
Christi, quae discernet triticum a paleis; Io. V, 22: pater omne iudicium dedit filio; Act. X, 42: ipse est qui
constitutus est a Deo iudex vivorum et mortuorum.
Permundabit, idest perfecte mundabit.
Primo per tribulationes quae sunt quasi quidam ventus, qui si non est, paleae sunt cum tritico: ita etiam quamdiu
sunt in ecclesia, non discernuntur boni a malis; et sicut per minorem ventum paleae tenues expelluntur, et per
fortem grossae, ita in ecclesia, si crescat tribulatio, etiam qui firmi videntur, cadunt; Lc. VIII, 13: ad tempus
credunt, et in tempore tentationis recedunt. Secundo per sententias praelatorum, quando scilicet
excommunicantur; I ad Cor. V, 13: auferte malum ex vobisipsis. Tertio in die iudicii, quando segregabuntur boni
a malis; infra XXV, 32.
Congregabit in horreum suum, scilicet Paradisi, triticum, idest electos; Ps. Cv, 47: salvos nos fac, Domine Deus
noster, et congrega nos de nationibus. Paleas autem comburet.
Et nota quod differentia est inter paleas et zizania: aliud enim est semen palearum et zizaniorum, quia palearum
est idem semen cum tritico. Unde per zizania possumus intelligere schismaticos, qui non communicant nobiscum
in sacramentis; per paleas, fideles, licet malos. Sed utrique igni comburentur. Igni inextinguibili; Is. Ultim., 24:
ignis eorum non extinguetur.
Et dicit inextinguibili, ad differentiam ignis Purgatorii. De hoc igne infra XXV, 41: ite, maledicti, in ignem
aeternum etc..
|#2 Lectio 2
Supra introduxit evangelista ioannem baptizantem, nunc introducit Christum ad baptismum ioannis venientem:
et circa hoc duo facit.
Primo ponit ea quae praecesserunt baptismum; secundo consequentia ad baptismum, ibi baptizatus autem Jesus.
Circa primum ponuntur quatuor.
Primo mira Christi humilitas; secundo humilitatis admiratio; tertio Christi satisfactio admirationi; quarto ioannes
satisfactioni consentit.
Secundum ibi ioannes autem prohibebat eum; tertium ibi respondens autem Jesus; quartum ibi tunc dimisit eum.
Circa primum quatuor ponuntur: tempus, personae, loca et officium.
Tempus, cum dicit tunc, scilicet ioanne lumen suum habente. Sicut enim sol oritur adhuc apparente Lucifero, ita
Christus ioanne praedicante et baptizante, Lc. III, 21.
Iob XXXVIII, 32: numquid producis Luciferum in tempore suo, et vesperum super fines terrae consurgere facis?
vel tunc quando Christus fuit in trigesimo anno, Lc. III, 23, ut daret intelligi quod officium praedicationis, et
praelationis non debet aliquis sumere ante perfectam aetatem. Vel tunc quando secundum cursum aliorum multa
peccata poterat perpetrasse. Unde noluit statim baptizari, sed multo tempore legem servavit, quasi constitutus sub
lege, et ut Iudaei non haberent causam scandali, quia non venit solvere legem, infra V, 17. Sed posset alicui
videri, quod ideo Christus terminasset legem, quia non potuisset legem implere; et ideo voluit diu observare; et
ideo non ita cito baptizatus est.
Ponuntur personae, cum dicitur venit Jesus ad ioannem, Dominus ad servum, creator ad creaturam; infra XI, 29:
discite a me, quia mitis sum et humilis corde.
Loca a Galilaea. Ista mystice conveniunt baptizatis, quia Galilaea significat transmigrationem: oportet enim
baptizatos transmigrare de vitiis ad virtutes; I Petr. II, V. 1: deponentes omnem malitiam, et omnem dolum, et
simulationes, et invidias, et omnes detractiones.
Item, in iordanem. Iordanis interpretatur descensus, et significat humilitatem, quae debet esse in baptizando ad
gratiam percipiendam; Iacob. IV, 6: humilibus autem dat gratiam.
Ponitur officium ut baptizaretur.
Deus voluit baptizari a ioanne quatuor rationibus.
Primo ut baptismum ioannis conservaretur, quia illi aliqui detrahebant, infra XXI, V. 24. Secundo, ut suo tactu
totam consecraret aquam; et ideo baptismus dicitur fieri de fontibus salvatoris; Is. XII, 3: haurietis aquas in
gaudio de fontibus salvatoris.
Tertio, ut demonstraret in se veram conditionem hominis, quia sicut fuit in similitudinem carnis peccati, Rom.
VIII, 3, ita voluit mundari quasi peccator. Quarto, ut aliis imponeret necessitatem baptizandi: prius enim voluit
servare quae imposuit; Act. I, 1: coepit Jesus facere et docere, contra illos de quibus infra XXIII, 4: alligant
onera gravia et importabilia, et imponunt in humeros hominum: digito autem suo nolunt ea tangere.
Consequenter ponitur admiratio.
Et nota tria. Primo enim ioannes recusat honorem sibi oblatum; secundo confitetur suam humilitatem; tertio
suam infirmitatem.
Secundum ibi ioannes autem prohibebat eum; Eccli. VII, 4: noli quaerere ab homine ducatum, neque a rege
cathedram honoris.
38

