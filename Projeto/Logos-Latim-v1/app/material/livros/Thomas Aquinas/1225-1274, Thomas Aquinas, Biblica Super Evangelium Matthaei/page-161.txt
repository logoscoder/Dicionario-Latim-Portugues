Vel sic. Qui voluerit animam suam salvam facere, et illam ad salutem aeternam ducere, Is. LI, 6: salus mea in
sempiternum erit, perdet eam, vel sustinendo mortem, vel abnegando carnalia. Qui autem perdiderit propter me,
scilicet qui carnalia desideria dimiserit, inveniet eam, scilicet vitam; II cor.
Cap. XIII, 4: nam et nos infirmi sumus in illo, sed vivemus cum eo.
Quid enim prodest homini si universum mundum lucretur, animae autem suae detrimentum patiatur? hic
confirmat per rationem. Posset aliquis dicere: non curo; magis volo vitam hanc praesentem quam aliam. Et hoc
excludit. Primo per vitam illam inaestimabilem; secundo per damnum animae irrecompensabile.
Dicit ergo quid prodest etc., idest quid proficiunt tibi ista temporalia, si animam perdis? naturale est homini quod
magis diligit finem quam ea quae sunt ad finem, ut corpus quam divitias. Unde naturale est quod omnia
exponuntur pro salute corporis. Si contrarium fiat, perversitas est passionis. Sic et naturale est plus animam
diligere quam corpus; unde sapiens est qui magis vellet corporaliter pati, quam sustinere confusionem magnam.
Si ergo ita est, magis debet optare salutem animae quam corporis, etiam si totum mundum posset habere. Sed
quid prodest homini si universum mundum lucretur, animae vero suae detrimentum patiatur? quasi dicat:
inaestimabile damnum est animae detrimentum.
Item posset dicere: si habeo et perdo, potero recuperare: ideo excludit Dominus aut quam dabit homo
commutationem pro anima sua? quasi dicat, nullam.
Prov. VI, 35: non accipiet pro redemptione dona plurima.
Sed numquid non potest redimi? Dan. IV, V. 24: peccata tua eleemosynis redime. Dicendum quod hic loquitur
quantum ad perfectam perditionem, quia non posset recuperare, nisi primo invenisset; sed quando est contritus,
reinvenit. Gregorius aliter: duplex est tempus ecclesiae, prosperitatis et adversitatis: in adversitate adversa, in
prosperitate prospera.
Filius autem hominis venturus est in gloria patris sui. Hic agit de iudiciaria potestate. Et primo ponitur iudiciaria
potestas; secundo tacitae obiectioni respondet.
Forte tu dices: ad quid sequar et tollam crucem? etc.. Quia iudicium filii hominis est, et potestas. Io. V, 27:
potestatem dedit ei iudicium facere, quia filius hominis est.
Non doleas ergo quod patiatur, quia venturus est in gloria. Non doleas, quod reprobetur a senioribus, quia
venturus est in gloria patris sui: nec quod ante multos, quia cum Angelis suis; Phil. II, 11: omnis lingua
confiteatur, quia Dominus Jesus Christus in gloria est Dei patris. Et infra XXV, 31: cum autem venerit filius
hominis in maiestate sua, et omnes Angeli cum eo, tunc sedebit super sedem maiestatis suae etc.. Tunc reddet, et
restituet, unicuique secundum opera sua.
Deinde respondet tacitae obiectioni amen dico vobis; quasi dicat: dixi vobis quod venturus est filius hominis etc..
Sed nolite mirari. Quare? volo vobis ostendere, quia sunt quidam de hic stantibus, qui non gustabunt mortem.
Peccatores absorbentur morte, sed iusti gustant mortem. Isti autem erant Petrus, ioannes et Iacobus. Donec
videant filium hominis venientem in regno suo. Hoc fuit signum gloriae futurae. Eos autem non nominavit
propter invidiam aliorum.
Potuissent autem habere invidiam, quia magis his, quam aliis. Item propter importunitatem, quia importuni
essent si nihil eis ostenderet.
Aliter potest dici, quod regnum Dei est ecclesia: ideo est aliquis qui non gustabit mortem, sicut ioannes, donec
videat filium hominis venientem in regno suo; idest donec dilatetur ecclesia, quia tantum vixit, quod vidit
ecclesiam dilatari, et multas ecclesias aedificari.
|+17 Capitulus 17
|#1 Lectio 1
In parte praecedenti ostendit virtutem doctrinae evangelicae etc., hic ostenditur finis, qui est gloria futura: et
circa hoc duo facit.
Primo ostendit quomodo demonstrata est in transfiguratione; secundo quomodo perveniri possit ad eam, in
XVIII cap. In illa hora etc..
Circa primum duo.
Primo demonstratur futura gloria; secundo praecipit celationem; tertio ponit dubitationem.
Secunda ibi et descendentibus illis de monte etc., tertia ibi et interrogaverunt eum discipuli etc..
Circa primum tria.
Primo ponuntur circumstantiae transfigurationis; secundo transfiguratio; tertio effectus.
Secunda ibi et transfiguratus est ante eos; tertia ibi et audientes discipuli ceciderunt in faciem suam.
Ponit autem tres circumstantias, scilicet tempus; discipulos; locum.
Tempus ponit, cum dicit post dies sex.
Sed hic est quaestio litteralis, quare statim cum dixit: sunt quidam de hic stantibus etc. Non statim transfiguratus
est. Solvit chrysostomus. Primo ut accenderet desiderium apostolorum; secundo ut mitigaret invidiam eorum,
quia forte post verbum istud turbati fuerunt.

161

