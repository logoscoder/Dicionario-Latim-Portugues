Obtulerunt ei munera etc.. Aliqui assignant rationem istorum munerum litteralem et dicunt isti, quod tria
invenerunt: domum sordidam, puerum infirmum, et matrem pauperem. Et ideo obtulerunt aurum ad
sustentationem matris, myrrham ad sustentationem membrorum pueri, thus ad tollendum foetorem.
Sed dicendum, quod aliquid mystice hic praetenditur, et potius ista tria ad tria referuntur, quae offerre debemus,
sc. Fidem, actionem et contemplationem.
Quantum ad fidem dupliciter: primo quantum ad ea, quae in Christo concurrunt. Scilicet regia dignitas; Ier.
XXIII, 5: regnabit rex, et sapiens erit etc.; et ideo in tributum obtulerunt aurum. Sacerdotii magnitudo; et ideo
thus in sacrificium. Hominis mortalitas; et ideo myrrham. Item quantum ad fidem trinitatis, quia designantur in
nobis personae trinitatis.
Secundo possunt referri ad actionem nostram.
Per aurum enim potest signari sapientia; Prov. II, 4: si quasi thesauros effoderis illam, tunc intelliges timorem
Domini. Per thus oratio devota; Ps. Cxl, 2: dirigatur, Domine, oratio mea, sicut incensum in conspectu tuo etc..
Per myrrham mortificatio carnis: Col. III, 5: mortificate membra, quae sunt super terram; Cant. V, 5: manus
meae distillaverunt myrrham.
Quantum autem ad contemplationem, per ista tria possunt significari vel tres sensus sacrae Scripturae, scilicet
litteralis, sub quo comprehenditur allegoricus, anagogicus et moralis; vel tres partes philosophiae, scilicet
moralis, logica et naturalis: omnibus enim his debemus uti ad servitium Dei.
Consequenter ponitur quomodo reverentiam exhibuerunt in obediendo. Unde et responso accepto in somnis, ne
redirent ad Herodem, per aliam viam reversi sunt in regionem suam.
Sed quomodo responsum acceperunt qui non interrogaverunt? sed dicendum quod Dominus respondet aliquando
interrogationi mentali, et isti intus quaerebant quid placeret Deo de reversione; Ex. XIV, 15: quid clamas ad me?
sed numquid sunt revelationes immediate a Deo? dionysius probat quod non, nisi mediantibus Angelis. Quare
ergo non nominat Angelum? sed dicendum, quod quandoque Scriptura facit mentionem de Deo, et non de
Angelo, hoc fit per quamdam excellentiam illius manifestationis; Gal. III, 19: lex ordinata per Angelum in manu
mediatoris; Act. VII, 37: hic est Moyses, qui dixit filiis Israel: prophetam suscitabit vobis Deus de fratribus
vestris, tamquam me ipsum audietis etc.. Unde quod dicit Glossa, quod hoc fuit immediate per Deum, refertur ad
modum loquendi Scripturae.
Per aliam viam reversi sunt in regionem suam. In hoc ostenditur quod ad regionem nostram Paradisum, a qua per
peccatum expulsi sumus, per obedientiam pervenimus.
Prov. IV, 27: vias quae a dextris sunt novit Dominus; perversae vero sunt quae sunt a sinistris.
Chrysostomus hic dicit, quod isti reversi egerunt sanctam vitam, et postea facti sunt coadiutores s. Thomae
apostoli; tamen nihil de eis invenitur scriptum in sacra Scriptura post recessum eorum.
|#4 Lectio 4
Supra habitum est quomodo nascenti Christo magi testimonium perhibuerunt, nunc autem agitur quomodo
innocentes testimonium perhibent, non loquendo sed moriendo.
Et circa hoc tria facit evangelista.
Primo enim ponitur occultatio Christi; secundo interfectio puerorum, ibi tunc Herodes; tertio ponitur reditus
ipsius Christi, ibi defuncto Herode.
Circa primum tria facit.
Primo enim ponitur admonitio Angeli; secundo ostenditur obedientia ioseph; tertio impletio prophetiae.
Secundum ibi ut adimpleretur.
Circa primum tria tanguntur.
Primo ponitur tempus apparitionis; secundo describitur ipsa apparitio et modus apparitionis ibi ecce Angelus;
tertio ponitur ipsa admonitio facta per Angelum, ibi surge et accipe puerum.
Tempus describitur ibi qui cum recessissent. Et intelligendum quod non statim post recessum magorum facta est
ista apparitio, quia totum quod dicitur Luc. II, 6, debet interponi, scilicet de purificatione: postquam impleti sunt
dies etc.. Non enim Herodes statim cogitavit de interfectione puerorum.
Unde cum dicit qui cum recessissent, debet interponi tota historia purificationis.
Consequenter ponitur ipsa apparitio; unde ecce Angelus apparuit in somnis etc..
In somnis dicitur apparere, quia tunc homines ab actibus exterioribus cessant, et talibus fit revelatio per Angelos;
Ps. IV, 9: in pace in idipsum dormiam, et requiescam; Prov. III, 24: quiesces, et suavis erit somnus tuus.
In ista admonitione tria ponuntur.
Primo enim persuadet Angelus fugere; secundo determinat moram; tertio assignat causam.
Dicit ergo surge.
Et nota, quod, sicut dicit Hilarius, beata virgo ante nativitatem ab Angelo nominatur coniux, supra I, 5, sed post
nativitatem non.
Et hoc propter duo. Primo ad commendationem virginis; sicut enim virgo concepit, ita virgo peperit. Secundo
propter dignitatem eius: erat enim mater Dei, qua dignitate nulla maior, et denominatio fit a digniori.

27

