Deinde tangitur fides centurionis confitentis potestatem Christi: dic tantum verbo, et sanabitur puer meus; quia,
ut habetur Sap. XVI, 12, non herba, non malagma sanavit eos, sed sermo tuus, Domine. Et in Ps. Cvi, 20: misit
verbum suum, et sanavit eos.
Deinde inducit similitudinem, et probat a minori. Et describit ordinem primo; secundo potestatem, et dicit nam et
ego homo sum sub potestate constitutus etc..
Et tangitur ordo: quia quidam sunt superiores, ita quod non habent superiorem se; quidam sunt superiores, ita
quod habent superiorem se; quidam vero inferiores qui non habent inferiores se; quidam ergo sunt medii; et de
istis erat iste, quia erat sub tribuno, sed habebat sub se milites. Habebat enim sub se quosdam quorum erat
gubernator; et isti erant milites; unde dicit et dico uni: vade, et vadit; et alii: veni, et venit; in quo commendatur
nobis obedientia. Ad Hebr. XIII, 17: obedite praepositis vestris, et subiacete eis.
Item alios habebat servos quibus cibaria ministrabat.
Eccli. XXXIII, 25: cibaria, et virga, et onus asino; panis, et disciplina; et opus servo. Et servo meo: fac hoc, et
facit. Unde vult arguere a minori: quia si ego qui sum in potestate constitutus, haec possum, quanto magis
Dominus dominantium potest etc..
Sed videndum quod rationales creaturae sunt liberae, et sunt sicut milites; iob XXV, 3: numquid est numerus
militum eius? et ideo dicitur Dominus exercituum.
Sed creatura irrationalis habet subiectionem servilem, quia non habet liberi arbitrii facultatem.
Vult ergo dicere: quia tibi natura obedit, dic naturae, et obedit tibi, quia sermo tuus iudicio plenus est.
Videndum est, quod istud duplex dominium invenitur in anima: anima enim praesidet corpori; ratio vero
irascibili et concupiscibili. Prima est dominativa potestas, quia ad imperium animae movetur corpus; secunda
praeest aliis quadam imperativa potestate, et dominativa, vel regali: unde habent aliquid de motu suo. Et haec
sunt quasi milites; iac. IV, 1: unde bella et lites in vobis? nonne ex concupiscentiis, quae militant in membris
vestris? I Petr. II, 11: hortamur vos abstinere a carnalibus desideriis, quae militant adversus animam.
Debemus ergo dicere huic vade, idest malis moribus; et veni, scilicet bonis moribus, et servo huic, fac hoc. Unde
corpus debemus operi applicare, ut sicut exhibuimus membra nostra servire immunditiae et iniquitati ad
iniquitatem, ita nunc exhibeamus membra nostra servire iustitiae in sanctificationem, ut habetur Rom. VI, 19.
Audiens autem Jesus miratus est etc.. Hic tangitur Christi benignitas.
Sed quid est quod dicit admiratus est? quia admiratio non cadit in Deo; quia non fit nisi ex ignorantia causae,
quae non potest esse in Deo. Item est apprehensio magnitudinis effectus, quod fit ex imaginatione et phantasia
alicuius effectus magni, et sic potest cadere etiam in Christo: unde admiratus est, idest magnum reputavit, et hoc
turbis sequentibus ostendit.
Et commendavit eum, unde sequentibus se dixit: non inveni tantam fidem in Israel.
Sed quid est? nonne in Abraham, Isaac et Iacob fuit maior fides? dicendum, quod immo; sed quod hic dicitur,
intelligitur pro tempore illo.
Sed tunc est quaestio de apostolis, et martha, et maria. Et dicendum quod iste maioris fidei erat, quia nullum
praeambulum viderat, sicut isti qui miracula viderant.
Item Petrus venit ad vocem Andreae, Andreas ad vocem ioannis. Item in verbo marthae fuit aliquid dubietatis,
quia dixit: Domine, si fuisses hic, frater meus non fuisset mortuus; quasi absens non posset.
Sed in verbo istius nihil fuit dubietatis.
Aliter exponit chrysostomus. Quia magnum et parvum aliquando dicuntur non absolute, sed in comparatione,
sicut dicuntur in domo multi, in theatro pauci. Unde non inveni tantam fidem in Israel, scilicet per
comparationem illius gentilis. Deut. XXVIII, 43: advena qui tecum moratur in terra, ascendet super te, eritque
sublimior.
Dico autem vobis. Occasione huius agit de comparatione Iudaeorum et gentilium; et primo de vocatione
gentilium; secundo de reprobatione Iudaeorum.
Dico quod multi ab oriente et occidente venient etc.. Et dicitur istud in comparatione, quia multi sunt vocati,
pauci vero electi; infra XX, 16. Ab oriente et occidente, ita quod per hoc totus mundus intelligatur. Vel ab
oriente, in tempore prosperitatis; et occidente, scilicet in tempore adversitatis. Vel ab oriente, in tempore
iuventutis; et occidente, in tempore senectutis. Et recumbent. Iste recubitus opulentia est rerum spiritualium,
scilicet in contemplatione. Lc. XXII, 29: ecce dispono vobis regnum, ut edatis et bibatis super mensam meam in
regno meo. Et Is. Lxv, V. 13: ecce servi mei comedent, et vos esurietis; ecce servi mei bibent, et vos sitietis etc..
Sed quare cum Abraham, Isaac et Iacob? quia gentiles per fidem iustificantur, sicut Iudaei, ut habetur Rom. IV,
12 et Gen. XII.
Item istis facta est repromissio, quia in semine tuo benedicentur omnes gentes, gen. XV, 18. Ideo isti recumbent
cum patribus suis.
Sequitur filii autem regni eiicientur in tenebras exteriores. Hic ostendit reprobationem Iudaeorum, et describit
poenam damni, quia amittent bona, et incurrent mala.
Dicit autem filii regni, quia in illis Deus regnabat; Ps. Lxxv, 2: notus in Iudaea Deus, in Israel magnum nomen
eius. Item figuris legis servi erant. Item facta est eis promissio, ut habetur Rom. IV, 13.
Eiicientur in tenebras exteriores.
74

