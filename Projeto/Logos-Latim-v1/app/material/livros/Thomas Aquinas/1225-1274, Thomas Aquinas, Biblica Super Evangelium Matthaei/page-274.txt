Item aggravatur ex communitate, quia omnes principes. Si enim unus, vel duo, excusabile esset; sed omnes
convenerunt; Is. I, 6: a planta pedis usque ad verticem non est in eo sanitas; ideo dicit omnes principes; ezech.
XI, 2: fili hominis, hi sunt viri qui cogitant iniquitatem, et tractant consilium pessimum.
Item ex crudelitate, quia multa alia cogitare poterant, sed cogitabant quomodo eum morti traderent; Prov. I, 16:
pedes eorum ad malum currunt et festinant ut effundant sanguinem.
Sed quomodo? vinctum adduxerunt.
Haec erat consuetudo, quod tales vincti adducerentur et signarentur morti condemnati.
Et signavit quod sicut mortem nostram sua morte destruxit, sic vincula peccatorum vinculis suis destruxit.
Et tradiderunt Pontio Pilato. Et quare? triplex est ratio. Una litteralis erat, quia vicarius erat imperatoris, et Iudaei
non habebant iudicium sanguinis. Propter quod dicunt in Io. XVIII, 31: nobis non licet interficere quemquam.
Item ex intentione ipsorum: ipsi enim nolebant occulte interficere, sed manifeste, ut fama divulgaretur,
secundum quod habetur sap. II, 20: morte turpissima condemnemus eum.
Tertia causa est, quia pro omnibus voluit mori, ideo voluit ut omnes congregarentur, tam Iudaei quam gentiles,
ita quod impletum est illud Ps. II, 2: astiterunt reges terrae, et principes convenerunt in unum.
Tunc videns Iudas, qui eum tradidit, quod damnatus esset etc.. Hic agitur de poenitentia et morte Iudae.
Et circa hoc duo facit.
Primo narrat de proditione; secundo quid factum sit de pretio, ibi principes autem sacerdotum, acceptis argenteis,
dixerunt.
Circa primum primo agitur de poenitentia; secundo de desperatione, ibi et proiectis argenteis in templo, recessit.
Circa primum tria facit.
Primo ponitur motivum; secundo poenitentia; tertio effectus.
Motivum tunc videns quod damnatus esset, poenitentia ductus, retulit triginta argenteos. Potuit esse quod
credidit Iudas, quando vendidit eum, quod non occideretur, sed quod flagellaretur; ideo videns quod damnatus
esset, poenituit.
Sed est quaestio, quando traditus fuit praesidi, quomodo videre potuit quod esset damnatus.
Hieronymus dicit quod hoc vidit oculo mentis, quia ex quo vidit quod a Iudaeis damnatus erat, et traditus Pilato,
cogitavit quod Pilatus iudicaret ad voluntatem eorum, scilicet Iudaeorum. Origenes dixit quod quidam dixerunt:
videns Iudas quod esset damnatus, scilicet ipse Iudas, ex isto motus fuit ad poenitentiam.
Unde poenitentia ductus retulit triginta argenteos. Et haec poenitentia non fuit vera poenitentia; habuit tamen
aliquid poenitentiae, quia poenitentia debet esse media inter spem et timorem; Iudas autem timorem et dolorem
quidem habuit, quia de peccato praeterito doluit, sed spem non habuit. Et talis est poenitentia impiorum; Sap. V,
3: poenitentiam agentes, et prae angustia spiritus gementes.
Et quare ductus poenitentia? notandum quod dicit Origenes, quod aliquando accidit quod diabolus impellit
hominem ad peccandum, aliquando homo; sed aliter et aliter, quia homo ut libidinem compleat, diabolus ut
perdat. Et si diabolus immisit, non habuit ex creatione, et ideo poenitere potuit.
Et hoc est contra Manichaeos, qui dicunt quod duplex est creatio, bona et mala, et qui sunt de creatione mala,
non possunt bene agere, et e converso. Et secundum eos Iudas fuit de creatione mala. Quomodo ergo potuit
poenitere? dicit ergo quod hoc quod desperavit, non fuit nisi quia negligens fuit.
Sequitur effectus. Effectus poenitentiae est ut peccator studeat emendare. Peccaverat, quia vendiderat Christum,
fecerat enim quod in se erat: ideo triginta denarios retulit. Et primo ponitur retractatio; secundo poenitentia, ibi
peccavi tradens sanguinem iustum.
Retulit ergo triginta argenteos; et in hoc retractavit, dicens peccavi, idest vere deliqui. In hoc autem quod dicit
tradens sanguinem iustum, etsi bene dicit, non complete tamen, quia potest retorqueri ad hominem iustum.
Unde Ier. XXVI, 15: si occideritis me, sanguinem innocentem tradetis contra vosmetipsos.
Unde dicit Hieronymus quod si rectam fidem habuisset, non desperasset. Debuit enim dicere, tradens Deum. In
hoc ergo quod dixit tradens sanguinem iustum, minoravit eius potestatem, et ostendit se non habere rectam
fidem.
Tunc ponitur Iudaeorum obstinatio at illi dixerunt: quid ad nos? iste iustum confitebatur, et tamen dicunt quid ad
nos? Ier. VIII, 7: populus meus non cognovit iudicium Domini. Tu videris, idest non sequimur conscientiam
tuam. Remigius: quid ad nos? tu primo vendidisti, et post iustum confiteris. Quis videris apud nos, qui ita mutas
sententiam? mutare enim de malo in bonum, bonum est: de malo autem in malum, malum; Eccli. XXVII, 12:
iustum in aeternum stat, stultus autem ut luna mutatur.
Tunc ponitur desperatio. Desperatus enim de bonis temporalibus nihil curat; et sic facit iste, quia proiectis
argenteis in templo recessit (non habuit curam de pecunia) et abiens laqueo se suspendit. Unde habetur Act. I,
18, quod suspendit se et crepuit per medium.
Et quare? dicit Origenes quod accidit, quia diabolus praecipitat aliquem in peccatum, et licet det spatium, tamen
vult praecipitare in aliud. Et hoc caveri voluit apostolus dicens, II Cor. II, 7: ne forte abundantiore tristitia
absorbeatur qui eiusmodi est. Sic Iudas ad tantam absorptionem venit, quod abiens laqueo se suspendit. Ps.
Lxviii, 16: neque absorbeat me profundum. Origenes narrat opinionem quorumdam dicentium quod quia Iudas
audierat loqui de resurrectione, ideo credebat Christo occurrere, et ideo laqueo se suspendit.
274

