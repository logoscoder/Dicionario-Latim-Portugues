Unde cum venisset accessit ad eum homo genibus provolutus. Si non descendisset, non venisset ad eum homo
ille. Et accessit humiliter, quia genibus provolutus, quia exaudit Deus orationem humilium, Ps. Ci, 18. Per istum
genus humanum potest significari.
Phil. II, 10: ut in nomine Jesu omne genu flectatur caelestium, terrestrium et infernorum etc..
Deinde ponitur petitio. Non petit, sed infirmitatem exponit: sufficit enim misericordi miseriam exponere.
Primo exponit infirmitatem; secundo accidentia; tertio quod remedium non inveniebat.
Dicit ergo Domine, miserere filio meo, quia lunaticus est.
Notandum quod multi pro se rogant, ut supra de muliere habente fluxum sanguinis: aliquando aliquis pro alio
rogat, ut hic: aliquando vero aliquem curat non rogatus, sicut in spirituali infirmitate, ut habetur de publicano Lc.
XVIII, 12 s., aliquando vero ad petitionem alterius aliquis curatur, ut habetur Iacobi ult., 16: orate pro invicem ut
salvemini, aliquando sine oratione, ut in conversione Pauli, Act. IX, 4 ss..
Sed quid est quod dicitur quod lunaticus est? lunaticus proprie est qui secundum statum lunae alienatur. Sed
videtur quod iste non esset lunaticus, sed daemoniacus, quia infra habetur, quod exivit Daemonium ab eo.
Potest dici quod non est verbum evangelistae, sed patris decepti, qui credebat eum esse lunaticum. Vel quia
supra IV, 24 habetur quod lunaticos curavit, et isti erant daemoniaci.
Aliqui dicunt, ut aliqui medici, quod non erant alienati a Daemone, sed ex mala complexione, vel corporis
dispositione, et hoc quia crescente luna crescit omne humidum.
Sic, cum cerebrum humidissimum sit, luna patiente defectum, defectum patitur et ipsum cerebrum: et ita tales
deficientes patiuntur luna deficiente.
Sed hoc est contra fidem, quia expresse Scriptura dicit eos daemoniacos: et hoc patet, quia ex spiritu loquuntur,
quia multi ignorantes patiuntur sic, et tamen loquuntur de Scripturis.
Ideo dicendum quod spiritus maligni intendunt multipliciter insidiari hominibus, et infamare volunt eos: ideo
aliqui Daemones inducunt infirmitates et vexationes secundum quod vident impressionem stellarum ad hoc
convenientem, ut inducant homines ad errorem, ut credant quod solum ex influentia stellarum accidat eis ut male
patiantur.
Et male patitur. Hic ponuntur accidentia. In qualibet infirmitate sunt diversi status; quia quidam habent febrem
magis gravem, alii magis debilem, sic etiam iste multum gravabatur. Quia saepe cadit in ignem, et crebro in
aquam: ideo in magno erat periculo. Unde notandum quod Dominus non retrahit manum suam in periculis.
Unde iam esset mortuus, nisi Deus manum suam extendisset, ut de iob legitur II, 6: quamvis Satan eum multum
cruciaret, tamen praecepit ei Dominus ut in animam manum non mitteret.
Per istum significatur ratio instabilis, de quo in Eccli. XXVII, 12: stultus ut luna mutatur.
Et cadit quandoque in ignem, scilicet irae; Deut. XXXII, 22: ignis succensus est in furore meo, et ardebit usque
ad inferni novissima.
Crebro in aquam, scilicet cupiditatis.
Effusus es sicut aqua ne crescas, Gen. XLIX, 4.
Obtuli discipulis tuis, et non potuerunt curare eum. Hic tangitur nequitia istius, quia voluit accusare discipulos;
unde Eccli. XI, 33: qui in electis ponit maculam.
Unde Dominus increpat respondens Jesus ait: generatio incredula et perversa. Unde ponitur responsio: et duo
facit.
Primo increpat vitium; secundo exhibet beneficium.
Dicit ergo respondens Jesus etc..
Iste volebat diffamare discipulos ad turbas, et etiam Jesum, quod non haberet istam potestatem, et multi in hoc
consentiebant; ideo Christus invehitur contra totam gentem, et arguit eos infidelitate, dicens generatio incredula,
quia hoc non erat propter impotentiam discipulorum, sed propter incredulitatem eorum.
Item de perversitate, et perversa quia culpam suam apostolis imponebant; Deut. XXXII, 5: generatio prava atque
perversa, haeccine reddis Domino, popule stulte et insipiens? quousque ero vobiscum? et duo Christus proponit.
Primo eorum impoenitentiam; secundo divinam patientiam, quia non est conveniens societas iusti ad iniustum;
eccli. XIII, 21: sicut communicat lupus agno, sic peccator iusto; II Cor. VI, 15: quare conventio Christi ad belial?
unde vult dicere: mea societate potimini, et tamen mihi et discipulis meis detrahere non cessatis. Et, sicut dicit
Hieronymus, Dominus hoc non dicit ut iratus, sed loquitur ad modum medici, qui venit ad infirmum, qui non
vult servare mandata sua, qui dicit: quamdiu visitabo te qui non vis servare mandata mea? ideo dat exemplum
praelatis, quod licet eis contrarientur homines, tamen beneficia conferant, sicut ipse, qui istius filium curavit, qui
sibi et discipulis detrahebat.
Unde dicit afferte huc illum ad me. Et primo ponitur curandi modus; secundo effectus.
Primo ponitur actor, scilicet Christus; unde dicit: afferte eum ad me. Homines multipliciter peccant. Quidam ex
ignorantia, quidam ex infirmitate, quidam ex malitia. Qui ex ignorantia, per hominem instrui potest; qui ex
infirmitate, scilicet ille qui per incontinentiam peccat, qui de peccato dolet, et deducitur passionibus, iste non per
quemcumque potest sanari, sed necessarium est quod adducatur ad Jesum, qui sanat omnes infirmitates nostras.
Et haec est via, quia increpavit eum, quia per peccatum suum hoc ei acciderat; Prov. VI, 2: illaqueatus es verbis
oris tui, et captus propriis sermonibus. Vel increpavit eum, scilicet Daemonem.
166

