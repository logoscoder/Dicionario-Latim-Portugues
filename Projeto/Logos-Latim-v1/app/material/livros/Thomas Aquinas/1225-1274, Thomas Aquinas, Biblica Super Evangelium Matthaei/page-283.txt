Et ponitur in spongia, quae cavernosa est, et signat cautelas et versutias Iudaeorum.
Sed imponunt calamo. Per calamum sacra Scriptura signatur; unde suam malitiam per Scripturam confirmare
volunt.
Et potest esse quod iste ex compassione movebatur; unde volebat iste facere ei auxilium, alii autem nolebant,
ideo dicebant: sine, videamus an veniat elias liberans eum.
Iesus autem iterum clamans voce magna, emisit spiritum. Hic agitur de his, quae post mortem acta sunt. Et primo
ponitur mors Christi; secundo quae acta sunt; tertio effectus.
Secunda ibi et ecce velum templi scissum est; tertia ibi centurio autem etc..
Circa primum tangitur mors, et modus mortis.
Causa mortis triplex assignatur: una causa fuit, ut ostenderet quantum nos amavit. Augustinus: nulla maior est
ratio amoris quam praeveniri amando. Rom. V, V. 8: commendat Deus caritatem suam in nobis, quoniam cum
peccatores essemus, Christus pro nobis mortuus est. Item, ut doceret nos contemnere mortem. Per mortem
destruxit omnia peccata. Item ut poenam peccati Adae tolleret, ut scilicet liberaret a peccato Adae.
Dictum enim fuit ei, Gen. II, 17: quacumque hora comederitis, moriemini: ab hac morte nos liberavit. Item, quia
diabolus, qui est actor mortis, invaserat eum, qui non meruerat, ideo potestatem in aliis amisit; ideo animam
suam morti tradidit, ut nostras liberaret.
Item designatur conditio mortis et clamans voce magna emisit spiritum.
Quidam dixerunt quod divinitas mortua fuerat; sed hoc est falsum, quia vita non potest mori, sed Deus non
solum est vivens, sed etiam vita. Aliqui dixerunt animam mori cum corpore: quod esse non potest, quia non
posset apprehendere immortalitatem.
Item notandum quod omnes moriuntur ex necessitate; Christus autem propria voluntate.
Unde non dicit est mortuus sed emisit quia ex voluntate, et hoc signat potestatem, sicut alibi dicitur Io. X, 18:
potestatem habeo ponendi animam meam, et potestatem habeo iterum sumendi eam.
Et voluit mori cum magna voce, ad signandum quod ex potestate, et non necessitate moriebatur: unde animam
suam posuit cum voluit, et accepit cum voluit. Unde facilius fuit Christo ponere animam, et recipere, quam alicui
dormire, et excitari. Sed quare imputatum est eis? quia fecerunt quod in eis fuit.
Et ecce velum templi scissum est etc.. In parte ista agitur de effectu.
Primo agitur de his quae circa templum facta sunt; secundo de his quae in elementis; tertio de his quae in
hominibus.
Et videndum quod Matthaeus alio ordine narrat quam Lucas. Dicit Augustinus quod Matthaeus narrat ordinem
historiae: et hoc patet, quia dicit et ecce velum templi scissum est. In Luca autem nihil tale habetur.
Et notandum quod in templo duplex velum erat, sicut in tabernaculo, quia erat velum intra sancta sanctorum, et
erat velum aliud, quod non erat in sanctis. Et ista duo duplicem velationem signabant, quia velum interius
significabat velationem mysteriorum caelestium, quae nobis revelabuntur: tunc enim similes ei erimus, cum
apparuerit gloria sua. Aliud, quod exterius erat, significabat velationem mysteriorum, quae ad ecclesiam
pertinent. Unde istud exterius fuit scissum, alterum non, ad signandum quod mysteria manifestabantur per
mortem Christi, quae ad ecclesiam pertinent; sed aliud non fuit divisum, quia secreta caelestia adhuc remanent
velata. Unde apostolus II Cor. III, 16: cum autem Israel conversus fuerit ad Deum, amovebitur velamen.
Unde per passionem omnia mysteria, quae in lege et prophetis scripta sunt, aperta fuerunt, ut habetur Luc. Ult.,
27: incipiens a Moyse et omnibus prophetis, interpretabatur illis in omnibus Scripturis, quae de ipso erant.
Vel significabat dispersionem populi Iudaeorum.
Et quia gloria eorum erat in velo, quod in passione Domini scissum est, significabatur quod tota gloria
dividebatur ab eis.
Et terra mota est, et petrae scissae sunt etc.. Supra positum est miraculum, quod factum est circa sacra templi; hic
ponit miraculum quod factum est circa elementa. Et ista convenientia inveniuntur primo quantum ad virtutem
passionis; secundo quantum ad effectum salutis; tertio quantum ad iudiciariam potestatem, quam Christus
patiendo meruit.
Convenit quod terra mota est etc., quia non potest praesentiam tantae maiestatis sine tremore sustinere; unde in
Ps. Ciii, 32: qui respicit terram et facit eam tremere. Et petrae scissae sunt, per quod signatum est quod nulla
virtus potest ei resistere; III Reg. XIX, 11: transit Dominus subvertens montes, et conterens petras. Et
monumenta aperta sunt. Monumenta sunt claustra corporum mortuorum.
Unde signatur quod vincula mortis disrumpit; Os. XIII, 14: ero mors tua, o mors, morsus tuus ero, inferne. Item I
Cor. XV, 54: absorpta est mors in victoria.
Item convenit quantum ad effectum. Commovetur terra dum quidquid terrenum est abiicitur.
Ps. LIX, 4: commovisti terram, et conturbasti eam, sana contritiones eius, quia commota est. Item petrae
scinduntur, quando duritia cordium ad compassionem movetur; ier. XXIII, 29: verba mea, scilicet passionis,
quasi ignis, et quasi malleus conterens petras.
Item quod monumenta aperta sunt, signat quod mortui in peccatis debent resurgere; eph. V, 14: surge qui dormis,
et exurge ex mortuis.

283

