Dicit ergo quid cogitatis inter vos modicae fidei, quia panes non habetis? quasi dicat, intelligitis carnaliter quod
spiritualiter debetis intelligere. Non recordamini quinque panum, et quinque millia hominum, et quot cophinos
sumpsistis? nonne ergo qui tot pavi, possum vos pascere? quare non intelligitis, quia non de pane dixi vobis,
scilicet materiali, sed potius spirituali; qui panis doctrina dicitur in Io. VI, 64: verba quae locutus sum vobis,
spiritus et vita sunt.
Tunc intellexerunt etc.. Hic ponitur correctio. Unde correcti sunt ex sermone eius; Ps. Cxviii, 130: declaratio
sermonum tuorum illuminat, et intellectum dat parvulis.
|#2 Lectio 2
Supra Dominus docuit doctrinam evangelicam conservandam puram a fermento Iudaeorum, hic autem docet
eminentiam doctrinae. Et primo quantum ad fidem utriusque naturae, scilicet Deitatis et humanitatis; secundo
quantum ad fidem passionis, ibi exinde coepit Jesus ostendere discipulis suis etc.; tertio quantum ad fidem
iudiciariae potestatis, ibi filius enim hominis venturus est in gloria patris sui.
Circa primum primo exquiritur opinio turbarum de Christo; secundo fides discipulorum, ibi vos autem quem me
esse dicitis? circa primum primo ponitur locus; secundo interrogatio Christi, ibi quem dicunt homines esse filium
hominis? tertio responsio Petri, ibi at illi dixerunt etc..
Dicit ergo venit Jesus in partes caesareae; et non solum hoc, sed addidit Philippi, quia duae caesareae fuerunt,
scilicet caesarea traconis, ubi missus est Petrus ad Cornelium; alia haec quae dicitur aliter Paneas.
Prima ab Herode constituta est in honorem caesaris augusti, istam construxit Philippus in honorem tiberii.
Sed quare fecit hic istam quaestionem Dominus? dicendum, quod haec civitas in finibus Iudaeorum erat sita;
ideo antequam de fide petere vellet, a Iudaeis eos extraxit. Similiter habetur quod Dominus educens Iudaeos de
Aegypto, non eduxit eos per sata Philisthinorum, ut habetur Ex. XIII, 17.
Consequenter ponitur interrogatio et interrogabat discipulos suos etc.. Sapiens quando interrogat, docet, ut dicit
Hieronymus.
Unde in multis instruimur, ut simus solliciti quid de nobis dicatur: ut si malum, quod corrigamus; si bonum, ut
conservemus et multiplicemus. Unde curam habe de bono nomine; hoc enim magis permanebit tibi, quam mille
thesauri pretiosi et magni, Eccli. XLI, 15. Unde Christus interrogavit quid de ipso diceretur. Item qui divinitatem
cognoscunt, dicuntur dii, Ps. Lxxxi, 6: ego dixi, dii estis, hi vero qui humanitatem, dicuntur homines; unde
dicitur quem dicunt homines esse filium hominis? sed, ut dicit Hilarius, Christus solum homo videbatur: ideo
voluit quod cognoscerent quod esset aliud quam simplex homo. Unde ipse ex hoc dat intelligere, aliud esse in eo.
Item ostenditur humilitas Christi, quia se hominis filium confitetur, secundum illud supra XI, V. 29: discite a me,
quia mitis sum et humilis corde.
Consequenter ponitur opinio turbarum at illi dixerunt: alii ioannem baptistam etc.. Diversi de Christo senserunt
diversa.
Pharisaei blasphemabant Christum, sed turbae prophetam dicebant; unde Lc. VII, 16: propheta magnus surrexit
in nobis etc.. Dicebant eum ioannem ratione auctoritatis, quia ioannes poenitentiam praedicabat; supra cap. III, 2:
agite poenitentiam, appropinquavit regnum caelorum. Ideo credebant ipsum esse ioannem, quia similiter Christus
incipiebat agite poenitentiam, appropinquavit regnum caelorum, ut supra IV, 17.
Item habebant in reverentia eliam prophetam; Mal. Ult., 5: ecce ego mittam eliam prophetam, antequam veniat
dies Domini magnus et horribilis. Unde credebant esse eliam propter potestatem sermonis et virtutem
praedicationis; Eccli. XLVIII, 1: et surrexit elias propheta quasi ignis, quia verbum ipsius quasi facula ardebat.
Et de Christo dicitur supra VII, 29, quod erat docens tamquam potestatem habens.
Item propter eminentiam vitae credebant eum esse ieremiam, de quo Dominus ait: antequam te formarem in
utero, novi te, et antequam exires de ventre, sanctificavi te, Ier. I, 5. Et ibid. XL habetur, quia honoratus erat
gentibus. Sic in reverentia ab extraneis Christus habebatur; a Iudaeis vero blasphemabatur: ideo ieremiae
comparabant eum.
Sed quomodo eliam dicebant? quia habetur IV regum II, 11 quod raptus est, et quod adhuc viveret, et erat
promissus Iudaeis ad salutem, ut habetur Mal. Ult., 5.
Quia quidam posuerunt transcorporationem: et ideo secundum hanc opinionem posset esse, quod anima eliae
intrasset aliud corpus.
Dicit eis Jesus: vos autem quem me esse dicitis? hic exquiritur fides discipulorum. Et primo ponitur interrogatio;
secundo responsio; tertio approbatio.
Secunda ibi respondens Petrus; tertia ibi respondens autem Jesus etc..
Dicit eis Jesus: vos autem quem me esse dicitis? quasi dicat: ita dicunt turbae; sed quia magis est vobis
commissum, ideo magis a vobis exigitur. Vidistis miracula, ideo magis debetis opinari.
Sed quare petiit? nonne sciebat? immo sciebat, sed volebat quod mererentur ex confessione; Rom. X, 10: corde
creditur ad iustitiam, ore autem confessio fit ad salutem.
Unde magis sunt meritoria, quanto magis sequestrata, et quasi turbis infima scientibus, maiora non respondeant,
ideo etc..

155

