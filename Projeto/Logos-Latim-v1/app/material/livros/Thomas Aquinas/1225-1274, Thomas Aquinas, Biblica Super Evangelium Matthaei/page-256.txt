Unde omnes admirantes retraxerunt manum, praeter Iudam, ut magis excusaret se: et ideo erat verbum dubium,
quia simul intingebat cum omnibus: ideo noluit eum detegere ne fieret magis peccator. Vel potest dici quod duo
et duo sedebant, et istum secum posuerat, ut ipsum retraheret. Sed multi per amicitiam non retrahuntur.
Filius quidem hominis vadit sicut scriptum est de illo. Quid est quod dicis, quod tu traderis? dicit filius hominis
vadit, scilicet propria voluntate. Oblatus est, quia ipse voluit, sicut scriptum est Is. LIII, 7. Unde praedicta fuit
passio a prophetis, ut habetur Lc. Ult., 27: et incipiens a Moyse, et omnibus prophetis interpretabatur illis in
omnibus Scripturis, quae de ipso erant. Et ita filio hominis nihil nocet, quia fit quod ipse disposuit.
Sed dicet aliquis: si vadit ex propria voluntate, ergo non est imputandum Iudae. Dicendum quod immo, quia hoc
mala voluntate faciebat, quod filius spontaneus agebat.
Ideo sequitur poena vae autem homini illi, per quem filius hominis tradetur.
Sicut supra XVII, 7: necesse est ut veniant scandala; vae autem homini illi per quem scandalum venit. Et tangitur
magnitudo poenae bonum erat illi si natus non fuisset.
Ex hoc sequitur occasio erroris. Dicunt enim quidam quod non existenti non infertur poena, ideo dicunt quod
melius est simpliciter non fuisse, quod est contra apostolum ad Rom. IX. Unde, secundum Hieronymus,
dicendum quod loquitur secundum communem modum loquendi, idest minus nocumentum, idest maius
tormentum sentit, quam si natus non fuisset. Et ad hoc videtur facere quod dicitur Eccle. IV, 2: laudavi magis
mortuos quam viventes.
Et hoc est contra Augustinum in libro de libero arbitrio. Quod nihil est, non potest eligi.
Item quod eligimus, est propinquius felicitati.
Sed quod non est, non est propinquum felicitati.
Quid est ergo dicendum? potest ne aliquis magis eligere non esse quam poenale esse? ideo dicendum quod non
esse dupliciter potest accipi: vel secundum se, vel per comparationem ad aliud. Secundum se dico quod non est
eligibile, ut dicit Augustinus, sed per comparationem ad aliud est eligibile, ut dicit Hieronymus.
Quia hoc non est aliquid in natura, sed secundum apprehensionem animae accipitur ut aliquid, ut non sedere. Sed
electio accipitur ab eo quod est apprehensum: ideo carere malo accipitur ut bonum. Quando ergo eligit non
propter se, sed inquantum exclusivum mali, sic eligit, ut dicit Philosophus.
Per hoc patet responsio ad secundum. Dicit ergo quod illud quod magis removet a malo, accipitur ut magis
propinquum felicitati; unde homini febrienti carere febre videtur esse felicitatem, quia sub miseriis videtur non
esse; unde melius est non esse quam sub miseriis esse.
Respondens autem Iudas qui tradidit eum, dixit: numquid ego sum, Rabbi? notandum quod simulatorie hoc dixit,
unde quia tardavit quaerere, significavit quod erat tristis, sed simulavit. Item alii vocant ipsum Dominum, sed
iste magistrum. Utrumque tamen erat; Io. XIII, 13: vos vocatis me magister et Domine, et bene dicitis, sum
etenim.
Ait illi: tu dixisti. Notate mansuetudinem Domini. Supra XI, 29: discite a me, quia mitis sum et humilis corde; et
hoc ut nobis exemplum mansuetudinis daret; unde dicit tu dixisti, idest confessus es. Vel tu dicis ista, non assero
ego, sed tu dicis. Unde non est verbum asserentis. Nolebat enim eum revelare; quasi dicat: non assero, sed tu
dicis.
|#3 Lectio 3
Supra posuit evangelista celebrationem veteris Paschae; hic ponitur institutio sacramenti altaris. Et primo
instituitur sacramentum; secundo praenuntiatur futurum scandalum discipulorum, ibi tunc dixit illis Jesus: omnes
vos scandalum patiemini.
Primo duo facit.
Primo instituitur paschale sacramentum; secundo hymnus gratiarum actionis, ibi et hymno dicto exierunt in
montem oliveti.
Et circa primum duo facit.
Primo ponitur institutio sacramenti sub specie panis; secundo sub specie vini, ibi et accipiens calicem gratias egit
etc..
Circa primum primo tangit facta Christi; secundo verba, ibi accipite et comedite; hoc est corpus meum.
In factis quinque sunt notanda. Primo ponitur tempus; secundo designatur materia; tertio benedictio; quarto
fractio; quinto communicatio, sive distributio.
Tempus tangitur cum dicit coenantibus autem eis etc., idest dum essent in coenando, idest dum coenarent.
Et quare hoc constituit in ipsa coena, et non ante? duplex est ratio. Quia voluit Dominus quod istud succederet
veteri sacramento, sicut veritas figurae; ideo post constitutionem veteris sacramenti novum constituit; Lev.
XXVI, 10: novis supervenientibus vetera proiicietis. Item propter aliud, quia voluit ut infigeretur memoriae: quae
enim ultimo audiuntur, altius infiguntur memoriae. Thren. III, 19: recordare paupertatis et transgressionis meae,
absinthii et fellis.
Quare ergo constituit ecclesia quod homines ieiuni istud sacramentum reciperent? dicendum quod hoc est ad
reverentiam sacramenti: conveniens enim est quod ante cibum sumatur. Et hoc intelligendum est eodem die.

256

