Primo quia per humilitatem pervenitur ad gloriam; ideo primo ostendit humilitatis modum; secundo prohibet
inferre scandalum, ibi qui autem scandalizaverit unum de pusillis istis etc., tertio docet quod illatum est
dimittendum, ibi si autem manus tua vel pes tuus scandalizat te, abscinde eum, et proiice abs te.
Circa primum ponitur interrogatio discipulorum; secundo responsio Christi.
Occasio interrogationis sumitur ex hoc quod dictum est Petro, quod iret ad mare, et staterem inventum in pisce
solveret pro ipso, et pro Petro; unde videbatur eum aliis praetulisse. Et quia erant adhuc infirmi, ideo aliquem
zelum et invidiae motum passi sunt.
Sed videte quod quando duxit tres solum in montem, non ita moti sunt, sicut hic, cum solum praefert. Unde
quaerebant quis putas maior est in regno caelorum? cum non per maioritatem perveniatur, sed per spiritum
humilitatis; ad Phil. II, 3: in humilitate superiores sibi invicem arbitrantes etc..
In ista petitione est hoc imitandum, quod non erant cupidi de terrestribus, sed de caelestibus; II Cor. IV, 18: non
contemplantibus nobis quae videntur, sed quae non videntur etc..
Sed quid est? nonne quaerenda est excellentia in regno caelorum? dicendum quod habere eminentiam in regno
caelorum est dupliciter. Aut ita quod reputemus nos idoneos; et hoc est superbia et contra apostolum, Phil. II, 3:
in humilitate superiores sibi invicem arbitrantes etc.. Sed appetere maiorem gratiam, ut maior nobis sit gloria,
non est malum, ut I ad Cor. XII, 31: aemulamini charismata meliora. Item apostoli sciebant quod in gloria erant
diversae mansiones, sicut stella differt a stella in claritate; ideo quaerebant, quia credebant unum maiorem alio:
contra haereticos aliquos qui contrarium posuerunt.
Consequenter ponitur responsio Christi, et ponit factum Christi et dictum; unde dicit et advocans Jesus
parvulum.
Quis sit iste parvulus, exponitur tripliciter.
Chrysostomus exponit vere parvulum, quia passionibus erat immunis, ut exemplum humilitatis praeberet, ut infra
cap. XIX, 14: sinite parvulos venire ad me. Et dicitur quod iste fuit beatus martialis.
Aliter exponitur, quod Christus se parvulum reputans, statuit se in medio dicens nisi efficiamini sicut parvulus
iste, non intrabitis in regnum caelorum. Lc. XX, 27: ego sum in medio vestrum sicut qui ministrat.
Aliter. Quia per parvulum intelligitur spiritus sanctus, qui facit parvulos, quia est spiritus humilitatis; Ez.
XXXVI, 27: ponam spiritum meum in medio vestri.
Item notandum est verbum Domini. Et primo tangit necessitatem; secundo efficaciam.
Dicit amen dico vobis, nisi conversi fueritis, ab ista scilicet elatione immunes; Zach. I, 3: convertimini ad me
etc., et efficiamini ut parvulus iste, non aetate, sed simplicitate; I ad Cor. XIV, 20: nolite parvuli effici sensibus,
sed malitia parvuli estote.
Multae sunt conditiones parvulorum. Non magna appetunt; Rom. XII, 10: non alta sapientes. Sunt immunes a
concupiscentia; supra V, 28: qui viderit mulierem ad concupiscendum eam, iam moechatus est eam in corde suo.
Et talem concupiscentiam non habent pueri. Item non recordantur inimicitiae.
Unde nisi efficiamini sicut parvulus iste, scilicet imitatores proprietatum parvulorum, non intrabitis in regnum
caelorum.
Nullus enim intrabit nisi humilis; humiles spiritu suscipiet gloria, Prov. XXIX, 23.
Vel non intrabitis in regnum caelorum, idest in doctrinam evangelii, sicut infra XXI, 43: auferetur a vobis
regnum Dei, et dabitur genti facienti fructus eius.
Introitus enim est per fidem; unde nisi efficiamini, et si non credideritis sicut parvuli, non intrabitis in regnum
caelorum, quia marci ult., 16: qui non crediderit, condemnabitur.
Prov. XXIX, 23: humilem spiritu suscipiet gloria.
Et qui susceperit unum parvulum talem, idest, quicumque est imitator puerilis innocentiae, hic maior est, quia
quanto humilior, tanto altior: quia qui se humiliat, exaltabitur, Lc. XVIII, 14.
Sed potest esse quaestio: videtur enim quod hoc non sit verum, quia perfectio est in caritate; ergo ubi maior
caritas, ibi maior perfectio.
Dicendum, quod caritatem necessario comitatur humilitas. Et potestis hoc videre si consideretis, quis sit humilis.
Sicut enim in superbia sunt duo, affectus inordinatus, et aestimatio inordinata de se: ita, e contrario, est in
humilitate, quia propriam excellentiam non curat, item non reputat se dignum. Istud de necessitate sequitur ad
caritatem. Omnis homo cupit excellentiam quam diligit. Ergo quanto magis habet homo de humilitate, tanto
magis diligit Deum, et magis excellentiam sui contemnit, et tanto minus sibi attribuit: sic quanto homo plus
habet de caritate, habet etiam magis de humilitate.
Et qui susceperit unum parvulum talem, me suscipit.
Ex quo parvuli sunt tam idonei, non sunt scandalizandi; unde et qui scandalizaverit etc.. Et primo ostendit quod
non sunt scandalizandi propter poenam; secundo propter divinam providentiam.
Secunda, videte ne contemnatis unum ex his pusillis.
Primo dicit quod non est inferendum scandalum pusillis; secundo quod non est negligenter vitandum, ibi si
autem manus tua etc.. Et primo ponit poenam in speciali; secundo in generali, ibi vae mundo a scandalis etc..
Videndum quod duplex est poena, scilicet poena damni, et poena sensus.
Utramque tangit qui susceperit unum talem, non propter ipsum, sed propter me, me suscipit.
170

