firmitatem; et cephas, quod syrum nomen est, non Hebraeum. Andreas virile; unde dicitur Ps. XXVI, 14: viriliter
age, et confortetur cor tuum. Item Philippus, os lampadis; talis debet esse praedicator. Ps. Cxviii, V. 140: ignitum
eloquium tuum vehementer.
Bartholomaeus, filius suspendentis aquas; et iste dicitur Christus, de quo iob XXVI, 8: qui ligat aquas in nubibus
suis. Item Iacobus zebedaei, qui occisus est ab Herode, qui supplantator dicitur. Et ioannes, qui gratia dicitur; I
Cor. XV, 10: gratia Dei sum id quod sum. Iste non sequitur ordinem dignitatis, sicut marcus. Item thomas et
Matthaeus.
Alii non ponunt publicanus; sed iste posuit causa humilitatis. Item alii praeponunt Matthaeum thomae: iste e
contrario. Thomas abyssus dicitur, propter profunditatem fidei.
Matthaeus, donatus, ut habetur ad Eph. IV, V. 32: donantes invicem, sicut et Christus donavit nobis. Iacobus
Alphaei, ad differentiam alterius. Iste frater Domini dicitur, quia consobrinus. Et thadaeus, frater Iacobi. Et
dicitur Iudas qui scripsit epistolam, et interpretatur cor; Prov. IV, 23: omni custodia serva cor tuum. Item simon
chananaeus a cana villa. Et Iudas Scariotis, ad differentiam alterius Iudae; et dicitur vel a villa, vel a stirpe de
tribu Issachar; qui mors dicitur.
Qui tradidit eum.
Et quare posuit? ut daret documentum, quod dignitas status non sanctificat hominem.
Item est alia ratio, ad notandum quod vix contingit quin in multa congregatione sit aliquis malus; et ideo ita
ponitur, ut ostendatur quod boni aliquando non sunt sine malis; Cant. II, 2: sicut lilium inter spinas, sic amica
mea inter filias. Et Augustinus: non est domus mea melior quam domus Domini.
Hos duodecim elegit Deus, et posuit divulgatores sacrae Scripturae. Praecipiens eis, et dicens etc.. Hic ponit
eorum instructionem. Et primo instruit eos verbo; secundo exemplo, ibi et factum est cum consummasset Jesus
etc..
Verbo tripliciter.
Primo de officio suo; secundo de sumptibus; tertio de periculis.
Secundo, ibi nolite possidere aurum neque argentum; tertio, ibi ecce ego mitto vos sicut oves in medio luporum.
Circa officium quatuor mandat.
Primo quo vadant; secundo quid dicant, ibi euntes autem praedicate etc.; tertio quid faciant, ibi infirmos curate
etc.; quarto quo fine, ibi gratis accepistis, gratis date. Et primo dicit quo non vadant; secundo quo vadant, ibi sed
potius ite ad oves quae perierunt domus Israel.
Et circa primum duo dicit. Primo in viam gentium ne abieritis et in civitatem Samaritanorum ne intraveritis. Isti
erant medii inter gentiles et Iudaeos, de quibus habetur Lib. IV Reg. XVII, 24 ss., et isti retinuerunt partim ritum
Iudaeorum, partim gentilium, et isti multum erant contrarii Iudaeis. Unde prohibet ne vadant ad simpliciter
gentiles, nec ad mediocres istos.
Sed contrarium videtur quod dixit ite, docete omnes gentes.
Et Is. XL, 5: et videbit omnis caro pariter quod os Domini locutum est. Quid ergo dicit in viam gentium ne
abieritis? dicendum, quod missi sunt ad utrosque: sed ordo debebat observari. Quia primo Iudaeis.
Et una ratio est, quia primo fieri debet quod iustitia exigit, quam quod ex misericordia provenit; sed iustitia erat
quod primo Iudaeis praedicarent: quia istud ex promissione habebant, ut habetur Rom. XV, 8: dico autem
Christum Jesum ministrum fuisse circumcisionis propter veritatem ad confirmandas promissiones patrum.
Gentibus autem tenebatur ex misericordia; ut enim habetur Rom. XI, 17, gentiles oleastri sunt ab oliva recepti,
scilicet a fide antiquorum patrum: unde ibi dicitur, tu autem cum oleaster esses, insertus es in illis, et socius
radicis, et pinguedinis olivae factus es. Primo ergo oliva nutrienda erat, ut aliquid acciperet ab ea, postmodum
oleaster inserendus, Rom. XI, 17. Item volens fideles in fidem patrum introducere, primo voluit Iudaeis
praedicari fidem.
Secunda ratio fuit, quia Dominus infundit omnibus id ad quod sunt dispositi; sed multi Iudaeorum erant iam
dispositi per fidem.
Et sicut ignis primo agit in ea, quae sunt prope, sic Dominus ex caritate primo voluit in his, qui prope erant.
Unde dicitur Is. LVII, 19: venient ut annuntient pacem his qui prope, et pacem his qui longe sunt.
Item si ad gentiles primo ivisset, Iudaei, qui multum habebant gentiles odio, reprobassent eum ex indignatione;
ideo in Act. XIII, V. 46: vobis primo oportuit praedicari regnum Dei. Unde dicit in viam gentium ne abieritis,
idest ne appropinquetis ad viam, quae ducit ad gentes, ut non loquantur de vobis.
Sed non dicit in viam Samaritanorum.
Et mystice: qui sunt discipuli Dei, non debent ire in viam gentium, nec haereticorum; unde Ier. II, 18: quid tibi
vis in via Aegypti, ut bibas aquam turbidam? sed potius ite ad oves quae perierunt domus Israel. Et quare oves?
quia magis perierunt ex culpa Pharisaeorum, quam ex culpa ipsorum. Unde Ps. Xcix, 3: nos autem populus eius,
et oves pascuae eius. Et I petr. II, 25: eratis sicut oves errantes; sed conversi estis ad pastorem et episcopum etc..
Sed quid facient discurrentes? euntes autem praedicate. Io. XV, 16: posui vos ut eatis, et fructum afferatis, et
fructus vester maneat etc.. Et mittit eos, sicut ipse missus est, scilicet ad praedicandum. Unde agite poenitentiam,
etc.. Et sicut Jesus inceperat, agite poenitentiam, sic praecepit eis. Inceperat, agite poenitentiam, appropinquabit
enim regnum caelorum; ps.
88

