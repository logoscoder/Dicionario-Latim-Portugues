Isti dicebant, quod in beelzebub Daemonia eiiciebat. Vult ergo ostendere ex qua radice hoc processerit, quia ex
malitia cordis: ideo dicit aut facite. Hic ponuntur duo, unum meritorium, ut fiat, facite etc., et date operam et
studium ut sitis arbor bona, quod non potest homo sine praeparatione. Unde facite ut sitis arbor bona, et tunc erit
fructus bonus, et verba bona. Quod autem sequitur, est ut caveant, scilicet aut facite arborem malam, et fructum
eius malum: aut studebitis malitiae, et sic eritis arbor mala, et fructus malus; Ier. II, 21: ego plantavi te vineam
meam electam, quomodo conversa es mihi in pravum, vinea aliena? secundum autem utramque lecturam
convenit probatio quae sequitur siquidem ex fructu arbor cognoscitur etc., quia per fructum bonum bona, per
fructum malum mala.
Progenies viperarum etc.. Et hoc diversimode subditur praemissis secundum diversas expositiones.
Secundum Augustinum est quaedam applicatio ad propositum sic. Dictum est aut facite etc.. Et vos facitis
malum. Vos estis arbor mala, et quia arbor mala, mala facitis, quia non potestis bona loqui.
Secundum expositionem aliorum ostendit ex quo procedat haec malitia, et vocat Pharisaeos progenies viperarum,
quia qui a pueritia malitiam habent, firmius tenent; ideo malitia viperae dicitur malitia eorum; prov.
Cap. XXII, 6: adolescens iuxta viam suam, cum senuerit, non recedet ab ea. Ideo pluries qui parentes habent
malos, promptiores sunt ad malum; Ier. XIV, 20: cognovimus iniquitates patrum nostrorum. Unde bonum est,
quod homo a consuetudine subdat se bono operi. Item natura serpentum est, quod cum lingua venenum eiiciunt,
sic mali faciunt; iob XX, 16: occidit eum lingua viperae.
Et in Ps. Cxxxix, 4: acuerunt linguas suas sicut serpentes.
Ideo dicit quomodo potestis bona loqui? non dicit bona facere, sed loqui, quia filii estis viperae, quae nocet
lingua; ideo cum sitis imitatores patrum sceleris, quomodo potestis bona loqui? quasi dicat, non potestis.
Et assignat rationem: et primo in generali; secundo in speciali, ibi bonus homo de bono thesauro profert bona
etc..
Dicit ergo: ita non potestis loqui.
Unde? quia mali estis. Quare? quia ex abundantia cordis os loquitur, quia vox est signum intellectus.
Dicit ex abundantia cordis, quia, secundum chrysostomum, cum aliquis ex malitia loquitur, signum est quod
maior malitia sit in corde, quia de hoc quod intus retinet, nullum timet. Dum ergo aliquid ex malitia profert,
signum est quod magis sit intus, quod proferre non audet. Ideo dicit ex abundantia cordis os loquitur. Et ex
abundantia malitiae interius os loquitur, et hoc est in bono, et in malo. Unde Ier. XX, 9: factus est sermo Domini
in me quasi ignis etc.. Item in malo similiter, quia aliqui ex malitia concipiunt aliquid quod non possunt retinere;
iob XXXII, 18: coarctat me spiritus uteri mei etc..
Bonus homo de bono thesauro profert bona. Quod dixerat ex abundantia cordis os loquitur, exponit in particulari.
Verbum quod egreditur de cogitatione, est sicut donum quod egreditur de thesauro. Unde si cogitatio est bona,
verbum est bonum, et e contrario. Bonus thesaurus est scientia veritatis et timor Domini; Is. XXXIII, V. 6:
divitiae salutis sapientia et scientia, timor Domini ipse thesaurus est. Item malus thesaurus est mala cogitatio; et
de hoc non procedit nisi malum; Prov. X, 2: nil proderunt thesauri impietatis.
Videte: quod de verbis ibi dicitur, istud etiam intelligitur de operibus. Sicut enim cogitatio est radix sermonis, ita
intentio operationis; ideo si intentio est bona, opus est bonum. Unde ibi Glossa, tantum facis quantum intendis.
In bono videtur habere instantiam.
Ponatur quod aliquis velit furari ut det eleemosynam, actus est malus et intentio bona: ergo etc..
Dico. Intentio et voluntas quandoque distinguuntur, quando scilicet in uno et eodem aliud est voluntas et
intentio. Voluntas est de obiecto volito, intentio de fine: voluntas est sicut si volo ire ad fenestram ut videam
transeuntes, haec est intentio, quasi extra tentio: unde oportet quod voluntas et intentio unum sint. Unde
possumus large considerare intentionem, et voluntatem, et sic in isto. Si voluntas est mala, actus est malus.
Tamen si excludatur, et sumatur proprie, non est verum.
Sed, posito quod intentio et actus voluntatis unum sint, quid inde? est dicendum, quod principalitas meriti
consistit circa caritatem, ex consequenti circa meritum aliarum virtutum. Meritum enim respicit praemium
essentiale, penes quod consideratur caritas. Sic unumquodque opus, quod in maiori fit caritate, magis habet de
merito. Sola caritas habet Deum pro obiecto et fine. Unde meritum caritatis respondet praemio substantiali,
meritum aliarum virtutum praemio accidentali. Quia igitur caritas informat intentionem, quanto aliquis ex maiori
caritate aliquid intendit, tantum facit; sed quantum ad praemium accidentale non.
Dico autem vobis etc.. Dominus istos reprehendit propter gravitatem peccati, et propter malitiam eorum; nunc
propter futurum iudicium, quod fide tenemus: dicitur enim iob XIX, 29: fugite a facie gladii, quoniam ultor
iniquitatum gladius est: et scitote esse iudicium; Eccle. XII, 14: cuncta quae fiunt, adducet Dominus in iudicium
pro omni errato, sive bonum sive malum sit. Item II ad Cor. V, 10: omnes enim nos oportet manifestari ante
tribunal Christi, ut referat unusquisque propria corporis, prout gessit, sive bonum sive malum. Unde ibi erit
examinatio, quia reddet unusquisque rationem de factis suis. Ideo addit etiam de verbis, dicens dico autem vobis,
quoniam omne verbum otiosum quod locuti fuerint homines, reddent rationem de eo in die iudicii.
Et hoc dicitur Sap. I, 8: qui loquitur iniqua, non poterit latere. Et subditur, quod sermo obscurus in vacuum non
ibit.
Sed quid est quod dicit de verbo otioso? verbum otiosum dupliciter dicitur.
117

