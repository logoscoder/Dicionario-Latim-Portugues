pro voluntate hominis. Quidam enim sunt necessitate humiles, et isti non sunt beati, sed qui humilitatem
affectant.
Tertio accipitur pro spiritu sancto; unde beati pauperes spiritu, qui humiles sunt per spiritum sanctum. Et istae
duae quasi ad idem redeunt. Et dicit pauperes spiritu, quia humilitas dat spiritum sanctum; Is. Lxvi, 2: ad quem
respiciam nisi ad pauperculum, et contritum spiritu, et trementem sermones meos? istis pauperibus repromittitur
regnum, in quo intelligitur summa excellentia. Et licet istud retribuatur cuilibet virtuti, specialiter tamen datur
humilitati; quia omnis qui se humiliat exaltabitur, infra cap. XXIII, 12. Et Prov. XXIX, 23: humilem spiritum
suscipiet gloria.
Vel aliter, secundum Hieronymum.
Pauperes spiritu, ad litteram, in abdicatione rerum temporalium. Et dicit spiritu: quia quidam pauperes
necessitate sunt, sed non debetur illis beatitudo, sed illis qui voluntate.
Et isti dicuntur dupliciter; quia etsi aliqui divitias habent, tamen non habent eas in corde; Ps. Lxi, 11: divitiae si
affluant, nolite cor apponere. Aliqui nec habent, nec affectant, et istud securius est, quia mens trahitur a
spiritualibus ex divitiis: et isti dicuntur proprie pauperes spiritu, quia actus donorum, qui sunt supra humanum
modum, sunt hominis beati: et quod homo omnes divitias abiiciat, ut nec aliquo etiam modo appetat, hoc est
supra humanum modum.
Istis autem repromittitur regnum caelorum, in quo notatur non solum altitudo honoris, sed affluentia divitiarum;
Iac. II, 5: nonne Deus eligit pauperes in hoc mundo, divites in fide? et nota quod Moyses primo promisit divitias;
Deut. XXVIII, 1: faciet te Dominus Deus tuus excelsiorem cunctis gentibus, quae versantur in terra; et infra:
benedictus tu in civitate, et benedictus in agro. Et ideo ut distinguat Dominus legem veterem a nova, primo ponit
beatitudinem in contemptu divitiarum temporalium.
Item, secundum Augustinum nota, quod ista beatitudo pertinet ad donum timoris: quia timor, maxime filialis,
facit habere reverentiam ad Deum; et ex hoc contemnit homo divitias. Ponit Isaias beatitudines descendendo; Is.
XI, 1: egredietur virga de radice iesse, et flos de radice eius ascendet, et requiescet super eum spiritus Domini,
spiritus sapientiae et intellectus, spiritus consilii et fortitudinis, spiritus scientiae et pietatis, et replebit eum
spiritus timoris Domini.
Christus e converso a dono timoris, scilicet a paupertate, quia Isaias praenuntiavit adventum Christi ad terram;
Christus autem de terra sursum trahebat.
Beati mites. Haec est secunda beatitudo; sed ne aliquis dicat quod sufficit paupertas ad beatitudinem, ostendit
quod non sufficit: immo requiritur mansuetudo, quae temperat circa iras, sicut temperantia circa concupiscentias:
ille enim est mitis, qui nec irritatur. Hoc autem poterit fieri per virtutem, ut scilicet non irascaris nisi causa iusta;
sed si habeas etiam causam iustam, et non provocaris, hoc est supra humanum modum; et ideo dicit beati mites.
Pugna enim est propter abundantiam exteriorum rerum; et ideo numquam esset turbatio, si homo divitias non
affectaret; et ideo qui non sunt mites, non sunt pauperes spiritu. Et propterea statim subiungit beati mites.
Et nota, quod hoc in duobus consistit.
Primo quod homo non irascatur; secundo, quod si irascatur, iram temperet. Ita dicit Ambrosius: prudentis est irae
motus temperare, nec minor virtus dicitur temperate irasci, quam omnino non irasci est: plurimumque hoc levius,
illud fortius existimo etc..
Chrysostomus dicit: inter multas promissiones aeternas ponit unam terrenam.
Unde, ad litteram, terram istam possident mites. Multi enim litigant, ut possessiones acquirant, sed frequenter
vitam et omnia perdunt; sed frequenter mansueti totum habent; Ps. XXXVI, 11: mansueti haereditabunt terram.
Sed melius exponitur, ut referatur ad futurum.
Et potest tunc exponi multipliciter.
Hilarius sic: possidebunt terram, idest corpus Christi glorificatum, quia erunt conformes in corpore suo illi
claritati; Is. XXXIII, V. 17: videbunt regem in decore suo; oculi eius cernent terram de longe; Phil. III, 21:
reformabit corpus humilitatis nostrae configuratum corpori claritatis suae.
Vel aliter. Ista terra modo est mortuorum, quia subiecta est corruptioni, sed liberabitur a corruptione secundum
apostolum, rom. VIII, 21. Ergo ista terra, quando erit clarificata et liberata a servitute corruptionis, vocabitur
terra viventium. Vel per terram intelligitur caelum empyreum, in quo sunt beati: et vocatur terra, quia sicut se
habet terra ad caelum, ita caelum illud ad caelum sanctae trinitatis. Vel possidebunt terram, idest corpus suum
glorificatum.
Augustinus exponit metaphorice: et dicit quod per hoc intelligenda est quaedam soliditas sanctorum in
cognitione primae veritatis; Ps. XXVI, 13: credo videre bona Domini in terra viventium.
Ista secunda beatitudo adaptatur dono pietatis: quia illi proprie irascuntur, qui non sunt contenti divina
ordinatione.
Beati qui lugent etc.. Positae sunt duae beatitudines, per quas abstrahimur a malo cupiditatis et crudelitatis; hic
ponitur tertia, per quam abstrahimur a malo noxiae voluptatis, vel iucunditatis: et hoc est beati qui lugent.
In veteri testamento terrena promittebat, et terrenam iucunditatem; Ier. XXXI, 12: confluent ad bona Domini
super frumento, vino et oleo etc.; et post: laetabitur virgo in choro, iuvenes et senes simul. Sed per contrarium
Dominus ponit beatitudinem in luctu.
55

