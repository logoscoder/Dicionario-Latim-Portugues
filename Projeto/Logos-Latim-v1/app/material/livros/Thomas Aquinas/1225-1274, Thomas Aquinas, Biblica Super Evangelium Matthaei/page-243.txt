Et supra XXIV, 45: quis putas est fidelis servus et prudens? unde approbat eum dicens fidelis. Non enim qui
seipsum commendat, ille probatus est, sed quem Deus commendat, II Cor. X, 18.
Deinde ponit aequalitatem, ut praestet aequitatem iudicii, dicens: quia super pauca fuisti fidelis supra multa te
constituam. Ista pauca sunt omnia quae sunt in vita ista, quia quasi nihil sunt in comparatione ad caelestia.
Unde vult dicere: quia fuisti fidelis ratione bonorum, quae sunt praesentis vitae, super multa te constituam, idest
dabo tibi spiritualia, quae sunt super omnia bona ista; lc. XVI, 10: qui fidelis est in minimo, et in maiore fidelis
est.
Sequitur magnitudo praemii: intra in gaudium Domini tui. Gaudium enim est praemium; Io. XVI, 22: videbo
vos, et gaudebit cor vestrum.
Et posset dicere aliquis: nonne visio est praemium, vel aliquod aliud bonum? dico quod si alia res dicatur
praemium, gaudium tamen est finale praemium.
Sicut possem dicere, quod est finis gravium locus inferior; item quiescere in illo loco, et illud est magis
principale. Sic gaudium nihil aliud est quam quies animi in bono adepto; unde ratione finis dicitur gaudium
praemium.
Et quare dicit intra in gaudium, non accipe? dicendum quod duplex est gaudium: de bonis exterioribus et de
bonis interioribus; qui gaudet de bonis exterioribus, non intrat in gaudium, sed intrat gaudium in ipsum; qui
autem gaudet de spiritualibus intrat in gaudium. Cant. I, 5: introduxit me rex in cellaria sua.
Vel aliter. Quod est in aliquo, continetur ab illo, et continens maius est. Quando ergo gaudium est de aliquo,
quod minus est quam cor tuum, tunc gaudium intrat in cor tuum.
Sed Deus maior est corde; ideo qui gaudet de Deo, intrat in gaudium.
Item intrat in gaudium Domini, idest de Domino, quia Dominus veritas est. Unde nihil aliud est beatitudo, quam
gaudium veritatis.
Vel sic: intra in gaudium Domini tui, idest de eo gaude quo gaudet, et de quo gaudet Dominus tuus, scilicet de
fruitione suiipsius. Tunc ergo gaudet homo ut Dominus, cum fruitur ut Dominus; unde dicit Dominus apostolis:
statui vos ut edatis et bibatis super mensam meam in regno meo, idest ut sitis beati in quo sum beatus.
Accessit autem et qui duo talenta acceperat: supra actum est de iudicio quantum ad primum servum, qui quinque
talenta acceperat; hic agitur de iudicio quantum ad secundum servum, qui duo talenta acceperat.
Quantum ad litteram nihil differt a primo, nec est aliquid dicendum nisi quod dictum est de primo; et ideo non
oportet iterare, quia et iste eamdem commendationem et idem praemium recepit, sicut qui quinque talenta
acceperat. In quo datur intelligi, secundum Origenem, quod qui parvum donum a Deo recipit, et bene utitur
secundum posse suum, tantum accipit et meretur quantum qui magnum. Hoc enim solum requirit Dominus ab
omni homine, quod ei serviat in toto corde suo, ut habetur Deut. VI, 5.
Sed hoc potest habere dubietatem.
Ponatur quod aliquis habeat magnam mensuram bonorum, alter parvam; si operatur iste secundum paucam
caritatem quam accepit, tunc merebitur tantum quantum qui plus accepit: quod videtur quod non possit esse, quia
sic mereretur tantum vel plus qui minus habet de caritate quam qui plus.
Et ideo distinguendum est, quia quaedam sunt bona quae perficiunt, et eliciunt actum voluntatis et inclinant;
quaedam autem quae non. Donum quod inclinat voluntatem et elicit actum est caritas. Non potest ergo esse qui
plus habet de caritate, quin maiori nixu utatur, et melius. Sed sunt alia dona quibus potest aliquis uti secundum
maiorem et minorem caritatem, ut scientia et huiusmodi: in talibus qui maiori conatu utitur, quantum ad
praemium magis meretur; unde dicitur Lc. XXI, 3 s., quod paupercula mulier plus misit in gazophilacium quam
illi qui plus apposuerunt, quia usa est secundum totum posse suum.
Accedens autem et qui unum talentum acceperat, ait. Hic determinatur de iudicio mali servi. Et primo ponitur
ratio; secundo condemnatio quam suscepit, ibi respondens autem Dominus eius dixit ei.
Mirabilem rationem proposuit.
Primo enim blasphemiam proposuit; inde negligentiam assumpsit; tertio innocentiam conclusit. Et sic non
poterat valere syllogismus.
Blasphemiam, cum dicit Domine, scio quod homo durus es. Negligentiam, cum dicit abii et abscondi talentum
etc..
Innocentiam, cum dicit ecce habes quod tuum est.
Et consideremus quod dicit quod accessit. Dictum est supra de illo qui quinque talenta acceperat quod accessit,
idest fiduciam habuit; sed iste non accessit cum fiducia, sed per violentiam.
Vel aliter, quia aliqui in his quae male faciunt, videtur eis bene fecisse. Prov. XXVI, V. 16: sapientior sibi piger
videtur septem viris loquentibus sententias. Unde visum fuit ei quod bene fecisset.
Secundum Origenem, videtur aestimatio de Deo alicui sicut de homine duro, a quo se abstrahit aliquis propter
duritiam.
Eccli. IX, 18: longe abesto ab homine potestatem habente occidendi. Et ideo sicut qui cognoscit hominem
durum, non vult ei servire, sic cogitant aliqui de Deo, quod sit homo durus.

243

