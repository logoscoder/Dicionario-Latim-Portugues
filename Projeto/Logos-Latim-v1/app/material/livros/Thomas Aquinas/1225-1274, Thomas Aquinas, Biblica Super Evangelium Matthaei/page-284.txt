Item convenit venienti ad iudicium, quia ipso veniente, terra movebitur; agg. II, 7: adhuc unum modicum est, et
ego movebo caelum et terram. Item petrae scinduntur, quia omnis altitudo virorum deprimetur. Item monumenta
aperientur, quia mortui venient ad iudicium; Io. V, 28: venit hora in qua omnes, qui in monumentis sunt, audient
vocem filii Dei.
Consequenter tangitur miraculum in hominibus. Et primo tangit resurrectionem; secundo manifestationem.
Dicit ergo et multa corpora sanctorum qui dormierant surrexerunt.
De illis solet esse quaestio, utrum resurrexerint iterum morituri, vel non morituri. Constat aliquos resurrexisse, ut
post morerentur, ut Lazarus. Sed de istis potest dici quod surrexerunt non iterum morituri, quia surrexerunt ad
manifestationem resurrectionis Christi. Certum autem est quod Christus resurgens ex mortuis, iam non moritur.
Item si surrexissent, non esset eis beneficium exhibitum, sed potius detrimentum; ideo surrexerunt tamquam
intraturi cum Christo in caelum.
Et exeuntes de monumentis post resurrectionem eius, venerunt in sanctam civitatem.
Et notandum quod licet istud dictum sit in morte Christi, tamen intelligendum est per anticipationem esse
dictum, quia post resurrectionem actum est; quia Christus primogenitus mortuorum, Apoc. I, 5.
Et venerunt in sanctam civitatem, non quod modo esset sancta, sed quia ante fuerat; is. I, 21: quomodo facta est
meretrix civitas fidelis, plena iudicii? vel dicitur sancta, quia sancta ibi tractabantur. Vel, secundum
Hieronymum in sanctam civitatem, scilicet caelestem, quia cum Christo venerunt in gloriam.
Et apparuerunt multis. Sicut enim Christus potestatem habet se manifestandi quibus vult, sic intelligendum de
corporibus glorificatis.
Centurio autem etc.. Hic agitur de effectu miraculorum. Et primo in gentibus; secundo in mulieribus, ibi erant
autem ibi mulieres multae.
Circa primum tria facit. Primo ponitur diligens consideratio; secundo timor; tertio vera confessio fidei
proveniens ex timore.
Dicit ergo centurio autem et qui cum eo erant custodientes Jesum, viso terraemotu et his quae fiebant, timuerunt
valde.
In Luca dicitur quod iste territus fuit ex hoc quod Christus clamans expiravit; hic autem dicitur, quod viso
terraemotu.
Et dicitur Augustinus quod non esset facile solvere nisi diceret et his quae fiebant. Iste autem signabat gentilem
populum, qui salubri timore confessi sunt Dominum; unde Os. II, 24: dicam non populo meo: populus meus es
tu. Et ipse dicet: Deus meus es tu. Vocabo gentem meam, non gentem meam. Is. XXVI, 18: a facie tua, Domine,
concepimus, et peperimus spiritum salutis.
Deinde ponitur vera confessio, ibi vere filius Dei erat iste. In hoc confunditur Arius, qui eum existentem in caelo
non confitetur esse vere filium Dei, quem centurio in morte confitetur; I Io. V, 20: hic est vere filius Dei, et vita
aeterna.
Sequitur devotio mulierum erant autem ibi mulieres multae etc..
Et primo describuntur quoad praeterita, et quoad praesentia. In quo considerandum quod populis recedentibus,
mulieres adhaeserunt, ita quod impletum est quod dicitur Is. L, 2: non remansit vir mecum.
Sed considerandum, quod hic dicitur quod steterunt a longe. Io. Autem XIX, V. 25 dicit quod stabant iuxta
crucem etc.. Augustinus dicit quod potest dici quod aliae mulieres essent quae prope, et quae longe; nisi
diceretur utrobique, quod maria Magdalena erat una.
Ideo aliter dicendum quod sicut multum et paucum dicuntur relative, sic prope et longe: et sicut idem potest dici
multum et paucum respectu diversorum, sic prope et longe.
Sic considerandum quod centurio et gentiles iuxta crucem erant; sed mulieres post eos, turbae vero magis a
longe. Unde secundum diversam comparationem erant longe et prope: longe comparando ad centurionem et
gentiles; prope comparando ad turbas.
Vel potest dici quod primo steterunt prope, sed cum emisit spiritum, steterunt longe.
Item notate quod dicit quod secutae erant eum a Galilaea ministrantes ei. Ipse enim, cui Angeli ministrabant,
permisit ut ministraretur ei a mulieribus. In hoc dedit documentum apostolis sequentibus, quod reciperent
temporalia, ab his, quibus ministrarent spiritualia. Et haec erat consuetudo antiquitus, quod doctores recipiebant
necessaria a bonis, quos docebant. Sed Paulus, quia gentibus praedicabat, inter quos non erat haec consuetudo,
ne videretur quod pro pecunia praedicaret, recipere nolebat.
Inter quas erat maria Magdalena, et maria Iacobi etc.. Ex isto verbo Elvidius assumpsit occasionem erroris, qui
dixit Jesum esse natum ex semine ioseph. Ad hoc dicit Hieronymus quod duo fuerunt Iacobi: maior, qui dicitur
frater ioannis, et minor, qui fuit filius Alphaei, cuius mater erat mater etiam ioseph. Unde illa quae fuit mater
Iacobi maioris, non fuit mater Iacobi minoris: quia statim additur et mater filiorum zebedaei.
Sed quid est quod dicitur: maria Cleophae, et maria Alfaei? solvit Hieronymus quod potuit esse quod illa maria
habuit virum, qui fuit binomius; unde vocabatur Cleophas et Alphaeus. Vel potest dici quod primo Cleophae
nupsit, et mortuo illo nupsit Alphaeo. Vel potest dici quod Cleophas fuit pater, et mater fuit vocata Salome, quia
marcus dicit: et Salome, unde Salome est nomen mulieris.

284

