resurrectionem credidit, de qua iob XIV, V. 14: putasne homo mortuus rursum vivat? item aliam bonam
conditionem habuit, quod credidit quod fiat resurrectio in meliori statu; ideo credidit quod tunc operaretur
miracula, quae ante resurrectionem non fecerat; ideo dicit et ideo virtutes operantur in eo, quia ad altiorem
statum advenit; unde resurgent homines in meliori statu. Unde apostolus I Cor. XV, 43: seminatur in infirmitate,
resurget in virtute.
Sed hic est quaestio, quia dicit Lucas, quod audivit et dubitavit; unde dixit, ioannem ego decollavi; hic autem
dicit sine dubitatione, dum dicit, hic est ioannes.
Solvit Augustinus, quod non a se, sed audivit ab aliis. Unde cum primo audivit, dubitavit, sed crescente fama
consensit. Unde Lucas primum recitavit, sed secundum Matthaeus.
Vel aliter potest dici quod etiam Matthaeus dubitationem Herodis tangit, ita quod legatur interrogative hic est
ioannes? Herodes enim tenuit ioannem.
Haec facta sunt ante; unde non sequitur ordinem, sed ex incidenti determinat de morte ioannis.
Sed est quaestio, quare evangelistae ex incidenti determinant de ioanne, et hoc quaerit chrysostomus. Solvit
autem, quia principaliter facta Christi intenderunt, alia vero solum secundum quod referebantur ad Christum.
Ideo hic ex consequenti determinat mortem ioannis. Et primo determinat incarcerationem; secundo mortem, ibi
die autem natalis etc..
Circa primum tria facit.
Primo ponit incarcerationem; secundo causam; tertio decollationem.
Herodes enim tenuit ioannem, et alligavit eum, et posuit in carcerem. Tangit ordinem, quia primo comprehendit
eum, ligavit et incarceravit; sic autem fuit de Christo.
Causam tangit, cum dicit propter Herodiadem uxorem fratris sui. Herodes et Philippus fuerunt fratres. Philippus
habuit filiam arethae regis Arabum. Hic habuit inimicitiam cum illo rege Arabum, et etiam cum fratre suo
Herode, ita quod rex Arabum in odium Philippi accepit filiam suam, et concessit eam Herodi.
De isto ioanne debetis intelligere, quod homo fuit magnae virtutis; unde de ipso dicitur: ipse veniet in virtute
eliae.
Item notare debetis, quod etiam martyr dicitur, quia propter redargutionem fidei mortuus est, quia pro veritate; et
Christus veritas est.
Dicebat enim Herodi: non licet tibi habere eam. Sciendum quod Antipater, pater Herodis regis, alienigena fuit,
sed proselytus fuit, unde filii sui Iudaei fuerunt. Sed praeceptum erat in lege quod vivente fratre, alter non
haberet uxorem fratris; ideo ioannes quasi aemulator legis dicebat non licet tibi habere eam.
Et volens eum occidere, timuit populum. Aliquando accidit quod cum quis non vult vitare peccatum, cadit in
maius.
Osee IV, 2: homicidium, et furtum, et adulterium inundaverunt, et sanguis sanguinem tetigit.
Unde cum noluit vitare adulterium, incurrit homicidium. Et cum voluit timuit populum.
Commotio populi multum est timenda; Eccli. XXVI, 5: a tribus timuit cor meum: delaturam civitatis, et
collectionem populi, et calumniam mendacem. Item timor Domini aufert malam voluntatem; sed timor hominis
non, licet faciat differre. Ideo quia non potuit propter timorem populi, distulit.
Die autem natalis etc.. Hic de occisione tria facit, quia non potuit propter timorem populi.
Primo ponuntur praecedentia; secundo occisio; tertio subsequentia.
Circa primum ponuntur praecedentia tria, quia saltatio; promissio; petitio.
Dicit ergo die autem natalis etc.. Consuetudo apud antiquos erat, quod celebrarent diem natalis, contra illud
eccle. VII, 2: melior est dies mortis, quam dies nativitatis. Non legitur quod aliqui celebraverint diem natalis nisi
iste, et Pharao rex Aegypti.
Unde die natalis filia Herodiadis, sic vocabatur, saltavit in medio, idest in triclinio, et in hoc culpabilis redditur,
quia in lascivia oblitus est aulam regiam, in qua non debebant haec fieri, et placuit Herodi, contra illud Eccli. IX,
4: cum saltatrice non sis assiduus.
Et sequitur unde cum iuramento pollicitus etc.. Ecce incauta promissio, et temerarium iuramentum. Eccli. XXIII,
9: iurationi non assuescat os tuum, multi enim casus in illa.
Et praemonita a matre sua, da mihi, inquit, hic in disco caput ioannis baptistae.
Hic ponitur petitio mulieris. Mulieres aliquando sunt piae, et mobilem affectum habent; unde quando sunt piae,
maxime sunt piae, sed quando sunt crudeles, maxime sunt crudeles; Eccli. XXV, 22: non est caput nequius super
caput colubri; non est ira super iram mulieris. Et ibidem dicitur: brevis omnis malitia super malitiam mulieris.
Vix enim cogitaret homo quae cogitat perversa mulier. Mater ergo petiit ut saturaret iram suam. Item timebat ne
aliquando Herodes propter verba ioannis converteretur, et dimitteret eam.
Et contristatus est rex propter iusiurandum. Hic determinatur quomodo occiditur. Chrysostomus: hic datur
exemplum quod honestas etiam ab impiis honoratur, ut habetur Sap. V, 1 ss..
Hieronymus dicit, quod modo est contristatus, qui ante voluit interficere, sed timuit populum. Quare ergo dicit
quod est contristatus? solvit. Consuetudo est hominum ut recitent quod videtur hominibus: sicut dicebant
Christum filium ioseph, quia ita putabant, ut habetur Lc. III. Unde dicit contristatus, quia ita videbatur
hominibus.
139

