Item futuris competebat, ut is ieiunaret quem diabolus erat tentaturus, quia hoc genus Daemoniorum non eiicitur
nisi per orationem et ieiunium, inf. XVII, 20.
Quadraginta diebus. Ad litteram hoc intelligendum est. Et addit et noctibus, ne crederent aliqui quod comedere
liceret in nocte, sicut saraceni faciunt.
Et sciendum quod hic numerus praefiguratur in veteri testamento in Moyse et elia, Ex. XXIV, 18, et III Reg.
XIX, 8. Et latet in hoc mysterium, quia numerus huiusmodi consurgit ex denario ducto per quaternarium.
Denarius significat legem, quia in decem praeceptis tota lex continetur. Quaternarius significat compositionem
carnis, quia caro composita est ex quatuor elementis. Quia igitur nos per suggestionem carnis transgredimur
legem divinam, iustum est ut carnem nostram affligamus diebus quadraginta.
Secundum autem Gregorium hic numerus est ad ieiunandum ab ecclesia institutus, quod per hoc decimas
solvimus totius anni: a prima enim dominica usque ad Pascha sunt triginta sex dies ieiunabiles, qui sunt decima
pars ipsius anni, sex diebus exceptis. Et ideo ab antiquo a quibusdam addita fuit dies media, qui ieiunabant usque
ad mediam noctem sabbati sancti.
Tertium additur, quia postea esuriit.
Non legitur hoc de Moyse et elia, qui homines erant; sed Christus esurire voluit, ut suam humanitatem
demonstraret; quia aliter diabolus ausus non fuisset accedere ad tentandum eum; Phil. II, 7: in similitudinem
hominum factus, et habitu inventus ut homo.
Consequenter insultus tentationis ponitur; et est triplex.
Primus de gula; secundus de inani gloria; tertius de ambitione.
Secundum ibi tunc assumpsit eum diabolus in sanctam civitatem. Tertium ibi iterum assumpsit eum diabolus in
montem excelsum valde.
Circa primum duo facit.
Primo ponit insultum diaboli; secundo quomodo Christus respondit, ibi qui respondens etc..
Et accedens tentator dixit. Hoc enim poterat effici, ut ipse ad Jesum accederet in aliqua forma corporea.
Et est triplex tentatio, quia Deus tentat ut instruat; Gen. XXII, 1: tentavit Deus Abraham.
Quandoque homo ut addiscat, sicut regina Saba tentavit Salomonem, III Reg. X, 1, ubi de ea dicitur, sed et
regina Saba, audita fama Salomonis, venit tentare eum in aenigmatibus.
Diabolus tentat ut decipiat; I thess. III, 5: ne forte tentaverit vos is qui tentat.
Quicumque vult tentare de scientia, primo de communibus tentat. Communia autem totius generis humani vitia
sunt vitia carnis; et praecipue gula. Item qui vult obsidere castrum, incipit a debiliori parte; homo autem habet
duas partes, carnalem et spiritualem. Diabolus ex parte debiliori semper tentat: unde primo de vitiis carnalibus
tentat, sicut patet in primo parente, quem primo tentavit de gula.
Sed notanda est mira astutia in tentando: si filius Dei es: ita enim directe de uno tentavit, quod ex obliquo de
altero. Unde in primo homine suadebat quod comederet de ligno, quod ad peccatum carnale, scilicet gulae,
directe pertinebat; sed latenter inducebat ad superbiam et avaritiam, quae sunt peccata spiritualia; unde dixit, et
eritis sicut dii Gen. III, 5. Ita in Christo: audierat enim quod Christus venturus esset in mundum, et hic videbatur
esse filius Dei; sed in dubitationem venerat, utrum hic esset ille de quo erat prophetatum, quia nihil inveniebat in
eo; Io. XIV, 30: venit princeps mundi huius, et in me non habet quicquam. Unde suggerebat quod homini
esurienti delectabile est.
Item induxit ad appetendum ea quae sunt Dei; et hoc est si filius Dei es, dic ut lapides isti panes fiant. Eccle.
VIII, 4: sermo illius potestate plenus est; et Ps. XXXII, 6: verbo Domini caeli firmati sunt, et spiritu oris eius
omnis virtus eorum. Ergo potest eius verbo lapis mutari. Ergo volebat inclinare ad hoc, quod si faceret, sciret
esse filium Dei, si non, inducebat ad arrogantiam.
Et notandum quod multi homines sunt qui consentiunt peccatis carnalibus, aestimantes, quod non debeant
amittere statum spiritualem. Sed si in hoc quod tentatur consentiens homo, non amitteret spiritualitatem, levis
esset tentatio. Ita persuadere voluit mulieri diabolus, et Christo, promittens spiritualia.
Qui respondens dixit: scriptum est: non in solo pane vivit homo. In ista responsione dat tria documenta, quae
facienda sunt tentato.
Primum ut recurrat ad Scripturae medicinam; Ps. Cxviii, 11: in corde meo abscondi eloquia tua, ut non peccem
tibi etc.. Unde dixit, scriptum est.
Secundum documentum ut homo nihil faciat ad arbitrium diaboli. Vegetius: nihil umquam sapiens dux debet
facere ad arbitrium sui hostis, etiam si bonum videatur.
Et ideo Dominus cum posset sine peccato lapides in panem commutare, noluit, quia ille suggerebat.
Tertium est, quod non debet facere sine utilitate, ad ostentationem suae virtutis, quia hoc est vanitas.
Qui respondens dixit: scriptum est: non in solo pane vivit homo.
Notandum, quod diabolus ad duo nitebatur: primo ducere in affectum carnalium, item praesumptionis. Christus
autem contra utrumque primo vitat iactantiam; quasi dicat, tu vocas filium Dei, ego nomino hominem; unde non
in solo pane vivit homo.
Item trahit diabolus in affectum carnalium: dic ut lapides isti panes fiant; hic trahit se in affectum spiritualium:
sed in omni verbo quod procedit de ore Dei. Quasi dicat, non tantum vita corporalis affectanda est, quantum vita
42

