Item Io. XVI, 12: multa habeo vobis dicere, sed non potestis portare modo. Si enim vult dicere verba, quando
non competit, perdit.
Sequitur de praemio; et primo dicit quod est istud; secundo in quo sit.
Quod est praemium? beatitudo; unde dicit, beatus, sive in morte, sive in fine mundi, quem cum venerit Dominus,
invenerit sic facientem, scilicet administrantem, ut dictum est. Ps. Cxviii, 1: beati immaculati in via, qui
ambulant in lege Domini.
Et quare sunt beati? amen dico vobis, quoniam super omnia bona sua constituet eum. Hoc tripliciter exponitur.
Uno modo, ut ostendatur in quo consistat omnis beatitudo. Beatitudo enim in aliquo bono consistit; sed omnia
bona Dei sunt. Numquid ergo in aliquo istorum est beatitudo? beatitudo est in illo bono quod est super omnia
bona: non enim est aliquis beatus, nisi in illo bono quod Deus est. Unde super omnia bona sua constituet eum,
idest beatificabitur in illo, scilicet in Deo, qui est super omnia.
Secundo modo exponi potest quod hoc dicit ad ostendendum praeeminentiam, quam habebunt boni praelati. Lc.
XII, 37 habetur quod faciet eos discumbere; sed hic habetur quod super omnia bona sua constituet eum; quia
inter omnia praemia maximum est praemium boni praelati; supra V, 19: qui fecerit et docuerit, hic magnus
vocabitur. Dan. XII, 3: qui docti fuerint, erunt sicut splendor firmamenti, et qui ad iustitiam erudiunt plurimos,
quasi stellae in perpetuas aeternitates. Et hoc est super omnia bona sua, idest super omnia praemia sanctorum.
Tertio modo potest exponi per unionem ad Christum; quia sicut in hoc mundo non perveniet ad statum
perfectionis, nisi qui sequitur vestigia Christi, sic nec tunc, nisi qui coniuncti fuerint Christo: et habebunt
dominium super omnia, inquantum voluntas sua fit conformis voluntati divinae; Lc. XXII, 29: et ego dispono
vobis, sicut disposuit mihi pater meus regnum. Et Apoc. II, 28: qui vicerit, dabo ei stellam matutinam.
Si autem dixerit malus ille servus in corde suo etc.. Postquam allexit ut sint vigilantes per praemia, hic terret per
supplicia. Et primo ponit culpam; secundo poenam, ibi veniet Dominus etc..
In culpa duo sunt, scilicet causa culpae, et ipsa culpa; et tamen utrumque culpa est.
Causa culpae est desperatio de adventu si dixerit: moram facit Dominus meus venire. Augustinus dicit quod
aliquis posset dicere hoc nimio desiderio, et hoc demonstrabat qui dicebat: quando veniam, et apparebo ante
faciem Dei mei? aliquando dicitur propter desperationem de cito veniendo; Ez. XII, 22: fili hominis, quod est
proverbium istud in terra Israel dicentium: in longum differentur dies, et peribit omnis visio? non enim diu
tardabit. II petr. III, 9: non tardat Dominus promissionem suam. Unde haec est radix omnium.
Sed quae sunt quae consequuntur inde? unum crudelitatis, aliud voluptatis.
Quantum ad primum dicit et coeperit percutere conservos suos, quia reputat sibi subiectos ut servos, contra illud
I Petr. V, 3: sed voluntarie, neque dominantes in cleris. Et non solum sufficit ei, sed etiam percutit et affligit;
Mich. III, 10: qui aedificatis sion in sanguinibus. Vel percutiunt fratres, quos servos reputant, malo exemplo.
Item istud non sufficit eis, sed convertunt se ad voluptates.
Manducet autem et bibat cum ebriosis, idest habebit societatem cum voluptuosis, si ipse est voluptuosus.
Et quid erit inde? ponit iudicium.
Primo enim ponit iudicium ex insperato; secundo poenam.
Dicit veniet Dominus servi illius in die qua non sperat; quia credit aliquando homo esse securus de longa vita, et
tamen subito deficit; I ad Thess. V, 2: dies Domini sicut fur veniet; Is. XXX, 13: subito dum non speratur, veniet
contritio eius.
Et quid fiet inde? sequitur triplex poena. Et dividet eum, non, ut dicit Hieronymus, ut dividat gladio, sed a
societate bonorum; infra XXV, 32: et separabit eos ab invicem, sicut pastor segregat oves ab hoedis.
Et haec est maxima poena. Dicit Origenes sic: in homine tria sunt: est anima, corpus, spirituale donum. Et haec
in bonis praelatis non dividentur, sed in malis praelatis. Spirituale donum dividetur, quia accipiet spirituale
donum quod eis dederat; corpus autem et anima mittentur in ignem.
Item alia poena est quod annumerabitur iniquis, unde dicit partemque eius ponet cum hypocritis. Hypocritae sunt
simulatores qui unum profitentur, et aliud agunt: unde partem eius ponet cum talibus. Et sic accipitur Ps. X, 7:
sulphur et spiritus procellarum pars calicis eorum.
Item adhuc ista non sufficit, sed erit alia poena, quia ibi erit fletus et stridor dentium.
Iob XXIV, 19: transibunt enim a frigore nivium ad calorem nimium. Unde fletus ex fumo generatur, stridor
dentium ex frigore. Dicit Origenes quod possumus hinc considerare quod male dicunt qui dicunt quod praelati
mali non sunt praelati.
Item notate quamdam similitudinem quam ponit Augustinus. Removeamus ab oculis illum servum de quo fit
sermo, et ponamus tres servos, qui diligant adventum Domini. Unus dicat: Dominus meus cito veniet, et ideo
vigilabo. Alius dicat: Dominus tardabit, sed volo vigilare. Alter dicat: nescio quando veniet, et ideo volo vigilare.
Quis istorum melius dicit? respondet Augustinus quod primus male decipitur, quia si putat quod cito veniat, et
postea tardat, est in periculo ne prae taedio dormiat. Secundus potest decipi, sed non est in periculo. Sed tertius
bene facit, qui sub dubio semper expectat; ideo malum est determinare aliquod tempus.
|+25 Capitulus 25

236

