peccatores; unde dictum est: et vocabis nomen eius Jesum: hic enim salvum faciet populum suum a peccatis
eorum.
Et ideo dicit non veni vocare iustos, sed peccatores. Lucas addit, ad poenitentiam. Et iusta est haec additio, quia
non venit vocare peccatores, ut remanerent in peccatis, sed ut amoveantur ab eis.
Sed potest quaeri de iustis, quia nullus iustus, nisi solus Deus, quia omnes sumus peccatores. Item videtur falsum
quod dicit, quia ioannes iustus fuit, simeon iustus, zacharias iustus; et tamen eos vocavit.
Dicendum quod distinguendum est de iustitia; quia iustus aliquis dicitur qui peccato non est obnoxius; et sic non
est iustus quisquam, quia omnes vel mortali, vel veniali, vel originali sunt obnoxii, saltem quantum ad reatum; et
istud penitus delevit, quia, Io. V, V. 40, ipse venit ut vitam habeant. Unde non venit vocare iustos, inquantum
iustos, sed inquantum peccatores. Item dicitur iustus, qui non est obnoxius peccato mortali: unde non veni vocare
iustos ad poenitentiam, sed ad maiorem iustitiam. Vel sic. Non veni vocare iustos, idest qui de sua iustitia
confidunt sed peccatores, qui poenitent ignorantes suam iustitiam.
|#3 Lectio 3
Hic ponitur quaestio de convivio: et sequitur responsio, ibi et ait Jesus.
Sed tunc est hic quaestio litteralis, quare Mc. II, 18 et Lc. V, 29 videtur quod ab aliis facta fuerit quaestio: ubi
dicitur Mc. II, 18: quare discipuli ioannis et Pharisaeorum ieiunant, tui autem discipuli non ieiunant? ergo
discipuli non dixerunt.
Augustinus solvit. Ita erat quod Pharisaei insidiabantur Christo: unde aliquando secum Herodianos traxerunt,
modo vero assumpserunt discipulos ioannis. Unde potuit et ab aliis, et a discipulis peti.
Sed unde hoc quod ieiunabant? respondetur hic ex traditionibus suis, vel ex lege, sicut habetur quod in die
propitiationis tenebantur ieiunare. Et Zac. VIII, 19: ieiunium quarti, et ieiunium quinti, et ieiunium septimi, et
ieiunium decimi erit domui Iuda in gaudium, et laetitiam, et in solemnitates praeclaras. Item discipuli ioannis
ieiunabant exemplo magistri sui, qui magnae fuit austeritatis; discipuli vero Christi non ieiunabant.
Et ait illis Jesus. Hic respondet Jesus, et subtiliter.
Primo assignat causam a parte sua, Deinde a parte discipulorum.
Circa primum duo facit.
Primo determinat tempus epulandi; secundo ieiunandi, ibi venient autem dies cum auferetur ab eis sponsus; et
tunc ieiunabunt.
Dicit ergo numquid possunt filii sponsi lugere quamdiu cum illis est sponsus? ubi iste dicit lugere, alius dicit
ieiunare; licet enim ieiunium quamdam habeat laetitiam spiritualem, tamen, ut habetur Hebr. XII, 11, omnis
disciplina in praesenti quidem videtur esse non gaudii, sed moeroris. Unde est ieiunium spiritualis laetitiae, ut
habetur Dan. IX, V. 3: posui faciem meam ad Dominum Deum meum deprecari, et rogare in ieiunio, sacco et
cinere. Item est luctuosum et afflictionis, ut quando propter dolores.
Respondet Dominus de utroque. Sponsus Christus enim est: qui habet sponsam sponsus est. Ipse enim est
sponsus totalis ecclesiae, et primordium. Aliud habuit primordium lex vetus, et aliud lex nova; lex enim vetus
primordium habuit in timore; lex nova in amore; unde Rom. VIII, 15: non enim accepistis spiritum servitutis
iterum in timore, sed accepistis spiritum adoptionis filiorum Dei. Et Hebr. XII, 22: accessistis ad montem sion, et
civitatem Dei viventis ierusalem. Quia igitur primordium novae legis fuit in amore, ideo discipulos suos nutrire
debuit in amore quodam: ideo se sponsum nominat, et discipulos filios, quia ista sunt nomina amoris. Unde
bonum est quod conservem eos; et ideo nolo aliquid grave eis imponere ne abhorreant, et sic retrocedant.
Et ideo qui in religionibus sunt novi, non sunt gravandi. Unde Ambrosius in Lib. De simil.
Reprehendit eos qui novitios graviter onerant.
Et hoc est quod Christus dicit: numquid possunt filii sponsi lugere? etc., quasi dicat: non oportet quod ieiunent,
sed magis in quadam dulcedine vivere et amore; ut sic legem meam recipiant in amore, ut habetur ad Rom. VI, 4:
quomodo surrexit Christus a mortuis per gloriam patris, ita et nos in novitate vitae ambulemus. Unde a Pascha
usque ad Pentecosten non fiunt ieiunia, quia tunc recolit ecclesia novitatem legis.
Venient autem dies etc.. Et hoc ad litteram. Venient dies, quando scilicet vobis procurantibus auferetur ab eis
sponsus; et tunc ieiunabunt. Et hoc praedixit eis dicens, Io. XVI, 20: vos plorabitis, mundus autem gaudebit. Illi
enim qui ante Christum fuerunt, desideraverunt Christi praesentiam, ut Abraham, et Isaias, et alii prophetae. Item
post mortem eius desiderata fuit ab apostolis: unde Petrus quasi in continuo dolore erat propter absentiam
Christi; et Paulus dicebat, cupio dissolvi, et esse cum Christo.
Unde tunc erat tempus ieiunandi.
Alia ratio quare in praesentia non tenentur ieiunare, quia ieiunium eligendum est inquantum castigat carnem, ne
contra spiritum invalescat; sed cum erat praesens, custodiebat eos ab excessu; ideo non oportebat eos ieiunare;
unde in Io. XVII, 12: pater, cum eram cum eis, conservabam eos. Sed ioannes baptista non habebat hanc
virtutem, ideo ieiunare debebant eius discipuli. Sed quando Christus ablatus fuit, eos oportuit ieiunare. Unde
Paulus dicit I Cor. IX, 27: castigo corpus meum et in servitutem redigo etc..
Nemo autem mittit commissuram panni rudis in vestimentum vetus. Hic ponit aliam rationem a parte
discipulorum, et ponit duo exempla. Unum secundum Augustinum, aliud secundum Hieronymum.
82

