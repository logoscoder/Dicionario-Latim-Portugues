Item propter vitandum scandalum, quia viri qui nondum perfecti erant, aversi fuissent ab eo, si audissent mortem
eius; mulieres provocatae fuissent ad lacrimas. Item sciendum quod Iudas nondum malum conceperat; ideo
Dominus eum a societate non repulit.
Et ait illis: ecce ascendimus ierosolymam etc.. Hic notatur firmitas sui propositi, unde ecce, idest sum in eodem
proposito, et in eadem voluntate, quia non mutor; Eccli. XXVII, V. 12: stultus ut luna mutatur, sapiens autem in
sapientia manet sicut sol. Item propria voluntate; Is. LIII, 7: oblatus est, quia ipse voluit.
Tangit locum, quia ierosolymam; Lc. XIII, V. 33: non capit prophetam perire extra ierusalem.
Et quare? quia erat locus legalis et sacerdotalis: et utrumque conveniebat Christo; quia sicut sacerdos verus
debebat immolare pro populo, sic et Christus hostiam obtulit pro mundo. Item per passionem regnum acquisivit.
Item ierosolyma interpretatur visio pacis; ad Col. I, 20: pacificans per sanguinem crucis eius sive quae in terris,
sive quae in caelis sunt.
Consequenter praenuntiatur passio.
Et frequenter commemoravit suam passionem, ut eam reduceret ad memoriam.
Et tangit tria ad passionem pertinentia, quia passus est a discipulo traditionem et filius hominis tradetur, scilicet a
discipulo.
De ista traditione habetur infra XXVII, 10 et in Ps. XL, 10: qui edebat panes meos, magnificavit super me
supplantationem. Item a principibus sacerdotum et Scribis condemnationem; unde et condemnabunt eum morte;
iob XXXIV, 17: quomodo tu eum, qui iustus est, in tantum condemnas? Sap. II, 20: morte turpissima
condemnemus eum. Et tradent eum gentibus, quia Iudaei in manus gentium eum tradiderunt; unde dixit Pilatus:
gens tua et pontifices tui tradiderunt te mihi.
Et tria tangit quae fecerunt ei, contra tria quae maxime appetunt homines, scilicet honorem, quietem et vitam.
Contra honorem, illusus est; unde dicit ad illudendum; Ier. XX, V. 7: factus sum in derisum tota die; et in Ps.
XXXVII, 12: amici mei et proximi mei adversum me appropinquaverunt et steterunt.
Contra quietem, flagellatus est; unde ad flagellandum; Is. L, 6: faciem meam dedi percutientibus, et genas meas
vellentibus. Item contra tertium, occisus; unde et crucifigendum; ad Phil. II, 8: Christus factus est pro nobis
obediens usque ad mortem, mortem autem crucis.
Deinde agit de resurrectione et tertia die resurget. Hoc autem fecit Deus pater; unde Act. II, 24: quem Deus
suscitavit, solutis doloribus inferni, iuxta quod impossibile erat teneri illum ab eo. Et tertia die.
Secundum Augustinum significatum est quod suum simplum destruxit nostrum duplum; os.
Cap. VI, 3: vivificabit nos post duos dies, et die tertia suscitabit nos.
Tunc accessit ad eum mater filiorum zebedaei. Hic ponitur petitio occasionata.
Et primo ponitur petitio in generali; secundo explicatur, ibi at illi etc..
Dicit ergo tunc accessit ad eum mater filiorum zebedaei. Filii isti fuerunt ioannes et Iacobus, mater eorum fuit
Salome: unde Salome nomen est mulieris. In marco habetur quod filii petierunt, hic habetur quod mater; sed
verum est quod mater petiit inducta a filiis. Adorans, quia cum humilitate petiit: sciebat enim quod semper Deo
placet humilis deprecatio; Ps. Ci, 18: respexit in orationem humilium. Et Iudith IX, 1: et prosternens se Domino,
clamabat ad Dominum.
Et petens aliquid, dari ab eo: idest rogo te ut des id quod volo: et haec petitio non est admittenda, et qui hoc
concedit, fatue concedit. Legitur de Herode, quod istud concessit filiae Herodiadis, et non revocavit.
Salomon autem matri concessit; sed quia sapiens fuit, incautum promissum revocavit.
Ideo Christus sapientior his noluit concedere nisi exprimeretur; supra XII, 42: et ecce plusquam Salomon hic.
Ideo sequitur explicatio petitionis et ait illi: dic ut sedeant hi duo filii mei, unus ad dexteram tuam, et unus ad
sinistram, in regno tuo.
Sed est quaestio, unde haec mulier hoc conceperat. Audierat de passione et resurrectione, unde aliquid carnale
conceperat, quod statim cum gloria deberet esse in ierusalem; ideo petere voluit filiis suis eminentiam. Item
audierat quod duodecim erant iudicaturi; ideo praeponere suos volebat, unde ad litteram intelligebat.
Et sciendum quod Iacobus et ioannes magis honorabantur a Christo post Petrum; ideo Petrum voluerunt
excludere.
Aliter dicit chrysostomus, quod ista petiit aliquid spirituale, et in hoc fuit laudanda, quia matres plus petunt
temporale quam spirituale; unde mater si videat filium peccantem, non tantum dolet, quantum si videt
infirmantem.
Unde per dexteram spiritualia significantur, terrena per sinistram. Vel possumus intelligere per dexteram et
sinistram activam vitam et contemplativam; ideo petit istos perfici in utraque vita; Cant. II, 6: laeva eius sub
capite meo, et dextera illius amplexabitur me.
Respondens autem Jesus dixit.
Hic ponitur responsio; Deinde murmur aliorum, ibi et audientes decem indignati sunt de duobus fratribus.
Et circa primum tria facit.
Primo increpat eorum stultitiam; secundo examinat eorum promptitudinem, ibi potestis bibere calicem quem ego
bibiturus sum? tertio repellit petitionem, ibi sedere autem ad dexteram meam, vel sinistram, non est meum dare
vobis.
192

