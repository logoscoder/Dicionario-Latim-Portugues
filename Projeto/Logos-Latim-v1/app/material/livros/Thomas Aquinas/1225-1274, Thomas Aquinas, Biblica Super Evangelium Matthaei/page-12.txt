Consummatio autem iustitiae sive finis, est caritas: finis iustitiae Christus, finis praecepti est caritas, I Tim. I, 5.
Tantum sunt duo praecepta, scilicet dilectio Dei, et proximi; I io. IV, 21: et hoc mandatum habemus a Deo, ut qui
diligit Deum, diligat et fratrem suum.
Et ideo Sadoch sequitur Achim, et Achim eliud. Achim interpretatur frater meus: unde signat dilectionem
proximi; Ps. Cxxxii, 1: ecce quam bonum et quam iucundum habitare fratres in unum. Hoc competit Christo, qui
caro, et frater noster est. Et quia dilectio proximi non potest esse sine dilectione Dei, ideo sequitur eliud autem
genuit Achim. Eliud interpretatur Deus meus; Ps. XVII, 2: diligam te, Domine: et hoc competit Christo; Ps.
XXX, V. 15: Deus meus es tu.
Achim autem genuit eleazar. Hic designatur ordo proficientium.
Non potest autem profici sine auxilio divino, unde primum quod requiritur ad proficiendum est auxilium
divinum; et ideo eliud recte sequitur eleazar, qui interpretatur Deus meus adiutor; Ps. Lxxxiii, 6: beatus vir cuius
est auxilium abs te. Sed quia Deus multis modis potest iuvare ad salutem, ut removendo prohibentia et dando
occasiones, potissimum adiutorium est per donum gratiae suae; I cor. XV, 10: gratia Dei sum id quod sum. Et
ideo eleazar, idest adiutorium Dei, sequitur mathan, qui interpretatur donum, scilicet gratiae divinae: et hoc
competit Christo, qui est etiam donans; Io. III, 16: sic Deus dilexit mundum, ut filium suum unigenitum daret;
Eph. IV, 8: dedit dona hominibus. Sed quia homo posset tantum confidere de dono gratiae, quod ipse incideret in
negligentiam, non cooperando per liberum arbitrium gratiae, ideo sequitur Iacob, qui interpretatur luctator;
propter hoc I Cor. XV, 10: gratia Dei sum id quod sum, et sequitur: et gratia eius in me vacua non fuit; II Cor.
VI, 1: hortamur vos ne in vacuum gratiam Dei recipiatis. Nunc autem sequitur ioseph, idest augmentum, quia per
gratiam, et liberi arbitrii conatum venit homo ad augmentum; Prov. IV, 8: iustorum semita quasi lux splendens
procedit, et crescit usque ad perfectam diem. Unde Iacob genuit ioseph virum mariae.
Sed hic oritur duplex quaestio.
Primo enim quaeritur de contrarietate quae videtur esse inter Lucam et Matthaeum: Lucas enim dicit quod ioseph
fuit Heli, qui fuit mathat; Matthaeus autem dicit quod fuit Iacob: ergo videtur esse contrarietas inter eos.
Sed dicendum est ad hoc, quod duo fuerunt de eadem stirpe, sed non de eadem familia, scilicet mathan et mathat.
Fuerunt enim de stirpe David; sed unus descendit de stirpe David per Salomonem, scilicet mathan; alius per
Nathan, scilicet mathat. Accepit ergo mathan uxorem hesta nomine, ex qua genuit Iacob; mortuo autem mathan,
quia lex non prohibebat viduam nubere, nupsit fratri eius mathat, qui genuit de ea Heli.
Unde Iacob et Heli fuerunt fratres de eadem matre, sed non de eodem patre. Accepit autem Heli uxorem, et
mortuus est sine liberis; unde Iacob, ut suscitaret semen fratri suo, accepit eamdem uxorem, et genuit ioseph.
Unde ioseph fuit filius Iacob secundum carnem, sed filius Heli secundum adoptionem. Et ideo Matthaeus, qui
ponit in genealogia Christi solum patres carnales, dicit ioseph filium Iacob; Lucas autem, qui ponit multos qui
non fuerunt patres carnales, dicit eum filium Heli.
Ratio autem huius diversitatis dicta est superius.
Notandum autem quod quando frater accipiebat uxorem fratris, ut suscitaret nomen eius, non est ita
intelligendum quod filius ille qui generabatur, vocaretur nomine fratris defuncti: booz enim qui accepit Ruth, ut
suscitaret semen elimelech, genuit filium, quem non vocavit elimelech, sed Obed; sed pro tanto dicitur suscitare
nomen eius, quia filius ille ei adscribebatur secundum legem: nec est hoc inconveniens, quia, sicut dicitur in
ecclesiastica historia, ipsi apostoli et evangelistae fuerunt instructi a proximis parentibus Christi de genealogia
Christi, qui eam partim memoria, partim ex dictis libris paralipom. Corde tenebant.
Secunda quaestio est: Matthaeus intendit scribere generationem Christi. Cum ergo Christus non fuerit filius
ioseph, sed solum mariae, ad quid necesse fuit protendere generationem Christi ab Abraham usque ad ioseph? ad
quod dicendum, quod consuetum fuit apud Iudaeos, et est usque hodie, accipere uxorem de tribu sua, unde Num.
XXXVI, 7 dicitur quod accipiat uxorem quisque de tribu et cognatione sua. Et quamvis hoc non necessario
observaretur, tamen ex consuetudine observabatur.
Unde ioseph mariam tamquam sibi propinquissimam duxit uxorem. Et ideo quia erant de eodem genere, per hoc
quod ostenditur ioseph a David descendisse, ostenditur etiam mariam et Christum de semine David fuisse.
Sed unde potest haberi hoc quod ioseph et maria fuerint de eadem tribu? patet ex hoc quod habetur Luc. II, 4,
quia cum debuisset fieri descriptio, ascendit ipse ioseph et maria in civitatem David, quae est bethlehem. Unde
per hoc quod eam duxit secum, patet quod de eadem erant familia.
Sed quaeritur quare per mariam non ostendit Christi generationem ex David.
Dicendum quod non est consuetum apud Hebraeos, nec etiam gentiles, genealogiam texere per mulieres; unde
Christus, qui venerat pro salute hominum, voluit in hoc imitari, vel observare mores hominum; et sic non per
feminas eius genealogia describitur, praecipue cum sine periculo veritatis posset per viros eius genealogia
cognosci.
Virum mariae. Hieronymus: cum audieris virum, suspicio non oriatur nuptiarum.
Contra. Nonne fuit verum matrimonium? dicendum quod sic, quia ibi fuerunt tria bona matrimonii: proles, ipse
Deus; fides, quia nullum adulterium; et sacramentum, quia indivisibilis coniunctio animarum.

12

