Quidam vero ex consuetudine iacet in sepulcro, qui significatur per Lazarum.
Haec igitur puella significat peccatorem, qui est in peccato occulto, scilicet in mente. Tibicines sunt qui fovent
eum in peccato; Ps. X, V. 3: laudatur peccator in desideriis animae suae. Turba est cogitationes: et hanc sanat
Dominus.
Unde dicit recedite non est mortua.
Hic dat spem non est mortua, scilicet sibi; sed dormit, quia est ita sibi facile resuscitare, sicut alicui aliquem
excitare a somno.
Simile habetur Io. XI, 11: Lazarus amicus noster dormit etc..
Non est mortua. Et quare dixit hoc modo? quia deridebant eum. Sed quare voluit derideri? hoc fuit ut non
possent contra miraculum dicere. Unde primo adversarios faciebat confiteri, ut post contradicere non possent.
Et cum eiecta esset turba, intravit.
Et quare eiecta fuit turba? quia videre non fuit digna. Turba sunt Iudaei qui non convertuntur.
Et moraliter ad hoc quod anima suscitetur, oportet quod turba cogitationum expellatur; et tunc intrat Dominus.
Intravit et tenuit manum eius etc.. Ps. Cxvii, 16: dextera Domini fecit virtutem. Tenet manum peccatoris, quando
adiutorium ei praebet. Et surrexit puella, scilicet ad vitam; sic nos per Dei adiutorium a peccato.
Sequitur divulgatio in omnem terram.
|#5 Lectio 5
Supra ostensum est qualiter vitam restituit, hic tangitur quomodo dedit officia vitae. Et primo tangitur quomodo
visum restituit; secundo quomodo loquelam, ibi egressis autem illis etc..
Et primo quatuor facit.
Primo ponitur petitio caecorum; secundo examinatio credentium, ibi et dicit eis Jesus etc.; tertio exauditio, ibi
tunc tetigit oculos eorum; quarto instructio illuminatorum, ibi et comminatus est.
Circa petitionem istorum quinque notare possumus, quae faciunt petitionem exaudibilem.
Primo, quia congruum tempus elegerunt ad petendum, quia transeunte eo: et in hoc significatur tempus
incarnationis, quod est tempus miserendi; unde in Ps. Ci, 14: quia venit tempus miserendi eius. Et ideo melius
exauditi fuerunt, ut habetur Hebr. V, 7: exauditus est pro reverentia sua. Item ad hoc ut impetrarent secuti sunt
eum: qui enim Deum non sequuntur obediendo, non impetrant.
Duo caeci. Isti duo caeci sunt duo populi, scilicet Iudaeorum, et gentilium: caeci enim sunt qui fidem non habent;
de talibus dicitur Is. LIX, 10: palpavimus sicut caeci parietem.
Item requiritur fervor devotionis, cum dicitur clamantes, ut habetur in Ps. Cxix, V. 1: ad Dominum cum
tribularer clamavi, et exaudivit me. Item humilitas petentium, cum dicitur dicentes fili David, miserere nostri, ut
habetur Dan. IX, 17: exaudi, Deus noster, orationem servi tui. Item tangitur fides eorum, quia filium David
nominant, et haec est necessaria, ut habetur Iac. I, 6: postulet in fide, et nihil haesitans.
Deinde petentes examinat. Primo facto, differendo exauditionem eorum.
Tunc enim firma fides ostenditur, quando statim non impetratur; Hab. II, 3: si moram fecerit, expecta eum, quia
veniet. Unde duxit eos usque ad domum. Cum autem venisset domum etc.. Per domum istam intelligitur
ecclesia, quia ista est domus Dei vel caelum; Ps. Cxiii, 16: caelum caeli Domino. Item examinavit eos verbo
creditis quia hoc possum facere vobis? et hoc non petit quasi ignorans, sed ut meritum eorum augeatur; Rom. X,
10: corde creditur ad iustitiam, ore autem confessio fit ad salutem. Item petit ut ostendatur fides aliis, ut sciant
quia iuste illuminavit. Item petit ut ad maiora promoveat: magnum enim professi erant, quia filium David. Sed
non sufficiebat, ideo magis ab eis petit. Creditis, quia possum hoc facere? scilicet propria potestate, quod solius
Dei est. Dicunt ei: utique, Domine. Unde modo Dominum vocant, quod est proprium solius Dei.
Sequitur exauditio. Et primo ponitur curatio; secundo curationis effectus, ibi et aperti sunt oculi eorum.
Ponitur curatio, cum tetigit oculos eorum, dicens; unde tetigit, et dixit. Utrumque tamen per se sufficiebat; tamen
utrumque fecit, ut significaretur quod caecitas per verbum incarnatum illuminatur; Io. I, 14: verbum caro factum
est, et habitavit in nobis, et vidimus gloriam eius. Unde dicit secundum fidem vestram fiat vobis, quia merito
fidei illuminantur qui sine fide sunt caeci.
Sequitur effectus et aperti sunt oculi eorum.
Primo ergo dat lumen; et ita implevit illud: et vita erat lux hominum.
Is. XXXV, 4: ipse veniet et salvabit nos.
Sequitur instructio; unde dicit et comminatus est.
Et quare hoc? alibi enim dicitur: vade ad tuos, et annuntia regnum Dei.
Chrysostomus: in bonis nostris duo possumus considerare: quod Dei est, et quod nostri: quod nostri est, debemus
latere; quod Dei est, debemus manifestare, ut Paulus philipp.
II. Quaerentes non quae nostra sunt, sed quae Jesu Christi. Supra V, 16: ut videant opera vestra bona, et
glorificent patrem vestrum, qui in caelis est. Unde dicit videte ne quis sciat, ut doceat vitare vanam gloriam.
Illi autem, non immemores beneficii accepti exeuntes diffamaverunt eum, ut habetur Is. Lxiii, 7: miserationum
Domini recordabor.

85

