non possunt penetrare, et tunc fit color niger in aere; quando vero subtiles, penetrant. Sed quando quod est
igneum dominatur, tunc apparet color rubeus, ut apparet in flamma, quia cum magis elevatur, magis apparet
rubedo in ea. Ideo significatur quod vapores non sunt multi, et significatur serenitas. Sed cum mane aliquando
resolvitur in rorem, vel in pluviam, est signum tempestatis.
Secundum mysterium per vespere significatur passio Christi. Vespere sol occidit, sic Christus vespere mundi
passus est; Mal. III, 2: quis poterit cogitare diem adventus eius, et quis stabit ad videndum eum? ipse enim quasi
ignis conflans; Ps. XXIX, 6: ad vesperum demorabitur fletus, et ad matutinum laetitia. Unde rutilans apparuit in
vespere, et significavit tranquillitatem; Tob. III, V. 22: post tempestatem tranquillitatem facis, et post
lacrimationem et fletum exultationem infundis. In resurrectione, quae per mane significatur, apparuit rubedo in
martyribus, et significat tempestatem peccatoribus. Vel per mane significatur mane diei iudicii, quem praecedet
rubor; Ps. Xcvi, 3: ignis ante ipsum praecedet.
Unde estis instructi in istis terrenis.
Faciem caeli diiudicare nostis, signa autem temporum non potestis scire? duo sunt tempora: unum respondet
adventui primo, aliud adventui secundo. Quaedam signa praecesserunt primum adventum; Is. XLV, V. 8: rorate,
caeli, desuper, et nubes pluant iustum: aperiatur terra, et germinet salvatorem etc.. Et cap. XLV, 15: vere tu es
Deus absconditus. Sed in fine Deus manifeste veniet, et non apparebunt signa de caelo. Sed non est tempus.
Vel aliter. Faciem caeli diiudicare nostis etc., quasi dicat, vos quaeritis signum adventus.
Superfluum est signum petere, ubi sunt multa signa. Supra XI, 5: caeci vident, claudi ambulant, leprosi
mundantur etc.. Hoc signum dederat Is. XXXV, 4: ipse Dominus veniet, et salvabit nos; tunc aperientur oculi
caecorum etc..
Quidam ex auctoritate ista arguunt, quod debemus satagere ad cognoscendum secundum adventum.
Augustinus autem exponit de primo adventu.
Primus certissimus est, quia est ad salutem, salus per fidem, fides per cognitionem; ideo necessarium est ut
agnoscatur. Sed secundus est ad remunerandum; ideo occultatur, ut homines magis sint solliciti.
Deinde denegat signum petitum; unde dicitur generatio mala et adultera signum quaerit. Dicitur autem generatio
mala, quia recedit a Deo: malum enim est per recessum a Deo. Dereliquit Deum factorem suum, et recessit a Deo
salutari suo, ut habetur Deut. XXXII, 15. Sed adultera, quia alii se copulavit; Ps. XXVI: si derelinquam te in vita
mea; Is. LV, 7: derelinquat impius viam suam, et vir iniquus cogitationes suas. Signum petit, et non debet
habere, quia signum non dabitur ei, nisi signum ionae, quia sicut ionas in ventre ceti fuit tribus diebus et tribus
noctibus, ita etc.; ut supra XII habitum est.
Sed quare magis ponit signum resurrectionis quam aliud signum? dicendum, quod per resurrectionem nobis salus
advenit; Rom. X, 9: si credideris in corde tuo quod Christus resurrexit, salvus eris, quia resurgendo vitam
reparavit, quia per resurrectionem Christi resurgemus. Ideo istud signum datum est fidelibus, et omnia alia
retorquentur ad istud, quia scilicet resuscitavit Lazarum etc.. Unde istis non est datum aliud signum. Discipulis
autem suis dedit signum de caelo, cum ostendit eis gloriam suam, ut habetur infra XVII. Sic ergo ostendit eorum
ignaviam.
Sequitur pars, in qua confutat facto discedendo ab eis. Et relictis illis, abiit; non enim habitat cum malignis; Sap.
I, 3: separat se a perversis.
Postquam confutavit, docet eos vitari. Et primo ponitur occasio; secundo doctrina; tertio malus intellectus
discipulorum; quarto reprehensio; quinto effectus.
Dicit et cum venissent discipuli eius trans fretum etc.. In hoc admirari debemus mentes discipulorum, quia non
solent homines oblivisci nisi eorum de quibus parum curant: unde cum obliti essent panes, parum curabant de
eis, sed solum de spiritualibus.
Quia dixit: intuemini, et cavete etc.. Hic ponitur doctrina. Per fermentum intelligit doctrinam corruptam; unde
non intelligit doctrinam legis, sed traditiones Pharisaeorum, quae vocantur fermentum, quia sicut ex modico
fermento totum corrumpitur, sic ex modico errore tota vita corrumpitur, sicut de via a qua parum homo recedit,
postmodum elongatur: unde Philosophus in I coeli dicit quod parvus error in principio, magnus fit in fine.
Spiritualis intellectus est panis, non fermentum. Unde per panem vera doctrina intelligitur; Eccli. XV, V. 3:
cibavit eum pane vitae et intellectus.
Unde dicitur intuemini, et cavete, quia falsa doctrina est periculosa. Dum enim manet fides in homine, non est
periculum; sed quando fundamentum ablatum est, non est spes. Ps. Cxxxvi, 7: exinanite, exinanite usque ad
fundamentum in ea. Fundamentum est fides; ad titum ult., 10: haereticum hominem post primam et secundam
admonitionem devita. Quia falsa doctrina habet colorem, ideo dicit intuemini, idest diligenter considerate; Prov.
IV, 25: oculi tui recta videant, et palpebrae tuae praecedant gressus tuos.
Consequenter ponitur intellectus discipulorum: at illi cogitabant etc.. Quia enim supra septem sportas
fragmentorum acceperant, et non secum tulerant, credebant quod diceret, non accepistis panes; sed nolo quod a
Pharisaeis accipiatis panes, quia animales erant, et animalis homo non percipit quae Dei sunt, I Cor. II, 14.
In isto intellectu in duobus poterant reprehendi.
Primo, quia non intelligebant; item in eo quod de virtute Dei diffidebant. De primo non reprehendit eos, sed de
secundo.
154

