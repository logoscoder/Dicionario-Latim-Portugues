Consequenter agitur de distributione fregit et dedit discipulis suis; in quo significatur quod prima distributio
facta est discipulis a capite Christo; I ad Cor. XI, 3: omnis viri caput Christus est. Sed fregit, ut notaret suam
distributionem. Is. LVIII, 7: frange esurienti panem tuum. Et dedit discipulis, quasi mediatoribus. Infra XXVI,
26: accipite et comedite; I ad Cor. XI, 28: et sic probet se homo, ut de pane illo edat, et de calice bibat etc..
Discipuli autem dederunt turbis, ut distributores.
Sed quomodo multiplicati sunt? dicendum, quod fragmenta multiplicata sunt.
Et dicunt quidam hoc posse fieri naturaliter: sicut enim materia se habet ad quamlibet formam, ita se habet ad
quamlibet quantitatem.
Sed hoc est stultum, quod materia se habeat ad quamlibet quantitatem materialem: hoc enim non potest fieri nisi
per rarefactionem; haec autem rarefactio determinata est in naturalibus.
Quidam dicunt quod multiplicat, sicut ex paucis granis multa grana; sed ibi per naturam, hic per operationem
Christi. Unde manus Christi fuerunt quasi terra, fragmenta quasi semina: unde sicut semina multiplicantur, sic
fragmenta. Sed non solum ista, sed per conversionem alterius materiae in ipsam, hoc miraculum factum est.
Sequitur de plenitudine refectionis, et hoc quantum ad duo: quantum ad saturitatem, et quantum ad residuum.
Unde dicitur manducaverunt omnes, et saturati sunt, secundum illud Ps. XXI, 27: edent pauperes, et saturabuntur
etc.. Et tulerunt reliquias duodecim cophinos fragmentorum plenos. Hic tangitur plenitudo refectionis sub
multitudine reliquiarum.
Sed quare voluit Dominus colligi reliquias? litteralis causa est quam ponit chrysostomus. Voluit primo quod
colligerent discipuli, ne videretur phantasma, item ne ab eis daretur oblivioni. Et quod tulerunt duodecim
cophinos, hoc fuit secundum numerum duodecim apostolorum, ut quilibet tolleret suum, ita quod essent in
memoria omnium.
Mystice per fragmenta intelligitur sensus spiritualis, qui a turbis non capitur, sed in cophinis, idest in sapientibus;
I ad Cor. I, 26: videte vocationem vestram, fratres, quia non multi sapientes secundum carnem, non multi
potentes, non multi nobiles; sed quae stulta sunt mundi elegit Deus, ut confundat sapientes etc..
Deinde ponitur numerus manducantium fuit autem numerus manducantium quinque millia virorum: ut de uno
pane mille secundum Hilarium. Hoc etiam post ascensionem factum est, quando ad vocem apostolorum uno die
quinque millia conversi sunt. Exceptis mulieribus et parvulis, qui sunt ignorantes, et computari non sunt digni.
Simile habetur in Lib. Machabaeorum quod parvuli et mulieres non computantur ad bellum.
Item notate, quod istud miraculum statim factum est post occisionem ioannis, et erat prope Pascha, et Christus
iam praedicaverat per annum, et revoluto anno passus est Christus.
Et statim impulit Jesus discipulos.
Hic figuratur virtus doctrinae Christi, quia liberativa est a periculis, quia discipulos a periculis liberavit.
Unde tria facit.
Primo ponitur occasio subeundi periculum; secundo periculum; tertio liberatio.
Secunda ibi et dimissa turba, ascendit in montem etc.; tertia ibi quarta autem vigilia noctis venit ad eos,
ambulans supra mare.
Occasio periculi fuit praeceptum Christi: frequenter enim volentes obtemperare voluntati Dei, periculis
exponuntur, ut ait apostolus, II ad Cor. XI, 26: periculis fluminum, periculis latronum, periculis ex genere,
periculis ex gentibus, periculis in civitatibus, periculis in solitudine, periculis in mari, periculis in falsis fratribus.
Unde statim impulit eos intrare naviculam. Unde statim facto miraculo voluit separari a turbis.
Et hoc fecit triplici ratione. Primo ut ostenderet miraculi veritatem, ne propter eius praesentiam illud accidisse
dicerent: ipse enim veritas est, ut habetur Io. XIV, 6.
Secundo, ut doceret nos inanem gloriam vitare; ideo post facta miracula recedit; io. VIII, 50: ego gloriam meam
non quaero etc.. Item ut discretionis virtutem ostenderet: discretionis enim est separare se, et quiescere; Sap.
VIII, 16: intrans in domum meam conquiescam cum illa.
Sed notandum quod utitur impulsione, quia durum erat eis separari a Christo, ut dicit Petrus, Io. VI, 69: Domine,
ad quem ibimus? verba vitae aeternae habes. Item ostendit affectum turbarum, scilicet cum quo ardore
sequebantur eum; Cant. I, 2: oleum effusum nomen tuum, ideo adolescentulae dilexerunt te.
Et dimissa turba, ascendit in montem solus orare. Sequitur de periculo, et ostenditur periculum ex tempore; ex
loco; ex vento.
Et primo ponitur absentia Christi, quia cum esset cum discipulis ascendit in montem solus orare. Ipse venerat
plantare fidem nostram, ideo operabatur aliquando humanum, aliquando divinum; quod enim panes multiplicavit
hoc Dei fuit; quod oravit, humanum fuit, non quod indigeret, sed ut exemplum daret: omnis enim Christi actio
nostra est instructio. Io. XIII, 15: exemplum dedi vobis, ut sicut facio, ita et vos faciatis.
Et dat nobis exemplum quomodo ad orandum: et ad orationem requiritur quies mentis, elevatio, solitudo.
Quies ostenditur, quia dimissa turba, quae designat cogitationes perturbantes cum quibus non potest homo orare,
ideo Ostium cordis claudere docet; supra VI, 6: cum autem oraveris, intra cubiculum etc.. Item elevatio; Thren.
III, 28: sedebit solitarius et levabit se supra se. Item solitudo. Osee II, 14: ducam eam in solitudinem, et loquar
ad cor eius.

142

