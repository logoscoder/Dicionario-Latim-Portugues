Unde si non est in illis perfectio, in quo consistit? dicendum quod in perfectione caritatis; Col. III, 14: super
omnia caritatem habentes, quae est vinculum perfectionis. Unde dilectio Dei est perfectio, sed dimissio rerum est
via ad perfectionem. Et quomodo? Augustinus in libro LXXXIII quaest. Dicit quod augmentum caritatis est
diminutio cupiditatis; perfectio caritatis, nulla cupiditas. Ille ergo perfectus est in caritate, qui diligit Deum usque
ad contemptum sui et suorum. Unde difficile et quasi impossibile est quod aliquis possideat divitias, quin eis
alliciatur: et hoc patet de Gregorio, de quo legitur, quod cum cogitasset melius se famulaturum Christo sub
specie saeculari, coeperunt contra eum tot succrescere, ut non iam specie tantum, sed etiam mente retineretur.
Ideo nihil est quod animum tam liberum faciat sicut quod non occupetur circa divitias: et haec est via
perfectionis.
Unde aliud est esse perfectum, et habere statum perfectionis. Quicumque habet caritatem perfectam usque ad
contemptum sui et suorum, perfectionem habet.
Status perfectionis duplex est, praelatorum et religiosorum; sed aequivoce, quia status religiosorum est ad
acquirendum perfectionem; unde isti dictum est: si vis esse perfectus, et si vis ad perfectionis statum venire.
Status autem praelationis non est ad acquirendum sibi, sed ad habitam communicandam: unde Dominus, Io. Ult.,
17, dixit Petro: Petre, si diligis me, pasce oves meas; et non dixit si vis perfectus esse etc..
Unde talis est differentia inter perfectionem religiosorum et praelatorum, qualis inter discipulum et magistrum.
Unde discipulo dicitur: si vis addiscere, intra scholas ut addiscas.
Magistro dicitur: lege, et perfice. Unde securior est status religiosorum, quia ignorantia non imputatur eis sicut
praelato. Unde sicut ridiculum esset magistro quod nihil sciret, sic etc..
Sed dato quod uterque faciat quantum ad eum pertinet, et bene utatur officio suo, dico quod non est comparatio,
nisi sicut inter discipulum et magistrum: unde in statu perfectiori est praelatus, etiam si des eliam, vel
quemcumque.
Sed est quaestio: si praelatus est perfectus, nonne tenetur omnia vendere? dico quod istud sequeretur, si in hoc
quod est vade, et vende omnia quae habes, esset perfectio; sed non est, sed est via et praeambulum ad
acquirendum perfectionem; ideo non oportet quod vendat ea quae habet. Sed quia hoc raro contingit, quod quis
perfectionem cum divitiis habeat, ab eo qui venit ad perfectionem, relinquenda sunt omnia; ideo dat Dominus
quod facilius est. Unde si praelatus esset idoneus, et curam bene ministraret, dico quod esset perfectior; sicut
aliquis potest dicere: volo intrare scholas ut addiscam, sed praesumptuosum est dicere, cum nihil sciat, velle se
esse magistrum. Unde Augustinus de Civit. Dei: status superior, sine quo populus regi non potest, etsi decenter
administretur, indecenter tamen appetitur.
Item est aliud esse praelatum, et in statu praelati.
Numquid in statu perfectionis sunt sacerdotes plebei, vel curati? dico quod non sunt in statu, quia non faciunt
statum. Omnis status cum solemnitate datur, ut ordo episcopatus et religio. Cum autem datur plebania, non datur
cum solemnitate, unde statum non habent perfectionis: quod patet, quia aliquibus committitur cura et
administratio, et si non sit promotus, potest dimittere et uxorari, et aliquando factus est religiosus. Episcopus
autem non dimitteret episcopatum, nisi de licentia superioris; curatus potest intrando religionem.
Si autem esset in statu perfectiori, iam caderet a statu, et sic peccaret: unde perfectionem potest habere secundum
actum, sed non statum; quia non datur status, nisi cum solemnitate.
Vade ergo et vende omnia quae habes, et da pauperibus, quia per istud magnum habebis praemium, quia
praemium respondet merito. Et habebis thesaurum in caelo. In thesauro duo sunt, stabilitas et abundantia.
Habebis thesaurum et abundantiam spiritualium. Ps. Cxi, 3: gloria et divitiae in domo eius. Is. XXXIII, 6: et erit
fides in temporibus tuis, divitiae salutis, sapientia et scientia.
Et veni, sequere me. Hic est finis perfectionis. Unde illi sunt perfecti, qui toto corde sequuntur Deum. Unde Gen.
XVII, V. 1: ambula coram me, et esto perfectus.
Et sequere me, idest imitare vitam Christi; unde supra XVI, 24: si quis vult venire post me, abneget semetipsum.
Imitatio enim est in sollicitudine praedicandi, docendi, curam habendi. Unde chrysostomus: dictum est Petro,
sequere me, scilicet in suscipiendo curam totius mundi. Iob XXIII, 11: vestigia eius custodivit pes meus.
Cum autem audisset adolescens verbum, abiit tristis. Ostenditur affectus, quia abiit tristis. Hoc accidit cum
desideramus aliquid, et non possumus habere ut optamus; unde iste desiderabat perfectionem, et audivit quid per
hoc debebat habere. Et quia cupidus erat, abiit tristis.
Et quare? erat enim habens multas possessiones.
Augustinus: ille qui dimisit voluntatem habendi, est magni meriti, quia imputatur ei quod habere potuit; sed
maioris meriti est dimittere quod iam acquisivit, quia difficilius est quod evellantur quae iam sunt unita, quam
quae non sunt unita. Et hoc patet, quia iste, qui habebat, separari non poterat.
Iesus autem dixit discipulis suis.
Hic ponitur ratio praedictae doctrinae. Et primo assignatur ratio; secundo satisfacit admirationi discipulorum, ibi
auditis autem his, discipuli mirabantur valde.
Dicit ergo Jesus autem dixit discipulis suis etc.. Occasio dicendi verbum istud fuit, quia ille abiit tristis, quia
dixerat, vade, vende quae habes etc.. Quia difficile dives intrabit in regnum caelorum: non dicit impossibile.

184

