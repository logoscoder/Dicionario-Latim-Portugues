Unde turbae confitebantur. Pharisaei autem videntes dixerunt: hic non eiicit Daemonia, nisi in beelzebub, qui est
Deus Accaron, ut habetur IV Reg. I, 16, qui dicitur Deus muscarum propter turpissimum ritum sanguinis
immolatitii, ratione cuius multae muscae congregabantur.
Ideo credebant illum Daemonem principem Daemoniorum, ideo credebant in potestate illius posse eiici
Daemonia; Ier. V, 5: ibo ad optimates, et loquar eis. Et Paulo post, et ecce magis hi simul confregerunt iugum,
ruperunt vincula.
Iesus autem sciens cogitationes eorum etc.. In parte ista repellit Dominus detrahentes.
Et primo arguit contra dicta; secundo contra dicentes, ibi ideo dico vobis: etc..
Dictum redarguit quadruplici argumento.
Secundum ibi et si Satanas Satanam etc..
Tertium autem ibi quomodo ergo etc..
Quartum ibi qui non est etc..
Primum expressissime ponitur: omne regnum contra se divisum desolabitur.
Primo ponit maiorem, cum dicit omne regnum etc..
Triplex est communitas: domus, sive familiae, civitatis, et regni. Domus est communitas consistens ex his, per
quos fiunt communes actus; ideo consistit ex triplici coniugatione, ex patre et filio, ex marito et uxore, ex
Domino et servo. Communitas civitatis omnia continet quae ad vitam hominis sunt necessaria: unde est perfecta
communitas quantum ad mere necessaria. Tertia communitas est regni, quae est communitas consummationis.
Ubi enim esset timor hostium, non posset per se una civitas subsistere; ideo propter timorem hostium necessaria
est communitas civitatum plurium, quae faciunt unum regnum. Unde sicut vita in quolibet homine ita pax in
regno; et sicut sanitas nihil est nisi temperantia humorum, sic pax est cum unumquodque retinet ordinem suum.
Et sicut, recedente sanitate, tendit homo ad interitum; sic de pace; si a regno discedit, tendit ad interitum. Unde
ultimum quod attenditur, est pax. Unde Philosophus: sicut medicus ad sanitatem, sic defensor reipublicae ad
pacem.
Ideo dicit omne regnum in se divisum desolabitur.
Osee X, 2: divisum est cor eorum, nunc interibunt. Is. III, 5: tumultuabitur puer contra senem, et ignobilis contra
nobilem.
Et si Satanas Satanam eiicit, adversus se divisus est. Eiectio importat actionem violentam; ideo oportet, quod ubi
est contradictio, sit divisio, quia inter superbos semper sunt iurgia, Prov. XIII, 10.
Sed posset quis dicere: non est eiectio: quia voluntarie exit. Sed hoc non habet locum, quia talis exitus non est
eiectio, sed fit ex obedientia alio imperante; unde hic esset voluntarius exitus. Sed quod involuntarie exeant,
apparet per hoc quod dictum est supra, quod inceperunt gemere, et clamare, quid nobis et tibi, Jesu fili Dei?
venisti huc ante tempus torquere nos. Ergo est divisio.
Quomodo ergo stabit regnum eius? quod ad propositum Hieronymus exponit sic: quomodo stabit regnum eius?
quasi dicat, regnum diaboli stat in peccatoribus usque ad diem iudicii, quia tunc evacuabitur omnis potestas.
Unde si hoc esset, iam esset finis mundi. Rabanus sic quomodo stabit regnum eius? quia si pugnatur contra eum:
ergo est in casu; ergo a regno suo debetis cavere. Hilarius. Quomodo stabit? quasi dicat: de potestate mea est,
quod ego faciam, quod unus expellat alium. Ergo ego destruo regnum diaboli, et ex hoc debetis mihi adhaerere.
Si ego in beelzebub. Hic ponitur secunda ratio. Si ego eiicio aut hoc facio virtute Daemonis, aut virtute spiritus
sancti: quid autem horum sit, non debetis mihi detrahere. Et primo prosequitur primam; secundo secundam, ibi si
autem ego in spiritu Dei eiicio Daemones etc..
Dicit ergo si ego in beelzebub eiicio Daemones, filii vestri in quo eiiciunt? Hieronymus exponit dupliciter. Uno
modo de exorcistis, de quibus habetur Act. XIX, 13, quod quidam exorcistae eiiciebant Daemonia in nomine
Jesu Christi. Unde si ego in beelzebub eiicio Daemones, filii vestri in quo eiiciunt? quasi dicat, filii vestri
eiiciunt. Si ergo de his non calumniamini, nec de me debetis calumniari. Ideo accipitis personam.
Unde iudices vestri erunt. Quia ego eiicio in virtute Dei, ideo ipsi iudicabunt, sicut infra de regina Austri, quod
ipsa iudicabit.
Vel potest exponi de apostolis. Filii vestri: idest apostoli. Appellat autem eos filios eorum, et non discipulos, ut
magis moveantur ad eos. Item ut derogantes eis, seipsos redarguant: quia si isti qui filii vestri sunt, eiiciunt,
similiter vos faceretis, si praepararetis vos. Ideo quia isti sunt conscii, quod hoc facio potestate mihi tradita, non
in beelzebub ideo iudices vestri erunt, non solum comparatione, sed auctoritate, sicut habetur infra XIX, 28:
sedebitis et vos super sedes duodecim, iudicantes duodecim tribus Israel.
Si autem ego in spiritu Dei eiicio Daemones, igitur pervenit in vos regnum Dei; quasi dicat: stultus est qui
repellit a se quae in bonum suum cedunt; hoc autem, scilicet expellere Daemones, redit in bonum vestrum.
Inde ergo potestis colligere quod in spiritu sancto, quia digitus Dei est spiritus sanctus, sicut filius manus. Nec
tamen est inde aliqua invocatio, sed solum fit istud ex auctoritate.
Unde si in spiritu Dei eiicio Daemones etc..
Sed quare dicitur eiectio Daemonum fieri in spiritu sancto? quia ei amor et bonitas appropriatur; ideo repellere
diabolum nulli bene ita convenit sicut personae spiritus sancti.

113

