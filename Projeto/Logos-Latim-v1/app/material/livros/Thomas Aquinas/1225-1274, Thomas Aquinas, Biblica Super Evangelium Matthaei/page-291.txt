Nec possumus dicere, quod statim post octo dies: quia contradiceremus ioanni, qui dicit, quod quando
manifestavit se ad mare tiberiadis, iam tertio manifestatus est Jesus; et haec hic non est tertia, sed post hanc
tertiam facta est.
Et videntes. Notandum quod considerantium Dei magnalia duo sunt genera, quia quidam habent illa in
reverentia: unde Abraham dixit, Gen. XVIII, 27: loquar ad Dominum meum, cum sim pulvis et cinis; et iob IX,
14: quantus sum ego ut respondeam ei, et loquar verbis meis cum eo? et sequitur: ideo me reprehendo, et ago
poenitentiam in favilla et cinere. Item haec reverentia reperitur in Angelis. Apoc. VII, 11: omnes Angeli
ceciderunt in conspectu throni in facies suas, et adoraverunt Deum. Et hoc est, quia quanto magis aliquis eum
cognoscit, eo magis reveretur eum.
Sed aliqui in infidelitatem vertuntur: volunt enim omnia adaequare suo intellectui, unde quaecumque non
intelligunt, blasphemant.
Sic fuit de discipulis, quia et videntes eum adoraverunt Ps. XXXI, 7: adorabimus in loco ubi steterunt pedes eius.
Quidam autem dubitaverunt, ideo Dominus tradidit se palpandum, ut dicitur Lc. XXIV, 39.
Et accedens Jesus locutus est eis.
Hic ponitur instructio facta a Christo.
Et tria sunt consideranda.
Primo potestatem denuntiat; secundo officium iniungit; tertio auxilium futurum promittit.
Secunda ibi euntes ergo docete omnes gentes; tertia ibi ecce ego vobiscum sum omnibus diebus.
Dicit ergo et accedens Jesus locutus est eis. Discipuli dispartiti erant, quia quidam eum in reverentiam habebant,
quidam autem dubitabant; ideo indigebant utroque, scilicet quod manifestaret se, et quod confortaret eos. Sic
accessit ad totum populum; is. IX, 2: populus, gentium, qui ambulabat in tenebris, vidit lucem magnam.
Item nuntiavit potestatem data est mihi omnis potestas in caelo et in terra.
Et, sicut dicit Hieronymus, data est potestas ei qui a populo ante crucifixus est. Potentia Dei nihil aliud est quam
omnipotentia; et haec data non est Christo, quia non convenit Christo secundum humanitatem. Convenit autem ei
aliquid, et secundum quod homo, et secundum quod Deus: unde in Christo secundum quod homo, est scientia,
voluntas et liberum arbitrium, et similiter secundum quod Deus. Duplex ergo in Christo est voluntas, scilicet
creata et increata. Potest ergo argui quod duplex est potentia, et duplex scientia etc..
Est ergo quaestio, quare sicut communicatur ei omnis scientia, quare non omnipotentia. Ratio est ista. Scientia et
cognitio est secundum assimilationem cognoscentis ad cognitum, quia sufficit quod species cognitorum sint in
cognoscente aliquo modo, vel ita quod per essentiam cognoscat vel quod sint inditae vel ita quod accipiantur a
rebus: qualitercumque sint, sufficit ad cognitionem; ideo non oportet quod essentia sit omnium, sed quod sit
capax omnium. Hoc autem est esse receptionis infinitae, sicut materia prima.
Sed potentia activa sequitur actum, quia quantum est actu, tantum habet agere; ideo qui habet omnipotentiam
activam, habet potentiam ad actum omnium. Hoc autem non est, nisi quia habeat potentiam infinitam, quod non
convenit Christo inquantum homo, sed solum inquantum Deus.
Quid ergo dicit quod mihi est data omnis potestas in caelo et in terra? notandum, secundum Hilarium, quod datio
potest intelligi sive quantum ad divinitatem, quia pater ab aeterno suam essentiam communicavit filio; et quia
sua essentia est sua potentia, ideo ab aeterno dedit suam potentiam; vel potest etiam referri ad Christum,
secundum humanitatem. Sed intelligendum quod humanitas Christi aliquid accepit gratia unionis, et haec sunt
omnia quae sunt Deo propria; aliquid autem accepit consequens unionem, ut plenitudinem gratiae et huiusmodi,
et est quasi effectus unionis; Io. I, 14: vidimus eum quasi unigenitum a patre plenum gratiae et veritatis. In
omnibus ergo his quae insunt Christo gratia unionis, non oportet quod omnia dicantur secundum duplicitatem,
sed in aliis quae consequuntur. Unde dico quod potentia est data, non quia alia potentia sit data, sed data est
secundum quod est unita verbo, ut filio Dei per naturam, sed Christo per gratiam unionis.
Sed quare magis dicit post resurrectionem data est mihi omnis potestas, quam ante resurrectionem? dicendum
quod in Scriptura dicitur aliquid fieri, quando primo innotescit: sic ergo ante resurrectionem non fuit ita
manifestata omnipotentia, licet eam habuerit; sed tunc fuit maxime manifestata, quando potuit totum mundum
convertere.
Possumus et aliter dicere, quod potestas significat quemdam honorem praesidentiae, sicut dicimus homines in
potentatibus; et sic accipitur hic potestas. Constat autem quod Christus qui ab aeterno habebat regnum mundi, ut
Dei filius, executionem accepit ex resurrectione; quasi dicat: iam sum in possessione.
De ista habetur Dan. VII, 26: iudicium sedebit, ut auferatur potentia, et conteratur, et dispereat usque in finem.
Regnum autem, et potestas, et magnitudo regni detur populo sanctorum altissimi, cuius regnum, regnum
sempiternum est, et omnes reges servient ei, et obedient. Unde intelligitur quaedam praesidentia actualis: sicut si
exaltaretur filius ad exercitium potestatis quam naturaliter habebat; Apoc. V, 12: dignus est agnus quia occisus
est, accipere virtutem et divinitatem.
Euntes ergo docete omnes gentes.
Hic iniungit officium; et triplex iniungit officium.
Primo docendi; secundo baptizandi; tertio officium informandi quantum ad mores.

291

