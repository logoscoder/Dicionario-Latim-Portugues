In synagogis eorum. Nota duo.
Primum quia quaerebat multitudinem, ut praedicatio magis proficeret; Ps. XXXIV, 18: confitebor tibi in ecclesia
magna. Item quia solum Iudaeis praedicabat; Act. XIII, 46: vobis primum oportuit praedicari verbum Dei.
Et praedicans evangelium regni: non fabulas et curiosa, sed quae ad Dei regnum pertinebant, et ea quae
hominibus proficerent.
Consequenter confirmatur praedicatio miraculis; Mc. Ult., 20: illi autem profecti praedicaverunt ubique, Domino
cooperante, et sermonem confirmante sequentibus signis. Unde sanans. Languor potest referri ad infirmitates
corporales, infirmitas ad infirmitatem animae: non enim minores sunt infirmitates animae quam corporis. Vel per
languores graves infirmitates et diuturnas; per infirmitates quamcumque aliam; Ps. Cii, 3: qui sanat omnes
infirmitates tuas; Eccli. X, 12: brevem languorem praecidit medicus. Datur intelligi etiam in hoc quod
praedicatores debent suam doctrinam confirmare per opera; et si non per miracula, per vitam virtuosam; Rom.
XV, 18: non audeo aliquid loqui eorum quae per me non efficit Christus in obedientiam gentium in verbo et
factis, in virtute signorum et prodigiorum, in virtute spiritus sancti.
Et abiit opinio eius in totam syriam. Hic ponitur effectus praedicationis: et est triplex, scilicet fama circa
exemplum, fiducia quam homines de eo habebant, et devotio qua homines eum sequebantur.
Dicit ergo abiit opinio eius in totam syriam. Syria est regio a capharnaum usque ad mare magnum: unde et in
terra gentilium divulgatum est. Hoc etiam pertinet ad praedicatores, ut habeant testimonium bonum; Eccli. XLI,
15: curam habe de bono nomine; II Tim. II, 15: sollicite autem cura teipsum probabilem exhibere Deo operarium
inconfusibilem, recte tractantem verbum veritatis.
Per syriam autem potest intelligi superbia mundi, quia sic interpretatur: et fama Christi per totum mundum
diffusa est.
Fiducia, ibi et obtulerunt ei omnes male habentes; sciebant enim quod sanare poterat; Ier. XVII, 14: sana me,
Domine, et sanabor; salvum me fac, et salvus ero. Et dicit primo abiit opinio eius etc., et post, obtulerunt ei etc.,
quia quando aliquis habet famam de sanctitate, homines facilius detegunt ei conscientiae vulnus. Variis
languoribus et tormentis comprehensos. Per istas graves infirmitates designantur infirmitates spirituales.
Per languores possunt intelligi diuturnae infirmitates, et signatur infirmitas diu perseverans; Eccli. X, 11: languor
prolixior gravat medicum. Et quia aliqui gravantur infirmitate, aliqui vero acerbitate doloris, hoc significatur cum
dicit et tormentis comprehensos: et significantur illi qui habent conscientiam gravatam remordentem; Ps. XVII,
5: circumdederunt me dolores mortis, dolores inferni circumdederunt me. Et qui Daemonia habebant; et hoc est
quod dicitur Lc. VI, 1: et qui vexabantur a spiritibus immundis, curabantur.
Per hoc intelliguntur illi qui colebant idola; Ps. Xcv, 5: omnes dii gentium Daemonia; I Cor. X, 20: nolo vos
socios fieri Daemoniorum.
Lunatici proprie dicuntur qui patiuntur infirmitatem cuiusdam amentiae in defectu lunae: et tunc arripiuntur a
Daemonibus.
Et diabolus tunc magis affligit propter duas rationes. Unam assignat Hieronymus, et est ut infamet creaturam
Dei; et hoc etiam fit in effectibus magicae artis, qua invocantur Daemones sub certis constellationibus et
Daemones veniunt ad hoc ut extollant creaturam, et inducant ad idololatriam.
Secunda ratio est melior, quia diabolus non potest aliquid, nisi per virtutes corporis. Non est autem dubium, quod
corpora inferiora immutantur secundum diversas immutationes corporum superiorum. Et ideo tunc diabolus
invocatus libenter venit, quando videt superiora corpora operari ad illum effectum pro quo invocatur. In defectu
autem lunae, sicut patet, humiditates deficiunt; et ideo defectus lunae facit ad talem infirmitatem, quando terra
non abundat humoribus; et ideo diabolus tunc magis vexat: et hoc est et lunaticos.
Per istos possumus intelligere inconstantes Eccli. XXVII, 12: homo sanctus in sapientia manet sicut sol: nam
stultus sicut luna mutatur, qui habent propositum caste vivendi, sed vincuntur passionibus, secundum illud Rom.
VII, 15: non enim quod volo bonum, hoc facio, sed quod odi malum, illud ago.
Et paralyticos. Paralytici proprie dicuntur, qui habent membra resoluta, ita quod non possunt habere officium
membrorum. Per istos significantur ignorantes: et isti omnes a Christo curantur; unde et curavit eos, scilicet
perfecte.
Consequenter ponitur tertius effectus, scilicet devotio sequentium; unde et secutae sunt eum turbae multae; Ps.
VII, 8: exurge, Domine, in praecepto quod mandasti, et synagoga populorum circumdabit te.
Sciendum autem quod diversimode aliqui sequebantur, quia quidam studio salutis, scilicet spiritualis, scilicet
apostoli; unde supra: relictis omnibus sequuti sunt eum; et infra XIX, 27: ecce nos reliquimus omnia, et secuti
sumus te. Quidam studio salutis corporalis; Lc. VI, 17: turba copiosa plebis ab omni Iudaea, et ierusalem, et
maritima, et tyri, et sidonis, qui venerant ut audirent eum, et sanarentur a languoribus suis.
Quidam curiositate tantum videndi miracula; Io. VI, 2: et sequebantur eum multi, quia videbant signa quae
faciebat super his qui infirmabantur.
Alii ad insidiandum, ut Pharisaei et Scribae; Ier. XX, 10: audivi contumelias multorum, et terrorem in circuitu.
De Galilaea. Provincia est ubi Christus praecipue praedicabat, et interpretatur transmigratio. Per hoc
significantur illi qui debent transmigrare de vitiis ad virtutes. Et Decapoli. Regio est ubi sunt decem villae; et
significantur illi qui student ad observantiam decem mandatorum. Et de ierosolymis. Ierosolyma interpretatur
51

