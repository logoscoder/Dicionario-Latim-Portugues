Per istam naviculam intelligitur ecclesia, vel crux Christi; unde de ista potest dici illud Sap. XIV, 5: exiguo ligno
committunt animas suas. Discipuli Domini sequuntur eum in ecclesia per obsequium mandatorum. Item
sequuntur eum ascendentem in crucem. Ad Gal. VI, 14: per quem mihi mundus crucifixus est, et ego mundo.
Deinde subiungitur miraculum.
Et primo ponitur periculum imminens; secundo discipulorum interpellatio, ibi et accesserunt; tertio eorum
exauditio, ibi et dicit eis Jesus.
Periculum tangitur ex procella, et Christi dormitione.
Et ecce motus factus est magnus.
Sicut sancti dicunt, non est facta tempestas ex intemperie aeris, sed ex divina ordinatione provenit.
Et hoc factum est multiplici ratione. Primo ut discipuli, qui specialiter dilecti et vocati erant, humilia saperent, et
non se extollerent: et hoc significabat futurum periculum, quod imminere debebat tempore passionis. Et post, ut
ait Paulus apostolus II ad Cor. I, 8: gravati sumus supra virtutem, ita ut nos taederet etiam vivere. Item alia causa,
ut scirent in periculis vivere, et vincere, ut habetur rom. VIII, 37: in omnibus his superamus propter eum qui
dilexit nos. Item chrysostomus exponit, quia ipsi erant praedicaturi quae de Christo viderant; ideo ut magis in
ipsis experti essent miraculis, et essent certiores, voluit Dominus eos pati. Unde in Ps. Lxv, 16: venite, et narrabo
opera Domini. Citius enim poterant recordari de huiusmodi quae sibi evenerunt.
Ipse vero dormiebat: et hoc ut ostenderet se verum hominem; sic enim erat in omnibus, ut ubi volebat ostendere
divinitatem, semper ostendebat aliquid humanitatis.
Dormiebat, quia habitu inventus est ut homo, Phil. II, 7. Secundum enim divinitatem non dormiebat. Unde Ps.
Cxx, 4: non dormitabit, neque dormiet qui custodit Israel.
Item dormiebat, ut constituerentur inter timorem et spem. Item ut ostenderet singularitatem, quia in tanta
tempestate manebat securus; Prov. VIII, 28: quando librabat fontes aquarum, quando circumdabat mari
terminum suum, et legem ponebat aquis.
Sequitur interpellatio discipulorum accesserunt discipuli etc.. Tantum enim erat ventus, quod oportuit eum
evigilare: et totum istud dictum fuit in figura de iona, quia ionas in navi dormiebat, et nautae evigilaverunt eum
ad interpellationem, isti vero ad salvandum; unde dicunt, Domine, salva nos, perimus.
Et primo confitentur potestatem eius dum dicunt, Domine; Ps. Lxxxviii, 10: tu dominaris potestati maris, motum
autem fluctuum eius tu mitigas. Item petunt auxilium, quia sciebant ipsum esse salvatorem; Is. XXXV, 4: ipse
veniet, et salvabit nos. Item periculum terrenorum exprimunt.
Et hic signatur mors Christi in dormitione, qui et excitatus est per resurrectionem. Vel dicitur dormire in
tribulationis et tentationibus sanctorum: et tunc precibus sanctorum evigilat: unde dicitur Ps. XLIII, 23: exurge,
quare obdormis, Domine? item dormit in pigris: unde excitandus est, ut admonet Paulus ad Eph. V, 14: exurge
qui dormis, et exurge a mortuis, et illuminabit te Christus.
Sequitur quomodo subvenit quid timidi estis modicae fidei? videtur quod non essent modicae fidei, quia
dicebant, salva nos; sed vere modicae fidei fuerunt, quia non credebant quod etiam dormiens posset salvare.
Vel modicae fidei, quia si ipsi haberent magnam fidem, ipsi possent imperare mari.
Tunc surrexit et imperavit ventis: tempestas enim oritur ex ventis ut ex causa efficiente, ex aquis ut ex causa
materiali: et utrique imperavit; unde Ps. Cvi, 25: dixit, et stetit spiritus procellae. Et hoc est quod dicitur et facta
est tranquillitas magna. Sed consuetudo est quod quando fit tempestas, duobus diebus mare non sedatur totaliter.
Ideo ut appareat perfectum miraculum, statim facta est tranquillitas magna, quia Dei perfecta sunt opera, Deut.
XXXII, 4.
Porro homines mirati sunt etc..
Hic ponitur effectus, scilicet admiratio turbarum.
Quod dicit homines, non intelligatis apostolos, quia numquam apostoli sic appellantur; sed per homines intellige
nautas. Vel, secundum Hieronymum, si etiam intelligas homines, idest apostolos, potest esse quod dubitare
potuerunt ut homines, dicentes qualis est hic? hic chrysostomus addit homo; quia enim ipsum viderant
dormientem, hominem vocabant; quia signum divinitatis viderant, ideo dubitabant. Quia venti et mare obediunt
ei: quia omnis creatura suo creatori obedit; Ps. Cxlviii, 8: ignis, grando, nix, glacies, spiritus procellarum, quae
faciunt verbum eius etc.. Non quia animam rationalem habeant, sed quia ad modum obedientis se habent. Ut
manus et membra animae obediunt, quia statim moventur ad eius nutum, sic omnia Deo obediunt.
|#4 Lectio 4
Sequitur et cum venisset Jesus trans fretum. Quia posita sunt miracula, quibus Dominus liberavit multos a
periculis exterioribus; hic ponuntur miracula, quibus fit liberatio a periculis interioribus, sive spiritualibus. Et
primo ponitur miraculum; secundo effectus, ibi at illi exeuntes abierunt in porcos.
Et circa primum primo ostenditur malitia Daemonum quantum ad saevitiam quam in homines exercent; secundo
quantum ad impatientiam, ibi et ecce clamaverunt etc.; tertio quantum ad nequitiam, quia animalibus brutis
nocuerunt, ibi Daemones autem rogabant eum etc..
Circa primum primo locus describitur; secundo saevitia Daemonum declaratur.

77

