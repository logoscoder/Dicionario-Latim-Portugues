visio pacis; et significat illos qui desiderio pacis ad Christum veniunt; Ps. Cxviii, 165: pax multa diligentibus
nomen tuum. Et de Iudaea. Iudaea interpretatur confessio; et significat illos qui per peccatorum remissionem ad
Christum veniunt; Ps. Cxiii, V. 2: facta est Iudaea sanctificatio eius. Et de trans iordanem; et significantur illi qui
per baptismum ad Christum veniunt: in iordane enim fuit figuratus baptismus.
|+5 Capitulus 5
|#1 Lectio 1
Videns autem Jesus turbas. Hic Dominus suam doctrinam proponit: et dividitur in partes tres.
In prima ponitur doctrina Christi; in secunda ponitur virtus doctrinae; in tertia finis ad quem perducit.
Secundum in cap. XIII; tertium in cap. XVII.
Prima dividitur in tres.
In secunda instruuntur ministri doctrinae; in tertia confunduntur adversarii.
Secunda in cap. X; tertia in capite XI.
Prima dividitur in duas.
In prima proponitur doctrina Christi; in secunda confirmatur per miracula, in cap. VIII.
Prima in duas.
In prima praemittitur quasi quidam titulus ad doctrinam; in secunda explicatur ipsa doctrina, ibi beati pauperes
spiritu.
Circa primum tria facit.
Primo describit locum, ubi doctrina fuit proposita; secundo auditores doctrinae; tertio ponit modum docendi.
Secundum ibi et cum sedisset; tertium ibi et aperiens os suum docebat eos.
Dicit ergo, ita dixi quod secuti sunt etc.. Videns autem Jesus turbas. Ista littera duplicem intellectum habere
potest.
Primo sic. Ascendit ad docendum turbas, scilicet non fugiens. Unde chrysostomus dicit, quod sicut artifex,
quando videt praeparatam materiam, delectatur operari, ita sacerdos delectatur praedicare, quando populum videt
congregatum; et ideo, ascendit; ps.
XXXIV, 18: confitebor tibi in ecclesia magna.
Vel aliter. Ascendit, fugiens scilicet turbas, ut securius discipulos doceret; Eccl. IX, V. 17: verba sapientium
audiuntur in silentio.
Et notandum quod legitur quod Christus habebat tria refugia: quandoque enim fugiebat ad montem, sicut dicitur
hic; et Io. VIII, 1: Jesus autem perrexit in montem oliveti. Aliquando ad navem; Lc. V, 1: cum turbae multae
irruerent in eum...
Ascendens in unam navim, quae erat simonis...
Sedens docebat. Tertium in desertum; Mc. VI, 31: eamus seorsum in desertum.
Et satis convenienter; in tribus enim homo potest habere refugium ad Deum: in protectione divinae altitudinis,
quae per montem significatur; Ps. Cxxiv, 1: qui confidunt in Domino sicut mons sion. In societate ecclesiastica,
quae per navem designatur; Ps. Cxxi, V. 3: ierusalem quae aedificatur ut civitas, cuius participatio eius in
idipsum. In solitudine religionis, quae per desertum accipitur, per contemptum temporalium; Osee II, 14: ducam
eam in solitudinem, et loquar ad cor eius; Ps. LIV, 8: ecce elongavi fugiens, et mansi in solitudine.
Ascendit autem in montem propter quinque rationes. Prima ad ostensionem suae excellentiae: ipse enim est
mons, de quo Ps. Lxvii, 16: mons Dei, mons pinguis.
Secunda ad ostendendum quod doctor huius doctrinae debet ad eminentiam vitae conscendere; Is. XL, 9: super
montem excelsum ascende tu qui evangelizas sion. Chrysostomus: nemo potest in valle consistere, et de caelo
loqui etc.. Tertia ratio ad ostendendum altitudinem ecclesiae cui doctrina proponitur; Is. II, 2: erit mons domus
Domini in vertice montium, et elevabitur super colles. Quarto ad ostendendum perfectionem huius doctrinae,
quia perfectissima; Ps. XXXV, 7: iustitia tua sicut montes Dei.
Quinto ut congrueret ista veteri legislationi, quae data fuit in monte. Exod. XIX et XXIV.
Consequenter ponuntur auditores et cum sedisset, accesserunt ad eum discipuli eius. Duo possunt notari in
sessione eius. Humiliatio; Ps. Cxxxviii, 2: tu cognovisti sessionem meam. Quando erat in altitudine divinae
maiestatis, non poterat capi eius doctrina; sed tunc coeperunt homines capere, quando se humiliavit. Vel hoc
pertinet ad dignitatem magisterii; infra XXIII, 2: super cathedram Moysi sederunt Scribae et Pharisaei.
Ad studium enim sapientiae requiritur quies. Accesserunt ad eum discipuli eius etc., non tantum corpore, sed
animo; ps.
XXXIII, 6: accedite ad eum, et illuminamini; Deut. XXXIII, 3: qui appropinquant pedibus eius, accipient de
doctrina illius.
Et nota quod quando Dominus praedicavit turbis, stetit; Lc. VI, 17: descendens Jesus de monte stetit in loco
campestri; sed hic quando discipulis, sedit. Ex hoc inolevit consuetudo quod turbis praedicatur stando, religiosis
sedendo.
Et aperiens os suum docebat eos.
52

