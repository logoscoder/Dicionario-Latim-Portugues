Inde ponuntur testes, ibi ecce magi. Et describuntur tripliciter: a professione, a regione, et a loco, ubi
testimonium dederunt.
De primo dicit ecce magi: qui secundum communem usum loquendi vocantur incantatores; sed lingua persica
vocat magos Philosophos et sapientes. Isti quidem venerunt ad Jesum, quia gloriam sapientiae, quam
possidebant, recognoverunt a Christo. Et sunt quidem primitiae gentium, quia primo venerunt ad Christum. Et
impletur, secundum Augustinum, in istorum adventu illud Isaiae VIII, 4: antequam sciat puer vocare patrem
suum, et matrem suam, auferetur fortitudo Damasci, et spolia Samariae coram rege Assyriorum etc.; ante enim
quam Christus loqueretur, eripuit fortitudinem Damasci, et divitias et spolia Samariae, idest idololatriam.
Dimiserunt enim illi idololatriam, et munera obtulerunt.
Item considerandum quod ad Christum venerunt aliqui ex Iudaeis, scilicet pastores; aliqui ex gentibus, scilicet
magi: ipse enim Christus est lapis angularis, qui fecit utraque unum.
Et quare magi et pastores? quia pastores magis simplices, et isti magis peccatores, ad significandum quod
Christus utrosque recipit.
Quot autem fuerint illi magi, evangelista non dicit. Videtur autem, secundum munera, quod fuerunt tres reges,
quamvis plures alii in eis repraesentabantur; Is. LX, 3: ambulabunt gentes in lumine tuo.
De secundo, scilicet de regione, dicit ab oriente.
Et notandum quod quidam ab oriente exponunt a finibus orientis; sed tunc quomodo in tam paucis diebus
venissent? et respondetur, ut quidam dicunt, quod miraculose venerunt; alii quod dromedarios habuerunt.
Chrysostomus tamen dicit, quod stella apparuit eis per duos annos ante nativitatem, et quod tunc se paraverunt,
et venerunt ierosolymam in duobus annis et tredecim diebus.
Aliter autem potest exponi, ut dicatur ab oriente, idest a quadam regione quae erat prope ierusalem a parte
Orientali; dicuntur enim isti fuisse de secta Balaam, qui dixit Num. XXIV, 17: orietur stella ex Iacob, qui
Balaam habitabat iuxta terram promissionis in parte Orientali.
Sequitur de loco ierosolymam venerunt.
Sed quare venerunt ierusalem? duplex est ratio. Una quia erat civitas regia; unde regem Iudaeorum in regia
civitate quaerebant; item hoc factum fuit ex divina dispensatione, ut primo testimonium ferretur de Christo in
ierusalem, ut adimpleretur prophetia Is. II, 3: de sion exibit lex, et verbum Domini de ierusalem.
Consequenter ponitur testimonium, ibi ubi est qui natus est? in quo tria dicunt: primo denuntiant regis
nativitatem; secundo afferunt nativitatis signum, ibi vidimus enim stellam eius; tertio profitentur pium
propositum, ibi et venimus adorare.
Dicunt ergo ubi est? considerandum autem quod isti magi sunt primitiae gentium, et praefigurant in se statum
nostrum.
Isti enim aliquid supponunt, scilicet Christi nativitatem, et aliquid quaerunt, scilicet locum; et quidem nos fide
tenemus Christum, sed aliquid quaerimus, scilicet spe: videbimus enim eum facie ad faciem. II Cor. V, 7: per
fidem ambulamus, et non per speciem.
Sed quaestio est. Cum ipsi audissent regem esse in ierusalem, quomodo ista dicebant? omnis enim qui alium
regem profitetur in civitate regis, se exponit periculo.
Sed certe hoc zelo fidei faciebant. Unde in istis nuntiabatur fides illa intrepida. Infra X, 28: nolite timere eos qui
occidunt corpus.
Consequenter proponunt signum huius nativitatis vidimus.
Et nota quod in istis verbis fuit occasio duorum errorum. Quidam, sicut Priscillianistae, dixerunt omnes actus
hominum fato agi et regi. Et confirmant per hoc, vidimus enim stellam eius. Ergo natus est sub aliqua stella.
Alius error Manichaeorum, qui reprobant fatum, et per consequens istud evangelium; quia dicebant quod
Matthaeus introducit fatum.
Sed excluditur error utriusque.
Sed antequam procedamus ad expositionem litterae, oportet primo videre quid est fatum, et quomodo sunt haec
credenda, et quomodo non.
Nota ergo quod videmus multa in rebus humanis per accidens et casualiter accidere.
Contingit autem aliquid casuale et fortuitum esse relatum ad causam inferiorem, quod relatum ad causam
superiorem non est fortuitum: sicut si aliquis Dominus mittat tres ad quaerendum aliquem, et unus nesciat de
alio, si occurrant sibi invicem, est eis casuale; sed si referantur ad intentionem Domini, non est casuale.
Sed secundum hoc fuit duplex opinio de fato. Quidam dixerunt quod ista casualia non reducuntur in aliam
causam superiorem ordinantem: et isti sustulerunt fatum, et ultra hoc omnem providentiam divinam. Et fuit,
secundum Augustinum, haec opinio tullii.
Sed dicimus quod ista casualia reducuntur in causam superiorem ordinantem. Sed cum fatum dicatur a for faris,
quasi quoddam pronuntiatum et prolocutum, a qua causa sit ista ordinatio, est differentia. Quidam enim dixerunt
quod est ex virtute corporum supercaelestium.
Unde dicunt fatum nihil aliud esse quam dispositio siderum.

22

