Quid ergo dicendum? hoc intelligitur quantum ad nuptiarum complementum, quod est per carnalem copulam.
Ideo autem, ut dicit Augustinus, nominatur vir mariae, ut ostendatur matrimonium esse inter pari voto
continentes.
Sed quomodo fuit matrimonium? votum enim impedit matrimonium contrahendum et dirimit contractum. Cum
ergo beata virgo voverit virginitatem, nullum videtur fuisse matrimonium.
Praeterea. Consensit in carnalem copulam, si fuit matrimonium.
Sed dicendum quod beata virgo angebatur inter duo: ex una enim parte angebatur propter maledictum legis, cui
subiacebat sterilis; ex alia parte angebatur propter propositum servandae castitatis; et ideo virginitatem proposuit,
nisi Dominus aliter ordinaret; unde divinae dispositioni se commisit.
Quod dicitur, quod consensit in carnalem copulam, dicendum quod non; sed in matrimonium directe, in
carnalem autem copulam quasi implicite, si Deus voluisset.
De qua natus est Jesus qui vocatur Christus. Hic duplex error excluditur. Unus qui dicit Christum fuisse filium
ioseph: et hoc excluditur per hoc quod dicitur de qua.
Si enim fuisset filius ioseph, dixisset de quo, vel saltem de quibus.
Alius excluditur error, scilicet valentini, qui dicit Christum non assumpsisse corpus de beata virgine sed de caelo
apportasse, et per beatam virginem, sicut per canale, transisse.
Contra est quod dicitur de qua. Si enim ita esset sicut dicit, dixisset evangelista non de qua, sed per quam, vel a
qua, vel ex qua, vel aliquid tale. Haec enim praepositio de semper notat consubstantialitatem; non autem haec
praepositio ex; unde potest dici: ex mane fit dies, et quod arca procedit ex artifice, numquam dicitur, de artifice.
Unde per hoc quod dicit de, denotat quod de corpore b. Virginis formatum est corpus Christi; Gal. IV, 4: misit
Deus filium suum factum ex muliere, factum sub lege.
Hic cavendus est error Nestorii, qui duas in Christo personas posuit, et ideo non concedit Deum natum, vel
passum; nec alia quae sunt Dei, ut esse ab aeterno, vel creasse stellas, attribuit homini. Unde in quadam sua
epistola accipit istam auctoritatem ad confirmationem sui erroris: de qua natus est Jesus, non dicit Deus, sed
Jesus: quod est nomen hominis, et Christus.
Sed secundum hoc nulla esset unio in Christo, nec Christus diceretur unus.
Unde nota, quod in Christo, quia fit unio duarum naturarum in una persona, fit communicatio idiomatum, ut illa
quae sunt Dei attribuantur homini, et e converso.
Et potest poni exemplum qualecumque de duobus accidentibus in subiecto, sicut pomum dicitur album et
saporosum. Et quantum ad saporosum dicitur album, ratione qua pomum est album, et e converso.
Qui vocatur Christus. Nota. Simpliciter dicitur Christus sine additione, ad denotandum quod oleo invisibili
unctus est, non materiali, sicut reges, vel prophetae in lege.
Ps. XLIV, 8: unxit te Deus, Deus tuus oleo laetitiae prae consortibus tuis.
Omnes ergo generationes. Posita generatione Christi, hic concludit numerum generationum: et dividit eas per
tres quaterdenarios.
Primus quaterdenarius est ab Abraham usque ad David inclusive, ut scilicet David numeretur in illo primo
quaterdenario; et hoc est omnes ergo generationes. Secundus quaterdenarius protenditur a David exclusive, ita
scilicet quod ipse David non numeretur, sed incipiatur a Salomone, et terminatur ad transmigrationem Babylonis;
et hoc est et a David usque ad transmigrationem Babylonis. Tertius incipit a transmigratione Babylonis, et
terminatur in Christum, ita quod Christus sit quaterdenarius.
Sed quaeritur quare evangelista ita diligenter et attente distinxit generationem Christi per tres quaterdenarios.
Chrysostomus assignat rationem: quia in istis tribus quaterdenariis semper facta est aliqua mutatio in populo
Israel. In primo enim quaterdenario fuerunt sub ducibus; in secundo sub regibus; in tertio sub pontificibus.
Et ipse Christus est dux, et rex, et pontifex; Is. XXXIII, 22: Dominus iudex noster, Dominus legifer noster,
Dominus rex noster.
Et de eius sacerdotio dicitur in Ps. Cix, 4: tu es sacerdos in aeternum secundum ordinem melchisedech.
Aliam rationem assignat ipse, ut scilicet ostenderetur necessitas adventus Christi. In primo enim quaterdenario
petierunt regem contra voluntatem Dei, et legem transgressi sunt.
In secundo autem propter peccata sua ducti sunt in captivitatem. Sed in tertio per Christum ab omni culpa, et
miseria, et a servitute peccati spirituali liberamur.
Hieronymus tertiam assignat rationem, quia per istos signantur tria tempora, quibus omnium hominum vita
ducitur. Per primum enim quaterdenarium signatur tempus ante legem, quia in illo ponuntur aliqui patres qui
fuerunt ante legem; per secundum, tempus sub lege, quia omnes illi qui ponuntur sunt sub lege; per tertium
autem, tempus gratiae, quia terminatur ad Christum, per quem scilicet gratia et veritas facta est, Io. I, 17.
Congruit etiam ista distinctio mysterio: quia quaterdenarius est numerus compositum ex quatuor et decem. Per
decem ergo vetus intelligitur testamentum, quod datum est in decem mandatis. Per quatuor autem, evangelium,
quod in quatuor libris distinguitur.
Tres autem quaterdenarii designant fidem trinitatis. Unde per hoc quod Matthaeus genealogiam in tres
quaterdenarios dividit, designatur quod per novum et vetus testamentum in fide trinitatis pervenitur ad Christum.

13

