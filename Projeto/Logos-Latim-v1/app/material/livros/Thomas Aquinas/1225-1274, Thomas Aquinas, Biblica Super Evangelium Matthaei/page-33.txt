poenitentiam agentis. Unde hic est, idest ego sum; et loquitur de se sicut de alio, sicut Ioan. I loquitur de alio
sicut de se. Sed non est vis cuius sint verba, quia sensum eumdem habent.
Hic est ergo de quo scriptum est, Is. XL, 3: vox clamantis in deserto: parate viam Domini, rectas facite in
solitudine semitas Dei nostri. Tria ponuntur, per quae confirmantur tria praedicta.
Primo praenuntiatur locus praedicationis ioannis, quia vox clamantis in deserto; secundo adventus regni
caelorum; unde parate viam.
Tertio poenitentiam, ibi rectas facite semitas eius.
Dicit ergo vox clamantis in deserto.
Et dicit vox propter tria. Primo quia, sicut dicit Gregorius, vox verbum praecedit; et ioannes Christum. Luc. I,
17: ipse praecedet ante illum in spiritu et virtute eliae.
Secundo, quia per vocem verbum cognoscitur; vox enim verbum deducit in cognitionem, ita ioannes Christum;
Io. I, 31: ut manifestetur in Israel, propterea veni ego in aqua baptizans. Tertio, quia vox sine verbo non facit
animi certitudinem; I Cor. XIV, 8: si incertam vocem det tuba, quis parabit se ad bellum? et revelatio divinorum
mysteriorum non facta est per ioannem, nisi inquantum annuntiavit Christum, sed per Christum verbum; Io. I,
18: unigenitus qui est in sinu patris ipse enarravit.
Igitur vox clamantis; et potest intelligi dupliciter. Primo Christi clamantis, qui in ioanne loquebatur; II ad Cor.
XIII, 3: an experimentum quaeritis eius qui in me loquitur Christus? ita etiam clamavit in omnibus prophetis.
Unde semper dicitur: factum est verbum Domini ad ieremiam, vel Isaiam etc.. Et tamen nullus est dictus vox,
quia non immediate praecesserunt Christum; Mal. III, 1: ecce ego mitto Angelum meum qui praeparabit viam
ante faciem meam. Et statim veniet ad templum sanctum suum dominator quem vos quaeritis, et Angelus
testamenti quem vos vultis.
Vel vox clamantis, idest ioannes clamans.
Sciendum quod clamor fit ad surdos, et tales erant Iudaei; Is. XLII, 18: surdi, audite, et caeci, intuemini ad
videndum. Quis caecus, nisi servus meus, et quis surdus, nisi ad quem nuntios meos misi? secundo ex
indignatione; Ps. Cv, 40: iratus est furore Dominus in populum suum, et abominatus est haereditatem suam.
Tertio ad distantes: et isti elongati a Deo.
Parate viam Domini. Et videtur magis fuisse consonum quod dixisset parate viam vestram ad suscipiendum
Dominum.
Et sciendum quod nos adeo eramus infirmi, quod non poteramus accedere ad Dominum, nisi ipse veniret ad nos.
Et ideo supra dixit ioannes appropinquabit enim regnum caelorum: et hoc est parate.
Sed quae est ista via? fides quae est per auditum; Eph. III, 17: habitare Christum per fidem in cordibus vestris.
Gregorius: via fidei devotus auditus est; Amos IV, 12: praepara te in occursum Dei tui, Israel.
Rectas facite. Fides est communis, est una; sed dirigit in diversis operibus. Et ideo rectas facite. Tunc autem sunt
rectae istae viae operum, quando non discordant a lege divina, quae est regula actuum humanorum, sicut
secundum voluntatem figuli est regula bonitatis in vasis fictilibus, ut haberi potest Ier. XVIII, 4.
Vel hoc, scilicet parate, pertinet ad caritatem, quae est de necessitate salutis; is. XXX, 21: haec est via, ambulate
in ea, et non declinetis neque ad dexteram, neque ad sinistram. Ergo via intelligitur totum illud quod pertinet ad
communem salutem; I cor. XII, 31: adhuc excellentiorem vobis viam demonstro.
Semitae vero sunt observationes consiliorum: quae semitae dicuntur esse rectae, quia non propter inanem
gloriam debent fieri; infra VI, 1: non faciatis iustitiam coram hominibus, ut videamini ab eis; et Prov. III, 17:
viae eius, viae pulchrae, et omnes semitae eius pacificae.
Consequenter ostenditur, quomodo ioannes testimonium perhibuit Christo in vita, ibi ipse autem ioannes.
Sed quis perhibuit testimonium de ioanne, qui perhibebat testimonium Christo? et dicendum quod vita sua: quia,
sicut dicit chrysostomus, nullus idoneus testis alterius est, nisi sit testis suus, et hoc bona vita; eccli. XIX, 27:
amictus corporis, et risus dentium, et ingressus hominis enuntiant de illo.
Unde hic describitur austeritas eius in vita, et cibo: et hoc est ipse autem erat indutus pilis camelorum etc.. Alii
de lana, ioannes de pilis: reputabat enim vestimentum de lana mollitiem, quae non convenit praedicatori.
Item zona pellicea. Illud dupliciter exponitur.
Hieronymus dicit, quod tunc temporis Iudaei habebant cingulum de lana, sed ioannes reputans ad mollitiem,
accipit de pellibus imitans eliam, sicut dicitur IV Reg. I, 8.
Rabanus exponit sic, et dicit quod ioannes accipiebat pelles crudas, non paratas, et utebatur eis, ut refraenaret
libidinem: et hoc est et zonam. Sed sive sic, sive sic exponatur, in utroque tamen austeritas vitae intelligitur.
Cibus autem eius locustae et mel silvestre.
Hic cibus non paratus, sed quem natura ministrabat; et sunt locustae animalia quaedam apta ad comedendum.
Et mel silvestre. Hoc dupliciter potest intelligi.
Proprie enim mel silvestre dicitur illud, quod non reconditur in alveis artificiose factis, sed invenitur in silvis in
aliquibus arboribus.
Alii dicunt quod est canna mellis, et quoddam quod invenitur intus in cannis valde dulce; tamen in omnibus his
nihil aliud habetur, nisi quod simplicibus erat contentus; I Tim. VI, 8: habentes alimenta, et quibus tegamur, his
contenti sumus.
33

