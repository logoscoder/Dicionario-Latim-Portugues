Deinde ponit reprehensionem Pharisaeorum Pharisaei autem videntes dixerunt ei: ecce discipuli tui faciunt quod
non licet eis facere sabbatis. Discipuli duo mala faciebant: primo quia spicas alienas vellebant, secundo, quia
sabbatum violabant.
Sed Pharisaei de primo non reprehendebant, quia illud erat permissum in lege, Deut. XXIII; ideo quia permissum
erat, non calumniabantur, sed quia in sabbato, calumniabantur. Et per hoc destruitur haeresis Hebraeorum, qui
dicebant legalia debere servari cum evangelio.
Et quia Paulus huic sententiae contrariatur, ideo reprobant Paulum. Contra istos arguit Hieronymus, quia etiam
discipuli non servabant.
At ille dicit eis. Hic ponitur excusatio.
Et primo quibusdam exemplis; secundo auctoritate, ibi si autem sciretis.
Circa primum duo facit.
Primo ponit exemplum in quo aliqui sunt excusati propter necessitatem; secundo, in quo aliqui propter
sanctitatem, ibi aut non legistis in lege etc..
Dicit ergo at ille dicit etc.. Lev.
Cap. XXIV, 5 legitur quod de pura farinula fiebant duodecim panes, et isti ponebantur in mensa propositionis in
sabbato, et in alio sabbato amovebantur, et ponebantur alii, et illi primi comedebantur a filiis Aaron. Item habetur
I Reg. XXI, 6 quod quando David fugit a Saul, Abimelech divisit illis panes illos: et hoc est quod dicit nonne
legistis quid fecit David quanto esuriit? iste enim David erat homo bonus, de quo dicit Dominus quod invenit
hominem iuxta cor suum, I Reg. XIII, 8.
Sed diceret aliquis: ipse David erat propheta, ideo potuit accipere; ideo addit et qui cum eo erant. Panes
propositionis dicebantur, qui in sabbato offerebantur, quibus non licebat uti secundum praeceptum, ut habetur
Lev. XXIV, 5.
Sed quid ad propositum? quia quando hoc fecit, sabbatum erat. Et hoc patet, quia ibi dicitur: non habeo panes
nisi quos abstuli de mensa Domini, et hoc non faciebat nisi in sabbato. Item in die calendarum fiebat festum
Neomeniae: ideo si in sabbato accideret, violabatur ex necessitate.
Sed adhuc videtur quod non violavit, quia comedere in sabbato non est peccatum: unde videtur quod non
violavit.
Sed chrysostomus dicit quod violavit magis sabbato, quia illos panes accepit quos nemini licebat esse, propter
necessitatem. Sabbatum autem invenitur violatum a Machabaeis propter necessitatem.
Item notandum, quod dicit chrysostomus, quod quaedam sunt praecepta, quae praecipiuntur propter se, et haec
nulla necessitate frangi possunt; quaedam vero non propter se, sed propter figuram, ideo talia loco et tempore
possunt; sicut ieiunium potest modo dimitti in necessitate. Ille autem panis alterius panis erat figura, scilicet
panis altaris, qui non solum a sacerdote, sed etiam ab alio populo percipitur; ideo David figurat ibi populum.
Unde Apoc. V, 10: fecisti nos Deo nostro regnum et sacerdotes.
Item ponitur aliud exemplum, quod ponitur propter sanctitatem. Et hoc ibi nonne legistis in lege quia sabbatis
sacerdotes in templo sabbatum violant? in levitico praeceptum erat, quod oblatio duplicaretur in sabbato, quae
solebat fieri in aliis diebus, et tamen in templo fiebat, et in sabbato, quia fiebat ad obsequium templi et Dei: unde
excusabantur sacerdotes. Unde istud exemplum applicatur, quia apostoli totaliter erant dediti maiori quam
templo, scilicet Christo: unde dicit nonne legistis quia sacerdotes violabant sabbatum? nisi esset propter
templum.
Dico autem vobis, quoniam templo maior est hic. Hic ponitur adverbium loci, cuius obsequio ipsi faciunt. Et
quod insit aliquid maius templo, patet, quia corpus suum templum est. Item videndum, quod in primo exemplo
non ponit, quod sit sine crimine.
In secundo ponit quod si aliquis frangit sabbatum propter necessitatem, non tamen propter hoc omnino caret
crimine; sed si propter Deum, penitus excusatur a crimine.
Deinde argumentatur ex exemplis.
Et primo, quia misericorditer agendum est cum discipulis meis: quia si sciretis quid est, misericordiam volo, et
non sacrificium numquam condemnassetis innocentes, Os. VI, 6.
Et quomodo intelligendum est, dictum est superius.
Prov. XXI, 3: misericordiam facere et iudicium magis placet Domino quam victimae, etc..
Est etiam argumentum aliud quod eos facit innocentes, scilicet obedientia: unde haec possunt, quia praecipio eis,
quia filius hominis (ita se consuevit nominare) est Dominus sabbati, et legislator non subiacet legi; Is. XXXIII,
22: ipse est legifer noster; ideo habet potestatem, quia habet auctoritatem.
Et cum transisset inde, venit ad synagogam eorum etc..
Supra positum est, quomodo Dominus repulit Pharisaeos derogantes discipulis, hic quomodo repulit se
impugnantes. Adversabantur enim primo insidiando; secundo detrahendo; tertio tentando.
Et secundum hoc repulit eos tripliciter.
Secundo, ibi tunc oblatus est ei homo Daemonium habens; tertio, ibi tunc responderunt ei quidam de Scribis et
Pharisaeis.
Circa primum duo facit.
109

