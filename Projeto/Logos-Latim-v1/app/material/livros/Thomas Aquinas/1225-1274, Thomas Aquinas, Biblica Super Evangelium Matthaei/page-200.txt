Circa primum primo ponitur occasio miraculi faciendi; secundo sterilitas arboris; tertio maledictio; quarto
effectus.
Dicit ergo mane revertens in civitatem esuriit. Per hoc significatur sollicitudo, quam habebat de salute
Iudaeorum.
Unde mane venit sicut operarius sollicitus de diaeta sua, sicut supra XX, 1, quod simile est regnum caelorum
patrifamilias, qui exiit primo mane conducere operarios in vineam suam.
Esuriit, et corporaliter et spiritualiter, quia semper desiderat facere voluntatem patris; Io. IV, 34: meus cibus est
ut faciam voluntatem eius, qui misit me. Item corporaliter.
Sed quomodo? cum esset Deus, omnia in potestate sua habebat, unde quando volebat, ieiunabat; unde supra IV,
2: ieiunavit quadraginta diebus et quadraginta noctibus; sed, quando voluit esuriit.
Et videns fici arborem. Sed quare magis in ficu hoc miraculum fecit? quia arbor humidissima est. Unde quod
statim aruit, evidentissimum fuit miraculum. Et significat Iudaeam propter duo: tum quia ficus profert grossos,
qui citius maturescunt, et isti fuerunt apostoli, qui maiores fuerunt.
Item fructus iste sub una cortice multa habet grana, sicut sub una lege fuerunt multi.
Et ista erat secus viam, idest Christum, quia in expectatione fuit, et non voluit ad viam venire: ipse enim est via;
Io. XIV, 6: ego sum via, veritas et vita; et Is. XXXVI, 21: haec via, ambulate per eam. Venit ad eam.
In marco habetur quod venit ad videndum si aliquid inveniret.
Sed quid est? tunc non erat tempus ficuum.
Dicendum quod aliquando Scriptura aliquid ponit, non quod ita sit, sed propter aliquem effectum: unde non venit
ut quaereret, sed venit propter suspicionem discipulorum; unde venit propter miraculum exercendum.
Venit ad eam, quando visitavit Iudaeam.
Lc. I, 78: visitavit nos oriens ex alto. Ista habet folia, scilicet observantias legales; sed non fructum. Sic aliqui
quamdam speciem honestatis habent, licet interius mali et perversi sint.
Sequitur maledictio et ait illi: numquam ex te fructus nascatur. Videtur quod iniuste egerit, quia non erat tempus
ficuum. Item videtur quod intulerit iniuriam possessori: vide quod sicut verba Domini sunt quaedam figura, sic
facta. Aliquando Dominus vult manifestare suam doctrinam, et tunc manifestat eam in hominibus; aliquando
suam potentiam punitricem, et tunc manifestat eam in aliis. Unde exercuit ibi potestatem, ut ostenderet quod
Iudaea sterilis futura esset, sicut habetur Rom. XI. Sic aliquando contingit quod aliqui mali interius, exterius
autem virentes, siccantur a Domino ne alios corrumpant. II ad Tim. III, 8: homines corrupti mente, et reprobi
circa fidem, sed ultra non proficient. Lc. XIII, 7: ecce tres anni sunt ex quo venio quaerens fructum in ficulnea
hac, et non invenio. Abscinde eam.
Sequitur effectus et arefacta est continuo ficulnea. Ps. XXI, 16: aruit tamquam testa virtus mea, quia in tempore
discipulorum Iudaismus aruit, et post legalia aruerunt crescente evangelio. Et ipsi facti sunt abominabiles, terra
fructifera versa est in amaritudinem a malitia inhabitantium in ea, ps.
Cvi, 34.
Et videntes discipuli mirati sunt.
Hic primo ponitur admiratio; secundo admirationis satisfactio.
Dicit et videntes discipuli mirati sunt. Sicut mirantur homines quando videtur animus bonus, et cito arescit, sic
isti mirantur quomodo tam cito aruit.
Respondens autem Jesus etc..
Hic satisfacit. Et primo ostendens virtutem fidei: unde dicit amen dico vobis. Supra eamdem sententiam posuit,
sed hic exponit; unde dicit si habueritis fidem, et non haesitaveritis; quare fides firma debet esse sine
haesitatione; Iac. I, 6: postulet autem in fide nihil haesitans. Non solum de ficulnea facietis: ipse enim per fidem
inhabitat in homine, et operatur in homine; ideo sicut ipse facit et ille in quo habitat. Si dixeritis monti huic, tolle
et iacta te in mare, fiet.
Quidam dicunt quod numquam factum est.
Dicit Hieronymus quod multa fecerunt apostoli quae scripta non sunt. Item si non legitur ab eis factum, legitur
ab aliis viris apostolicis fuisse factum, ut de quodam Gregorius narrat, ut dictum est supra. Item Dominus non
dixit quod fieret, sed quod posset, si necessitas esset; sed necessitas non se obtulit.
Spiritualiter per montem intelligimus diabolum. Unde si diabolo dixeritis iacta te in mare, idest in infernum, ita
fiet.
Vel in mare, idest in malos homines. Vel per mare superbia. Ps. Lxxxix, 2: antequam montes fierent, aut
formaretur terra et orbis, a saeculo et usque in saeculum tu es Deus.
Unde si dixeritis, superbo, tolle, a iustis, et iacta te in mare, idest in malos homines.
Vel per montem Christus, unde si dixeritis monti huic, idest Christo, tolle te, scilicet a Iudaeis, et iacta te in
mare, idest in gentiles, qui sunt mare per turbulentiam.
Act. XIII, 46: quia indignos vos reputastis aeternae vitae, ecce convertimur ad gentes.
Item tangit fidei virtutem quantum ad orationem; quia quaecumque petieritis in orationes credentes, accipietis;
supra II, 7: petite et accipietis.

200

