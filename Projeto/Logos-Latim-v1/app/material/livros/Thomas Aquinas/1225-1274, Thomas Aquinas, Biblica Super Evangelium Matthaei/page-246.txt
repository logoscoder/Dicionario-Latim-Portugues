Et dicitur servus inutilis, quia bonum quod habet, non expendit in utilitatem aliorum: ut si intellectum habuit et
non expendit in usum bonum, alios docendo; si pecuniam, et non exercuit opus misericordiae.
Mittite in tenebras exteriores.
Origenes dicit quod quidam ante eum dixerunt quod damnati a toto mundo eiicientur.
Unde dicunt infernum esse extra totum mundum.
Et innitebantur illi quod dixit iob XVIII, V. 18: de orbe transfert eos Deus. Ipse autem sic exponit: in tenebras,
quia ignorant; Ps. Lxxxi, 5: nescierunt, neque intellexerunt, in tenebris ambulant.
Et sequitur poena tactus illic erit fletus et stridor dentium. Hoc est expositum supra XXIV.
|#3 Lectio 3
Supra Dominus praemisit diversas parabolas pertinentes ad iudicium; hic autem manifeste de suo iudicio agit: et
tria facit.
Primo agit de adventu iudicis; secundo de congregatione iudicandorum; tertio de iudicio.
Secunda ibi et congregabuntur ante eum omnes gentes; tertia ibi et dicet rex etc..
Circa primum quatuor sunt consideranda.
Primo tangitur conditio iudicis venientis; secundo dignitas; tertio ministri; quarto iudiciaria auctoritas.
In hoc quod dicitur cum venerit filius hominis, non est dubium quin idem sit filius Dei.
Sed quare potius nominat filium hominis quam filium Dei? una ratio est, quia inquantum filius hominis
iudicabit; Io. V, 27: potestatem dedit ei iudicium facere, quia filius hominis est. Et hoc propter tria. Primo ut ab
omnibus videatur: in forma enim divinitatis non poterit videri nisi a bonis, unde si ab omnibus videri debeat,
debet videri in forma hominis. Apoc. I, 7: videbit eum omnis oculus. Item propter meritum Christi: hoc enim
ipse meruit per suam passionem; ad philipp.
II, 8: humiliavit semetipsum factus obediens usque ad mortem, mortem autem crucis; propter quod et Deus
exaltavit illum.
Item ut appareat iudicaturus in forma in qua iudicatus fuit; iob XVI, 22: utinam sic iudicaretur vir cum Deo,
quomodo iudicatur filius hominis cum collega suo. Item ex Dei clementia, ut homines ab homine iudicentur; ad
Hebr. IV, 15: non habemus pontificem qui non possit compati infirmitatibus nostris. Iste ergo erit filius hominis.
Et cuius erit dignitas? veniet in maiestate sua; Lc. XXI, 27: videbunt filium hominis venientem in nube cum
potestate magna et maiestate. Sed quid per maiestatem potest intelligi? dicendum quod divinitas, quia licet
appareat in forma hominis, tamen apparebit cum divinitate. Unde apostolus, I thess. IV, 15: Dominus in iussu et
in voce Archangeli, et in tuba Dei descendet de caelo.
Et de hoc dicitur etiam Act. IX. Vel in maiestate, idest in gloria, quia suum corpus erit gloriosum; et veniet cum
societate gloriosa; unde supra XVI, 27: filius hominis venturus est cum gloria.
Et ideo subdit et omnes Angeli cum eo. Hic agit de ministris. Et potest intelligi de caelestibus spiritibus; Ps. Ciii,
4: qui facit Angelos suos spiritus. Et quare veniet cum istis? quia custodes sunt hominum; Ps. Xc, 11: Angelis
suis Deus mandavit de te. Ideo aderunt tamquam testes, quia boni custodiam suam receperunt, mali autem non,
sed repulerunt; Is. L, 7: curavimus Babylonem, et non est sanata.
Vel omnes Angeli, idest praedicatores, vel doctores veritatis; Mal. II, 7: labia sacerdotis custodiunt scientiam, et
legem requirunt ex ore eius. Istis competit iudiciaria potestas, ut dicit Augustinus. Is. III, 14: Dominus ad
iudicium veniet et omnes sancti eius cum eo; Prov. Ult., 23: nobilis in portis vir eius, quando sederit cum
senatoribus terrae.
Tunc sequitur iudiciaria potestas: tunc sedebit super sedem maiestatis suae.
Non debemus intelligere secundum sedem corporalem; sed sedes eius homines sancti sunt et Angeli. In eis
sedebit, quia per eos iudicium exercebit. De hominibus dicitur supra XIX, 28 quod sedebunt super sedes
duodecim etc.. De Angelis dicitur Col. I, 16: sive throni, sive dominationes etc. Et in Ps. Lxxix, V. 3: sedes super
cherubim; et Ps. IX, 5: sedisti super thronum, qui iudicas iustitiam.
Consequenter ponitur congregatio; secundo divisio.
Dicit ergo et congregabuntur omnes gentes.
Per gentes non solum gentes signantur, sed omnes homines qui nati sunt ab Adam usque ad finem mundi; II ad
Cor. V, 10: omnes nos manifestari oportet ante tribunal Christi, ut referat unusquisque quod gessit in corpore,
sive bonum, sive malum. Inter istos etiam parvuli nati, quia, etsi nihil habeant proprio merito, habent tamen
aliquid, scilicet vel culpam ex peccato primi hominis, vel gratiam ex sacramento Christi.
Unde notandum quod non omnes isti congregabuntur ad idem; sed erit quadruplex genus eorum qui comparebunt
in iudicio.
Quidam enim comparebunt ut iudicentur per discussionem meritorum; sed istorum quidam damnabuntur,
quidam salvabuntur.
Quidam vero ut sine discussione sententiam recipiant. Iudicari enim dupliciter dicitur: scilicet vel sententiam
recipere, quia omnes vel praemiabuntur vel punientur, vel dicitur iudicari, per discussionem meritorum reddere
rationem. Et haec discussio non erit necessaria omnibus, quia peccata et merita illorum praecipue discutientur,
qui fuerunt coniuncti cum Christo per fidem: illi enim qui totaliter alieni sunt a Christo, non indigent
246

