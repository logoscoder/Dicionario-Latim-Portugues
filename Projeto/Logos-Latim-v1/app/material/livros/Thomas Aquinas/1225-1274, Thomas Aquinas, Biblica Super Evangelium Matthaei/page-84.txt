credebat quod resuscitaret erat fidei; sed quod credebat quod absens non posset, hoc erat infidelitatis. Unde iste
videtur similis Naaman, qui dixit: putabam quod egrederetur ad me, et stans invocaret nomen Domini Dei sui, et
tangeret manu sua locum leprae, et curaret me etc. IV Reg. V, 11.
Sed veni, impone manum tuam super eam, et vivet. Mystice hic significatur appetitus patrum de venturo Christo;
unde dicebant: veni, impone manum tuam, idest Christum, ut in Ps. Cxliii, 7: emitte manum tuam de alto.
Et surgens Jesus secutus est eum.
Surgens, scilicet a prandio. Hic habetur documentum misericordiae Christi, quia ad petitionem illius statim ivit,
ut habetur Is. XXX, V. 19: statim ut audierit, respondit tibi Dominus.
Item dat exemplum praelatis de sollicitudine, quod statim solliciti sint ad subveniendum peccatis. Item dat
documentum obediendi, quia discipulos secum duxit, ut habetur Hebr. XIII, 17: obedite praepositis vestris. Sed
non duxit Matthaeum, quia adhuc infirmus erat.
Et ecce mulier. Dat exemplum virtutis: et tria facit.
Primo describitur eius infirmitas; secundum commendatio mulieris, ibi dicebat enim intra se etc.; tertio
benignitas Christi sanantis, ibi at Jesus conversus etc..
Dicit ergo et ecce mulier. Ut habetur Lev. XII, mulier quae patiebatur fluxum sanguinis, immunda erat, et non
habitabat cum hominibus; ideo non accessit in domo, sed in via.
Et haec significat gentilitatem, quae ingressa est in plenitudinem Iudaeorum, ut habetur ad Rom. XI, 25: caecitas
ex parte contigit in Israel, donec plenitudo gentium intraret.
Haec, scilicet synagoga, habet fluxum sanguinis, scilicet errorem immolatitii sanguinis.
Vel potest retorqueri ad peccata carnalia; unde caro et sanguis regnum Dei non possidebunt, I Cor. XV, 50.
Haec mulier patiebatur duodecim annis, et filia principis erat duodecim annorum; unde haec incepit pati, quando
filia principis nata fuit.
Accessit retro et tetigit fimbriam vestimenti eius. Hic ponitur commendatio ipsius mulieris ex ipsius humilitate,
et ex fide quae maxima est ad impetrandum.
Accessit, et tetigit fimbriam a retro. Quare a retro? quia immunda reputabatur; unde quicquid tangebat,
immundum erat secundum legem, ideo timebat ne repudiaret eam. Item non est ausa tangere nisi fimbriam.
Praecipiebatur in lege quod in quatuor angulis vestis portarent fimbrias, et ibi habebant tympana ad memoriam
mandatorum Dei, et ut sic ab aliis dignoscerentur; et hanc vestem Christus habebat.
Mystice hoc significat gentilitatem, quae accessit per fidem. Sed retro, quia non ipso vivente. Item tetigit
vestimentum, scilicet humanitatem, et solum fimbriam, quia per apostolos tantum.
Dicebat enim intra se: si tetigero tantum vestimentum eius, salva ero. Hilarius dicit: multa est virtus Christi, quia
non solum in anima, sed ex anima in corpus, et ex corpore in vestes redundat. Et sic omnia quae tetigerunt
Christi corpus, habere debemus in reverentiam; Ps. Cxxxii, 2: sicut unguentum in capite quod descendit in
barbam, barbam Aaron, quod descendit in oram vestimenti eius etc.. Quod descendit in barbam, idest divinitas in
carnes: et in oram vestimenti, idest in apostolos.
Salva ero. Sic si fecerimus, et ei adhaeserimus, salvi erimus. Omnis enim qui invocaverit nomen Domini, salvus
erit.
At Jesus conversus, et videns eam, dixit: confide, filia. Hic ponitur Christi benignitas.
Et primo ostenditur facto, quia conversus ad eam. Et quare? ne diffideret: quia enim furtive accesserat, non
credebat quia converteretur ad eam. Item ut traheretur ad exemplum fides istius. Item ut se Deum ostenderet:
unde conversus est conversione misericordiae, et vidit eam oculo pietatis; Zach. I, V. 3: convertimini ad me, et
ego convertar ad vos.
Item ostenditur eius benignitas verbo, cum dicit confide: quia timens accessit, ideo blande eam alloquitur; Is.
XXX, 15: si revertimini, et quiescatis, salvi eritis. Item vocat eam filiam, ne diffidat; Io. I, 12: dedit eis
potestatem filios Dei fieri. Item dat spem fides tua te salvam fecit. Unde nostra salus ex fide est, ut habetur ad
Rom. III.
Et sequitur effectus et salva facta est mulier ex illa hora; et non ex hora qua Christus dixit, sed ex hora qua
tetigit.
Et cum venisset Jesus in domum principis, et vidisset tibicines etc.. Hic ponitur resuscitatio: et quatuor facit.
Primo mortis indicia describuntur; secundo datur spes, ibi recedite etc.; tertio ponitur resuscitatio; quarto ponitur
effectus; dicit ergo cum venisset... Et vidisset etc.. Et quare venerunt tibicines? turba venit sicut solet fieri etiam
de mortuis modo; sed tibicines, quia fuit consuetudo quod veniebant tibicines, et cantabant lugubria, ut alios
excitarent ad fletum, ut habetur Ier. IX, 17: contemplamini, et vocate lamentatrices, et veniant. Hi tibicines sunt
falsi doctores: lingua enim eorum et adinventiones eorum contra Dominum, ut provocarent oculos maiestatis
eius. Turba autem populus Iudaicus; Ex. XXIII, 2: non sequeris turbam ad faciendum malum.
Hanc suscitavit Dominus in domo: tres enim mortuos suscitavit Dominus: puellam in domo, iuvenem in porta,
Lazarum in sepulcro.
Quidam enim peccato moriuntur; sed non extra feruntur, et hoc est per consensum in peccatum; sed non exeunt
ad extra per opera.
Quidam autem extra fertur ad actum; et hic significatur per eum quem suscitat in porta.
84

