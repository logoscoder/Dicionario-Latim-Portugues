prophetia continentur. Et primum probat quod dicit ecce virgo; secundo pariet autem; tertio et vocabitur. Ergo de
spiritu sancto erat, quod per virginitatem concepit.
Et hoc est, quod dicitur in prophetia, ecce virgo concipiet; Is. XXXV, 2: germinans germinabit, et exultabit
laetabunda, et laudans etc.. Item virgo pariet filium, quia in pariendo in nullo laesa est virginitas; Is. XI, 1:
egredietur virga de radice iesse, et flos de radice eius ascendet etc.. Christus quidem flos est. Ergo in nullo laesa
est virginitas.
Sequitur et vocabitur nomen eius emmanuel.
Sed quaeritur, quare non consonat hoc cum verbis Angeli, dicendo et vocabitur Jesus? dicendum, quod ista
repromissio facta fuit Iudaeis, qui ex adventu Christi salutem haberent.
Et Jesus salvator interpretatur, quod idem est quod emmanuel, nobiscum Deus.
Est enim Deus nobiscum quatuor modis: per naturae assumptionem, Io. I, 14: verbum caro factum est, per
naturae conformitatem, quia in omnibus similis, Phil. II, 7: in similitudinem hominum factus, et habitu inventus
ut homo, per conversationem corporalem, Bar. III, 38: post hoc in terris visus est, et cum hominibus conversatus
est, per spiritualem conversationem, infra ult., 20: ecce ego vobiscum sum omnibus diebus usque ad
consummationem saeculi.
Sed quaerendum, circa litteram, cur evangelista non utitur eisdem verbis cum propheta, sed utitur nomine Jesu.
Sed dicendum, quod eodem spiritu loquebatur.
Tamen Hieronymus dicit quod ideo evangelista dixit habebit, quia iam de facto loquebatur.
Item quaerendum, cur in Isaia dicitur et vocabitur, hic autem dicitur et vocabunt.
Sed Hieronymus dicit, quod hic dicitur vocabunt, quia quod primo Angeli vocaverunt annuntiando, Luc. II, 21,
postea apostoli vocaverunt praedicando et magnificando. Ut in nomine Jesu omne genu flectatur etc., phil. II, 10.
Quod est interpretatum nobiscum Deus. Sed quaeritur, quis apposuit hanc interpretationem prophetiae nobiscum
Deus, propheta, an evangelista? et videtur quod non evangelista, quia hac non indiguit, quia scripsit in Hebraeo.
Sed dicendum, uno modo, quia emmanuel est nomen compositum, ideo evangelista illud etiam in Hebraeo
interpretatus est. Vel dicendum, quod ille, qui primo transtulit de Hebraeo, interpretatus est.
Et notandum, quod in Glossa dicitur quod triplex est species prophetiae, scilicet praedestinationis, praescientiae
et comminationis; et differunt.
Prophetia enim dicitur praenuntiatio eorum, quae sunt procul, idest futurorum; sed futurorum quaedam sunt quae
solus Deus facit; quaedam vero, etsi Deus facit, tamen fiunt per nos et per alias etiam creaturas; quaedam autem
sunt quae nullo modo Deus facit, ut mala. Praenuntiatio illorum, quae solus Deus facit vocatur prophetia
praedestinationis, sicut conceptus virginis; unde illud Is. VII, 14: ecce virgo concipiet, est prophetia
praedestinationis.
Sed ea quae fiunt a causis secundis, possunt dupliciter considerari. Primo, secundum quod sunt in praescientia
Dei, verbi gratia de Lazaro; si enim aliquis consideret causas naturales, diceret quod numquam surgeret, et
verum diceret: cum tamen deberet resuscitari secundum ordinem divinae praescientiae. Ergo quando prophetia
est praenuntiatio secundum quod est in praescientia divina, semper impletur; quando autem secundum ordinem
causarum inferiorum, non semper, sicut patet Is. XXXVIII, V. 1, quando Isaias ad ezechiam dixit: dispone
domui tuae, quoniam morieris tu, et non vives etc..
Sed numquid prophetia imponit necessitatem praescientiae? et dicendum quod non; quia prophetia est quoddam
signum divinae praescientiae, quae non imponit necessitatem rebus praescitis, quia considerat futura in sua
praesentialitate. Quicquid enim agitur, est Deo praesens, quia eius intuitus se extendit ad omne tempus; si enim
video aliquid praesens, non imponit necessitatem meus intuitus, sicut quando aliquem sedere video. Et hoc modo
istas prophetias, quae in isto libro inducuntur, intelleximus.
Considerandum est enim tres errores fuisse.
Unus Manichaeorum dicentium, quod in toto veteri testamento non invenitur prophetia de Christo: et quicquid
inductum est in novo testamento de veteri, totum est ex corruptione.
Contra quod Rom. I, 1: Paulus servus Christi, vocatus apostolus, segregatus in evangelium Dei, quod ante
promiserat per prophetas suos etc.. Et quod loquatur de Iudaeorum prophetiis, patet infra IX, 5: quorum patres,
ex quibus est Christus secundum carnem etc..
Alius fuit theodori dicentis, quod nihil eorum quae inducuntur de veteri testamento, sunt ad litteram de Christo,
sed sunt adaptata, sicut quando inducunt illud virgilii talia pendebat memorans, fixusque manebat hoc enim
adaptatum est de Christo; et tunc illud ut adimpleretur, debet sic exponi, quasi diceret evangelista: et hoc potest
adaptari.
Contra quod Lc. Ult., 44: oportet impleri omnia quae scripta sunt in lege Moysi, et prophetis, et Psalmis de me.
Et sciendum quod in veteri testamento aliqua sunt quae referuntur ad Christum, et de eo solo dicuntur, sicut illud
ecce virgo in utero concipiet, et pariet filium, Is. VII, 14; et illud Ps. XXI, 2: Deus, Deus meus, respice in me,
quare me dereliquisti? etc.. Et si quis alium sensum litteralem poneret, esset haereticus, et haeresis damnata est.
Sed quia non solum verba veteris testamenti, sed etiam facta significant de Christo, aliquando dicuntur aliqua ad
litteram de aliquibus aliis, sed referuntur ad Christum, inquantum illa gerunt figuram Christi, sicut de Salomone
dicitur: et dominabitur a mari usque ad mare etc.; hoc enim non fuit impletum in eo.
19

