suscitabo David germen iustum, et sequitur, in diebus illis salvabitur Iuda. Et poterit hoc facere, quia filius
David? non, sed quia venit in nomine Domini.
Quare? quia venit confitens Dominum. Io. V, V. 43: ego veni in nomine patris mei, et non suscepistis me. Est
ergo una salus, liberatio a peccatis. Is. XXXV, 4: ipse veniet, et salvabit nos. Item alia salus, per quam liberantur
ab omni poena. Is. LI, 8: salus autem mea in sempiternum erit, et iustitia mea non deficiet. Et hoc in excelsis,
idest, des primo salutem in terris, et postea in caelis.
Et cum intrasset ierosolymam etc.. Hic agitur de gloria ei exhibita in civitate.
Et primo ponitur admiratio turbarum et commota est universa civitas, idest admirata.
Is. LX, 5: tunc videbis, et afflues, et mirabitur, et dilatabitur cor tuum. Ps. LIX, 4: commovisti terram, et
conturbasti eam. Dicens: quis est hic? et non est mirum si isti mirantur, quia etiam Angeli mirati sunt in sua
ascensione dicentes: quis est hic qui venit de edom, tinctis vestibus de bosra? Is. Lxiii, V. 1.
Ponitur responsio populi autem dicebant, hic est Jesus propheta a Nazareth Galilaeae.
Propheta actum denuntiationis significat. A Nazareth, quia ibi nutritus erat, et inde magis notus, et ideo dicebatur
Nazaraenus.
Et intravit Jesus in templum Dei, et eiecit ementes et vendentes. Supra ostendit evangelista gloriam quae Christo
exhibita est in via, et quae in civitate, nunc autem de gloria quantum ad ea quae facta sunt in templo. Et tria sunt
gesta in templo, quae pertinent ad gloriam Christi. Quia primo purgavit templum; secundo infirmos curavit;
tertio ora infantium aperuit. De istis per ordinem determinat evangelista.
Circa primum primo ponitur visitatio templi; secundo purgatio; tertio reprehensio Iudaeorum.
Secunda ibi et eiiciebat omnes vendentes et ementes; tertia ibi dixit eis etc..
Dicit ergo et intravit Jesus in templum Dei etc..
Sed quare intrans civitatem, statim venit ad templum? una ratio, quia venerat ut hostia immolanda; ideo primo
venit ad locum immolationis, et iste erat dies statutus in quo agnus praesentari debebat, ut legitur Ex. XII, V. 6
quod luna decima debebat agnus praesentari, qui debebat occidi quartadecima luna.
Sed occisus est in die iovis in sero. Ergo oblatio fieri debuit in ramis palmarum.
Secunda ratio, quia ostendit se esse filium reverendi patris, ut reverentiam patri exhiberet, venit ad domum patris
sui. Mal. I, 6: si ego pater, ubi honor meus? et in hoc datur nobis religionis exemplum, ut cum in civitatem
aliquam venimus, quod primo templum adeamus. Ps. V, 8: adorabo ad templum sanctum tuum.
Item egit ut bonus medicus, qui primo obviat causae morbi. Unde aegritudo et causa corruptionis spiritualis a
templo procedit, quia si sacerdos est corruptus, de facili corrumpetur populus; ideo primo adivit templum, ut
curationem adhiberet primo circa templum. Ez. IX, 6: a sanctuario meo incipite.
Ad intellectum istorum debetis intelligere, ut legitur Ex. XXIII, 15 quod omnes filii Israel semel in anno
habebant comparere coram Domino, et non debebant apparere vacui, sed debebant offerre oblationes suas. Et ita
erat quod illi qui de prope habitabant, adducebant secum animalia sua, ut sic lucrarentur. Item, quia aliqui non
habebant pecuniam, ideo habebant nummularios qui accommodarent non habentibus, ut sic non possent se
excusare ab oblatione. Sed quia prohibitum erat, quod non accommodarent ad usuram, ideo usuram non
recipiebant, sed munuscula quae coliba dicuntur, scilicet uvas passas, vel huiusmodi. Item quia aliqui erant
pauperes, qui non poterant habere animalia grossa, nec eis credebatur, ideo habebant ministros qui vendebant
columbas et turtures, ne alicui deficeret oblatio. Unde Dominus non reprehendebat oblationes, sed cupiditatem
eorum.
Dicit ergo et eiiciebat ementes et vendentes, ad litteram. Vendentes erant ministri sacerdotum.
Item habebant nummularios: ideo mensas nummulariorum evertit, et cathedras vendentium columbas, idest
sedilia in quibus sedebant.
Mystice in templo, idest in ecclesia, sunt qui lucris temporalibus inhiant, qui de ecclesia eiiciuntur: quia qui
volunt divites fieri, incidunt in tentationem et in laqueum diaboli, I ad Tim. VI, 9. Nummularii possunt dici
diaconi, quibus datur administratio temporalium, ut habetur Act. VI, 2. Unde cum officium dispensationis
retorquent ad quaestum, debent eiici de ecclesia. Per columbam intelligitur spiritus sanctus; unde vendentes
columbas sunt praelati vendentes dona spiritualia, ut ordinem, vel huiusmodi.
Act. VIII, 20: pecunia tua tecum sit in perditionem.
Item potest exponi quod unusquisque est templum Dei. I ad Cor. III, 16: nescitis quia templum Dei estis vos?
unde debet unusquisque expellere a se venditionem et emptionem, ut non serviat Deo propter divitias; item
avaritiam, quae per nummularios; item simoniae pravitatem, evellere etiam appetitum simoniae a corde, qui per
cathedras significatur.
Sed hic est quaestio litteralis, quia habetur in Io. II, 14 ss. Quod ante traditionem ioannis factum fuit istud
miraculum; hic autem habetur, quod imminente passione. Dicit Augustinus quod bis factum est istud miraculum;
ideo magis sunt culpabiles, cum alias reprehensi fuissent.
Item cum esset homo despectibilis et humilis, quomodo hoc potuit facere contra voluntatem sacerdotum et
magnorum? Hieronymus dicit quod hoc est unum maximum miraculum quod Dominus fecerit, et quod virtus
quaedam radiabat a vultu suo, per quam terrebat homines quando volebat.

198

