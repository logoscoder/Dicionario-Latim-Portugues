Numquid colligunt de spinis uvas? per uvas, ex quibus fit vinum, intelligitur spiritualis laetitia: quia vinum
laetificat cor hominis, Ps. Ciii, 15. Per ficus dulcedo ecclesiasticae pacis, quae est caritas. Haec non possunt
nasci de tribulis, idest peccatoribus, quia spinas et tribulos germinabit tibi, gen. III, 18.
Et hoc probat per exemplum omnis arbor bona bonos fructus facit, mala autem arbor malos fructus facit. Ex hoc
Manichaei assumpserunt duas naturas, scilicet bonam et malam. Sed hoc non est verum: quia videmus de mala
creatione bonum fructum, et e converso.
Unde ad hoc debes intelligere quod arbor est principium fructus. Sed principium est duplex.
Principium naturae, et principium moris.
Principium naturae est anima: et quicquid inde procedit naturaliter, totum bonum est. Principium autem moris est
voluntas; ideo si voluntas fuerit bona, et opus bonum, cum habeat voluntatem bonam cum intentione bona; quia
si vellet furari pro eleemosyna danda, etsi voluntas bona est, non tamen intentio est recta.
Sed quid fiet de arbore mala? omnis arbor, quae fructum non facit, excidetur: quia si non facit, vel si omittit
facere cum possit, excidetur; unde Io. XV, 6: si quis in me non manserit, mittetur foras sicut palmes, et arescet,
et colligent eum, et in ignem mittent, et ardet. Unde Lc. XIII, 7 dicitur de ficulnea, quam scilicet praecepit
Dominus succidi et tolli: tollatur impius ne videat gloriam Dei.
Concludit ergo a fructibus eorum cognoscetis eos.
Non omnes qui dicunt mihi, Domine, Domine etc.. Posita doctrina, ostendit quod oporteat eam observare, quia
nihil aliud sufficit ad salutem.
Et circa mandata, sive doctrinam Dei quatuor sunt necessaria, sive laudabilia: ut ore confiteamur, confirmetur
miraculis, et audiatur verbum Dei, et exequatur opere. De primo ad Rom. X, 10: corde creditur ad iustitiam; ore
autem confessio fit ad salutem. De secundo, marci ult., 20: Domino cooperante, et sermonem confirmante
sequentibus signis. Item ut audiatur; Io. VIII, 47: qui ex Deo est, verba Dei audit. Item, quarto, requiritur quod
faciat; Iac. I, 22: estote factores verbi, et non auditores tantum.
Unde vult ostendere quod tria sine quarto non proficiunt; unde dicit non omnis qui dicit mihi, Domine, Domine
etc..
Sed videtur hoc esse contrarium apostolo dicenti nemo potest dicere Dominus Jesus, nisi in spiritu sancto.
Sed qui habet spiritum sanctum, intrat in regnum caelorum.
Solvit Augustinus, quod dicere dicitur multipliciter: communiter, et stricte, et proprie.
Et stricte non est aliud nisi manifestare affectum et voluntatem; et sic dicitur ab apostolo: nemo potest dicere
Dominus Jesus, nisi in spiritu sancto etc.. Et hoc nihil aliud est quam credere Dominum, et obedire.
Item communiter, idest ore qualitercumque nuntiare; de quo habetur Ier. XXVI, 13: populus hic labiis me
honorat; cor autem eorum longe est a me.
Vel sic. Non omnis qui dicit mihi, Domine, Domine etc.. Ingeminat verbum hoc, Domine, Domine, ad
significandum, quod duplex est confessio, scilicet vocis et laudis, quarum neutra sufficit. Ideo Is. XXVI, 13:
populus hic labiis me honorat, cor autem eorum longe est a me.
Quis ergo intrabit? non qui dicit Domine, Domine, sed qui fecerit voluntatem patris mei etc.. Io. III, 13: nemo
ascendit in caelum, nisi qui descendit de caelo etc.. Unde nemo potest ascendere, nisi descendat ut Christus, de
quo dicitur Io. VI, 38: descendi de caelo, non ut faciam voluntatem meam, sed voluntatem eius qui misit me.
Unde oportet facere voluntatem Dei; I Thess. IV, 3: haec est enim voluntas Dei sanctificatio vestra.
Unde dicebat David Ps. Cxlii, 10: doce me facere voluntatem tuam. Et etiam sicut Dominus docuit orare, fiat
voluntas tua.
Sed notandum, quod per hoc quod dicit regnum, tangitur remuneratio aeterna; unde dicit intrabit. Illud enim
regnum in bonis spiritualibus est, non in bonis exterioribus; ideo dicit intrabit. Ideo Cant. I, 4: introduxit me rex
in cellaria sua. Item dicit caelorum, quia licet aliquis hic divitias habeat, vel honores, hoc totum est propter illud.
Unde in sublimibus erit remuneratio.
Sed posset aliquis dicere, quod facere miracula sufficit ad salutem. Istud excludit, quia multi dicent mihi in illa
die: Domine, Domine, nonne in nomine tuo prophetavimus? etc..
Et dicit multi, significans eos qui ab unitate recedunt, quia sunt sub multitudine: quia stultorum infinitus est
numerus, Eccle. I, V. 15. Item introducit hoc ad notitiam eius quod dixerat, quod omnis arbor quae fructum non
facit, abscindetur. Et non dixerat a quo; ideo dixit mihi, tamquam iudici constituto; quia omne iudicium dedit
pater filio, Io. V, V. 22.
Item dicit in illa die. Dies terminum nominat, sed non secundum temporis qualitatem, quia dies iudicii aliquando
nox dicitur.
Aliquando autem dies dicitur, aliquando nox: quia incertum est quando veniet. Unde infra XXV, 6: media nocte
clamor factus est, ecce sponsus venit, exite obviam ei. Diem dicit apostolus I ad Cor. IV, 3. Et in Ps. XXXVI, V.
6: et educet quasi lumen iustitiam meam, et iudicium meum tamquam meridiem. Domine, Domine. Multiplicat
ad significandum maiorem confusionem et timorem; Sap. V. 2: turbabuntur enim timore horribili.
Nonne in nomine tuo Daemonia eiecimus? haec est potestas supernaturalis; iob XLI, 24: non enim est potestas
super terram quae huic (scilicet potestati diaboli) valeat comparari.
Sed tunc quaeritur, qualiter qui eiiciunt Daemonia, fiunt reprobi.
69

