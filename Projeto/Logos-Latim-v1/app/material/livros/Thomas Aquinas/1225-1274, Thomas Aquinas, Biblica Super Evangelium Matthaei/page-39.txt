Tertium ibi ego a te debeo baptizari.
Cognoscebat enim quod interius baptizaret; et ideo dicit baptizari idest ab originali peccato mundari: ita dicit
Glossa.
Sed contra, quia erat sanctificatus in utero.
Sed dicendum quod ante adventum Christi aliqui quodammodo mundati sunt quantum ad infectionem personae
per circumcisionem, et huiusmodi; sed quantum ad culpam et infectionem totius naturae nullus mundatus fuit
ante passionem Christi.
Et tu venis ad me? Ps. Cxxxviii, 6: mirabilis facta est scientia tua ex me, confortata est, et non potero ad eam.
Consequenter ponitur Christi satisfactio.
Nota quod ioannes unum fecerat, quia prohibebat; et duo dixerat: ego a te debeo baptizari, et tu venis ad me? et
tamen Christus ad unum non respondit, ad hoc scilicet ego a te; sed respondit ad hoc quod prohibebat: unde sine
modo.
Et dicit modo, quia, secundum chrysostomum, ioannes postmodum baptizatus est a Christo, non solum baptismo
flaminis, sed etiam aquae. Vel sine modo, hoc dicit, quia postmodum baptizatus est ioannes baptismo spiritus
sancti. Vel sine modo, ut baptizer baptismo aquae, quia alio baptismo habeo baptizari, scilicet baptismo
passionis; Lc. XII, V. 50: baptismo habeo baptizari, et quomodo coarctor usque dum perficiatur? et isto etiam
ioannes baptizatus est a Christo, inquantum mortuus est pro iustitia, quod idem est quod mori pro Christo. Vel
sine modo, quando gero formam servilem, implere me humilitatis officium: quia quando apparebo gloriosus,
tunc baptizabo te baptismo gloriae.
Consequenter respondet Christus admirationi, et dicit sic enim decet nos implere omnem iustitiam. Quod
exponitur tripliciter.
Primo sic decet nos implere omnem iustitiam, scilicet per baptismum: futurum enim erat, quod Christus impleret
omnem iustitiam, et legis, et naturae; sed voluit per istam viam implere, quia sine baptismo non impletur; Io. III,
3: nisi quis natus fuerit denuo, non potest videre regnum Dei etc..
Remigius sic exponit: sic enim decet nos implere omnem iustitiam. Decet me dare exemplum huius sacramenti,
in quo datur plenitudo omnis iustitiae, quia datur plenitudo gratiae et aliarum virtutum; Ps. Lxiv, 10: flumen Dei
repletum est aquis, scilicet gratiarum.
Vel sic: sic enim decet etc., idest, decet me habere perfectam humilitatem. Primus gradus est non praeferre se
pari, et subiicere se maiori, quod quidem est necessitatis. Secundum cum subiicit se aequali. Perfecta autem,
quando praelatus se subiicit inferiori: et hoc est sic enim decet etc., idest perfectam humilitatem implere.
Sed cum esset inter eos talis altercatio, Christus vicit. Unde tunc dimisit eum etc., hoc est permisit ut ab eo
baptizaretur.
Glossa: vera est humilitas quam non deserit obedientia: pertinaciter enim resistere, superbiae est. I Reg. XV, 23:
quasi scelus idololatriae nolle acquiescere: sic enim laudantur ieremias et Moyses qui finaliter consenserunt.
Consequenter cum dicit baptizatus autem Jesus confestim ascendit de aqua, ponuntur quatuor consequentia ad
baptismum.
Et sciendum, quod sicut Christus in suo baptismo dedit exemplum baptizandi aliis, ita in consequentibus
baptismum dedit intelligere quae nos consequamur. Sunt autem quatuor consequentia, scilicet ascensus Christi,
aperitio caeli, apparitio spiritus sancti, et protestatio patris.
Primum ibi baptizatus autem Jesus confestim ascendit de aqua. Et ad litteram hoc dicit, quia fluvius habebat
alveos altos. In hoc tamen significatur, quod illi qui baptizantur ascendunt per bona opera. Et dicit statim, quia
immediate baptizati in Christo induunt Christum; Gal. III, 27: quicumque enim in Christo baptizati estis,
Christum induistis. Item adipiscuntur haereditatem caelestem; I Petr. I, 3: regeneravit nos in spem vivam per
resurrectionem in haereditatem incorruptibilem: et hoc est et aperti sunt caeli.
Hoc non est intelligendum corporaliter, sed imaginaria visione.
Et aperti sunt ei caeli. Et significat hoc quod humano generi clausum erat caelum per peccatum; Gen. III, 24: et
collocavit ante Paradisum voluptatis cherubim, et flammeum gladium atque versatilem ad custodiendam viam
ligni vitae. Dicitur quod posuit seraphim, sed apertum est per Christum.
Sed quaeritur, quare aperti sunt ei caeli, cum semper fuerint ei aperti? et dicendum, secundum chrysostomum,
quod evangelista loquitur secundum communem modum locutionis, quia merito baptismi eius aperti sunt nobis:
sicut rex amico suo petenti pro alio gratiam, dicit: concedo hoc vobis.
Et sciendum quod tria sunt hominum genera, qui statim ad caelum evolant post mortem: baptizati, ut hic;
martyres, unde act. VII, 56: ecce video caelos apertos, et filium hominis stantem a dextris virtutis Dei, et qui
peregerunt poenitentiam, Act. X, 19 dicitur quod Petro oranti apertum est caelum.
Consequenter ponitur apparitio spiritus sancti; unde et vidit spiritum Dei descendentem sicut columbam, et
venientem super se. Hoc est quod competit baptizatis, qui accipiunt spiritum sanctum in se; Io. III, V. 6: quod
natum est ex spiritu, spiritus est, idest spiritualis est. Et vidit, non imaginaria visione, alias ipse solus vidisset,
spiritum Dei, idest columbam.
Et sciendum, quod nihil corporale dicitur de Deo secundum substantiam suam, sed vel per imaginariam
visionem, Is. VI, 1: vidi Dominum sedentem super solium excelsum et elevatum etc., vel per significationem, I
39

