proficientium. Primum enim quod sequitur ex quo homo est iustificatus a peccato, est quod ipse habet zelum
animarum. Et ideo bene Phares genuit esron, qui interpretatur sagitta, propter efficaciam praedicationis qua
penetrantur corda auditorum; isa. XLIX, 2: posuit me quasi sagittam electam. Et ita adapta alia.
Salmon autem genuit booz etc.. Hic ponuntur patres qui fuerunt nati post ingressum terrae promissionis. Salmon
enim fuit genitus in deserto, et intravit cum iosue in terram promissionis, et accepit uxorem Rahab meretricem,
de qua genuit booz.
Booz interpretatur fortis; Ier. XVI, 19: Dominus fortitudo mea et robur meum. Rahab autem interpretatur fames,
vel latitudo: et significat ecclesiam, quia ad ipsam pertinet illa beatitudo, Matth. V, 6: beati qui esuriunt, et
sitiunt iustitiam, quoniam ipsi saturabuntur etc.. Interpretatur etiam latitudo, quia ecclesia per totum orbem
dilatata est; isa. LIV, 2: dilata locum tentorii tui, et pelles tabernaculorum tuorum extende etc.. Item interpretatur
impetus, quia impetu praedicationis reges et Philosophos convertit. Item significat ecclesiam ratione facti. Rahab
filum coccineum misit in fenestram, per quem liberata est a subversione iericho, iosue II, 21. Fenestra nostra est
os: filum ergo in fenestra est confessio passionis Christi, per quam ecclesia liberata est a morte. Item ratione
coniugii, quia sicut Rahab iuncta est in matrimonio Salmon, qui fuit princeps in tribu Iuda; sic Christus
desponsavit sibi ecclesiam; II cor. XI, 2: despondi enim vos uni viro virginem castam exhibere Christo.
Sed hic quaeritur, secundum litteram, cum Rahab fuerit meretrix, quomodo tanto principi, qui erat maior inter
alios, desponsata est? et est dicendum, quod Rahab maximum quid fecit, eo quod contempto populo suo et ritu
paterno, cultum Dei Israel elegit. Et ideo quasi pro maximo honore nobilissimo principi data fuit.
Booz autem genuit Obed ex Ruth.
Hoc habetur Ruth ult. Cap.. Obed interpretatur serviens vel servitus: et significat Christum, de quo per
prophetam: servire me fecistis peccatis vestris, Is. XLIII, 24. Ruth autem significat ecclesiam de gentibus natam
ratione loci: fuit enim Moabitis. Moab interpretatur ex patre; Io. VIII, 44: vos ex patre diabolo estis; et iterum
ratione coniugii, ut patet in Glossa.
Sed quaeritur, quare istae mulieres hic nominantur, cum fuerint peccatrices.
Hieronymus assignat rationem de Ruth, ut scilicet impleretur vaticinium isa. XVI, 1: emitte agnum, Domine,
dominatorem terrae de petra deserti. Petra deserti est, scilicet mali, et significatur Ruth Moabitis. Ambrosius
autem assignat rationem dicens: futurum enim erat ut ecclesia congregaretur de gentibus infidelibus; et ideo
poterat erubescere et confundi, nisi viderent Christum etiam de peccatricibus nasci. Unde ut tolleretur eorum
erubescentia, et confusio, nominandae sunt.
Sed quaeritur, Deut. XXIII, 3 dicitur: Moabitae et Ammonitae non intrabunt ecclesiam; cum ergo Ruth fuerit
Moabitis, quomodo recepta est in ecclesiam? sed dicendum per apostolum ad Gal. V, 18, quod qui spiritu
ducuntur, non sunt sub lege: semper enim in lege magis debet observari intentio legislatoris quam verba legis.
Quae enim fuit causa quare prohibuit Dominus ut non intrarent ecclesiam? quia scilicet invenit in eis
idololatriam, ne scilicet pertraherent Iudaeos ad idololatriam. Unde ista, quae iam erat conversa, non erat
idololatra; et ideo non erat subiecta prohibitioni.
Obed autem genuit iesse, Ruth ultim..
Iesse autem interpretatur sacrificium vel incendium; et significat eum qui obtulit semetipsum hostiam Deo in
odorem suavitatis.
Sed quaeritur: cum iste alio nomine vocatus sit Isai, sicut patet I Reg. In multis locis, et illud nomen esset
solemnius, quare non nominavit eum evangelista sic? et dicendum, quod hoc fuit ut ostenderetur in Christo
impletum esse quod dictum est per prophetam Isaiam, XI, 1: egredietur virga de radice iesse.
Iesse autem genuit David regem.
David interpretatur manu fortis et aspectu desiderabilis; quae omnia competunt Christo, sicut patet. Ipse enim
fortis est qui diabolum superavit; Luc. XI, 22: si autem fortior illo superveniens vicerit eum, universa arma eius
auferet, in quibus confidebat, et spolia eius distribuet. Item ipse speciosus forma prae filiis hominum, Psal.
XLIV, 3.
Sed hic quaeritur: cum plures alii fuerint reges, quare solus iste dicitur rex? et dicendum quod iste primus rex fuit
in tribu Iuda, de qua ortus est Dominus: quamvis enim Saul fuerit rex, ipse tamen fuit de tribu beniamin.
Secunda ratio, quia alii propter meritum ipsius David regnaverunt; Psal. Lxxxviii, 30: et ponam in saeculum
saeculi semen eius, et thronum eius sicut dies caeli. Tertia ratio, ut ostenderetur impleta prophetia Ier. XXIII, 5:
suscitabo David germen iustum, et regnabit rex, et sapiens erit, et faciet iudicium, et iustitiam in terra; isa. IX, 7:
super solium David, et super regnum eius sedebit etc..
Moraliter vero in ista generatione designatur fructus perfectorum, sicut in aliis fructus incipientium, et
proficientium.
Primum enim quod requiritur in homine perfecto est quod ipse sit fortis ad aggrediendum adversa, ut scilicet non
retardetur propter aliquam difficultatem: et hoc significatur per booz; interpretatur enim fortis; isa. XL, 31: qui
sperant in Domino, mutabunt fortitudinem, assument pennas sicut aquilae; current, et non laborabunt,
ambulabunt, et non deficient; prov.
Ult., 10: mulierem fortem quis inveniet? etc..

7

