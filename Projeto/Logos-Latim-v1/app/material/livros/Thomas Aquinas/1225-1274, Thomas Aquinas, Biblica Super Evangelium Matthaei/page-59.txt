Et tamen sciendum, quod per omnia ista unum praemium designatur.
Sed quare ita Dominus per multa voluit significare illud? dicendum quod omnia quae in inferioribus divisa sunt,
in superioribus congregantur. Et quia in rebus humanis ista inveniuntur dispersa, et nos manuducimur per
sensibilia, ideo Dominus per multa significavit illud praemium aeternum.
Ista autem septima beatitudo adaptatur dono sapientiae: sapientia enim facit esse filios Dei.
Item notandum, quod in septima beatitudine ponitur pax, sicut in die septima requies, Gen. II, 2.
Consequenter ponitur octava beatitudo, quae designat perfectionem omnium praecedentium: tunc enim homo in
omnibus illis perfectus est, quando nullam deserit propter tribulationes; Eccli. XXVII, 6: vasa figuli probat
fornax, et homines iustos tentatio tribulationis.
Beati ergo qui persecutionem patiuntur etc..
Sed aliquis forte audiens beati pacifici, dicet hos non esse beatos propter persecutionem: quia persecutio pacem
turbat, vel totaliter tollit; sed certe non interiorem, sed exteriorem; Ps. Cxviii, 165. Pax multa diligentibus legem
tuam etc..
Ipsa autem persecutio non facit beatum, sed eius causa: unde dicit propter iustitiam; I Pet. III, 14: si quid
patimini propter iustitiam, beati. Chrysostomus: non dicit a Paganis et pro fide, sed propter iustitiam.
|+6 Capitulus 6
|#3 Lectio 3
Dominus dicit sic orabitis, non hoc orabitis. Non prohibet aliud ab hoc orare, sed docet sic orare. Unde haec
oratio habet tria: est enim brevis, perfecta et efficax.
Brevis est, ut omnes possent capere tam docti quam indocti. Item ut daret fiduciam de facile impetrando; unde Is.
X, 23: verbum abbreviatum faciet Dominus.
Item perfecta est; ipse enim Deus tradidit hanc, et Dei perfecta sunt opera.
Item efficax; unde apostoli dicebant: doce nos orare. Ipse autem sic dixit sic orabitis: pater noster qui es in caelis
etc..
Et in hac oratione, sicut in oratione rhetorum, duo facit. Primo captat benevolentiam; secundo docet quid
petendum.
Captat benevolentiam, sed alio modo quam captet homo hominis benevolentiam, ut scilicet flectat eum ad se.
Captamus autem nos Dei benevolentiam, ut elevemur ad eum. Requiruntur duo ad dantem: quod possit, et velit.
Et ut velit, dicit pater: si enim est pater, vult utilitatem filiorum. Quod possit, ostendit subdens qui es in caelis: si
enim est in caelis, potest quod vult.
Hoc autem quod dicit pater noster, valet ad fidei instructionem.
Et removet duos errores, qui destruebant orationem. Quidam enim dicebant Deum non habere curam de humanis,
ut habetur Ez. IX, V. 9: dereliquit Dominus terram, et Dominus non videt. Quidam autem dixerunt quod habet
curam, et providet de omnibus; sed providentia dat necessitatem rebus; et sic non oportet orare, quia si providet
Deus, ita erit.
Sed istas opiniones destruit cum dicit pater: si enim est pater, providet filiis, ut habetur Sap. XII, 13: non est
autem alius Deus quam tu, cui est cura de omnibus. Item pater dicitur ad filium, ut Dominus ad servum.
In eo enim quod ipse pater est, dicimus nos liberos: non enim dicitur pater aliarum rerum.
Si ergo sumus liberi, habemus libertatem arbitrii. Ergo aliquid est a nobis.
Per hoc vero quod dicit qui es in caelis, ostendit omnia impetrabilia, quando ipse ibi immobilis est. Quia sicut
ipse qui est in caelis, disposuit effectus produci ex causis, ita providit talem petitionem per talem orationem
nobis dari. Unde valet ad sublevandum spem. Lc. XI, 13: si vos, cum sitis mali, nostis bona data dare filiis
vestris, quanto magis pater vester caelestis etc..
Item pater valet ad exercitandum caritatem: naturale enim est, quod a patre diligatur filius; Eph. VI, 1: filii,
obedite parentibus vestris in Domino. Item invitamur ad imitandum; supra V, 45: ut sitis filii patris vestri etc..
Item ad humilitatem provocamur; mal. I, 6: filius honorat patrem et Dominum servus. Si ergo pater ego sum, ubi
est honor meus? et si Dominus ego sum, ubi est timor meus? item dicens pater noster: affectus ordinatur ad
proximum, quia si unus pater omnium, non debet contemnere quis proximum ratione generis. Item dicit pater
noster, non dicit.
Pater meus, quia Christus voluit servare quod sibi proprium est, quia quadam singularitate est filius Dei; unde
dicit Io. XX, 17: ascendo ad patrem meum, et patrem vestrum, quia aliter meum, aliter vestrum. Item docuit pro
toto populo orare. Chrysostomus: dulcior est apud Deum oratio quam non transmittit necessitas, sed fraternitas.
Secundo ad captandum benevolentiam dicitur qui es in caelis, non pro corporali loco, quia caelum et terram ego
impleo, dicit Dominus, Ier. XXIII, 24, sed propter eminentiam.
Unde per hoc infirmis providetur, ut considerent per id quod supremum est in corporibus, quod Deo debent
obsequi. Propter hoc versus orientem oramus, quia ab oriente vertitur caelum. Et sicut caelum supra corpus, ita
Deus supra spiritum. Unde sicut corpus convertitur ad caelum, ita spiritus convertitur ad Deum. Ut ergo spiritus

59

