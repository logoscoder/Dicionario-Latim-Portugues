Statimque locutus est eis etc..
Hic ponitur auxilium. Quia in obscuritate erant, ideo certitudinem dat: et tria facit.
Primo certificat verbis; secundo petit signum Petrus factis; tertio conceditur ei.
Tria posuerat: turbationem timoris, falsitatem opinionis, item desperationem: et contra ista tria facit, quia statim
locutus est eis. Unde quando quis clamat ad Dominum, si opus est, statim venit; is. XXX, 19: ad vocem clamoris
tui, statim cum audierit, respondebit tibi. Item, quia erant desperantes, dicit eis nolite timere. Idem habetur
ioannis XVI, 33: in mundo pressuram habebitis, sed confidite, quia ego vici mundum: in me autem quietem.
Item, quia phantasma credebant, ideo dicit eis ego sum. Et quare dicit sic? quia ex modo loquendi suo poterant
certificari; Io. X, 3: oves meae vocem meam audiunt. Item ut se verum Deum ostenderet. Simile habetur Ex. III,
13: qui est, misit me, dixit Moyses. Item contra hoc quod turbati erant, dixit nolite timere. Is. LI, V. 12: quis es tu
ut timeas ab homine mortali, et a filio hominis, qui quasi foenum ita arescit? et Prov. XXVIII, 1: iustus autem
quasi leo confidens absque terrore erit.
Respondens Petrus dixit: Domine, si tu es, iube me ad te venire super aquas. Quia auxilium contulerat verbis,
ideo Petrus petit signum factis. Petrus autem in persona totius fiducialiter petiit, et dixit si tu es, iube me ad te
venire. Hic est magna fiducia Petri. Non dixit, ora pro me, sed dixit iube me ad te venire, quia ipse confessus est
tu es Christus filius Dei vivi. Unde ex fide quam iam conceperat, audacter confidit in eius potestate.
Esther XIII, 9: Domine, in potestate tua cuncta sunt posita, et non est qui resistere possit voluntati tuae. Et hoc
dixit ex solo desiderio, non ut tentaret, nec ex infidelitate.
I ad Thess. I, 3: memores fidei vestrae, et operis, et laboris etc..
Deinde ponitur signum; unde dixit veni. Et descendens Petrus de navicula, ambulabat super aquam, ut veniret ad
Jesum.
Et hoc contra Manichaeos qui dixerunt, quod Christus non habebat verum corpus: quia si Christus non habebat,
quia ambulabat super aquas, sic nec Petrus.
Per hoc quod post quartam vigiliam adhuc imminebat periculum, significatur quod in quarto adventu, quod erit
purgandum purgabitur in electis. Ps. Xcvi, 3: ignis ante ipsum praecedet, et inflammabit in circuitu inimicos
eius.
Videns autem ventum validum etc.. Hic ponitur tertium auxilium, quia liberavit Petrum a submersione. Et primo
ponitur causa; secundo petitio Petri; tertio auxilium Christi.
Videns autem ventum validum timuit. In mari ventus non habet continuum impetum, similiter nec in terra; unde
interpellabatur quando Petrus intravit mare; sed cum fuit super mare, flavit fortiter, et tunc timuit. Ex hoc est
considerandum quod dicit, quod periculosius erat supra mare quam in navi, ideo Dominus aliquando fortes in
periculo maris submergi permittit. Unde apostolus I ad Cor. X, 12: qui existimat se stare, videat ne cadat.
Sed quare permisit in periculo? primo praecepit ire, ut virtus eius ostendatur, quia uterque ambulabat, et hoc
viderunt discipuli. Sed quod permiserit mergi Petrum, hoc fecit, ut experiretur quid posset de se. Unde quod ivit
supra mare, hoc fuit virtute Christi; quod autem coepit mergi, hoc fuit infirmitatis Petri, sicut Paulus, II ad Cor.
XII, 7: ne magnitudo revelationum extollat me, datus est mihi stimulus carnis meae, Angelus Satanae, qui me
colaphizet. Permisit etiam Dominus Petrum mergi, quia futurus erat pastor. Voluit ergo et virtutem ostendere, et
infirmitatem.
Item hoc fecit ad compescendam aemulationem discipulorum: quia enim viderunt eius periculum, cessavit
aemulatio eorum.
Et cum coepisset mergi, clamavit: Domine, salvum me fac. Simile habetur in Ps. Lxviii, 2: salvum me fac,
Domine, quoniam intraverunt aquae usque ad animam meam.
Et continuo Jesus extendens manum apprehendit eum. Christus duo facit, quia et auxilium impendit, et
infidelitatem arguit. Auxilium impendit, quia manum porrigit; Ps. Cxliii, 7: emitte manum tuam de alto, libera
me, et eripe me de aquis multis.
Et iob XIV, 15: operi manuum tuarum porriges dexteram. Deinde de infidelitate eum arguit, et ait illi: modicae
fidei, quare dubitasti? in quo significatur quod si fidem certam habuisset, submergi non potuisset, ideo stabiles
esse debemus in fide. Idem habetur supra VIII, 26: quid timidi estis, modicae fidei? et cum ascendisset in
naviculam, cessavit ventus. Hic ponitur quartum auxilium contra ventum. Ps. Cvi, 25: dixit, et stetit spiritus
procellae. Unde signum est, quod cum Christus est cum suis, nil perversi habent; unde Apoc. VII, 16: non
esurient, neque sitient ultra.
Sequitur liberationis effectus qui autem in navicula erant, venerunt, et adoraverunt eum, scilicet discipuli, vel
nautae.
Supra VIII, 27: qualis est hic, quia venti et mare obediunt ei? vere filius Dei es. Per hoc autem significatur, quod
quando Dominus cum fidelibus est, tunc veraciter credunt; I Io. II, 28: filioli, manete in eo, ut, cum apparuerit,
habeamus fiduciam, et non confundamur ab eo in adventu eius.
Et cum transfretassent, venerunt in terram Genesareth. Hic ponitur virtus Christi. Et primo describitur locus;
Deinde devotio hominum; et post virtus operativa.
Dicit ergo et cum transfretassent, venerunt in terram Genesareth, qui locus est ex alia parte maris, et interpretatur
ortus: unde post periculum venerunt ad refrigerium.
144

