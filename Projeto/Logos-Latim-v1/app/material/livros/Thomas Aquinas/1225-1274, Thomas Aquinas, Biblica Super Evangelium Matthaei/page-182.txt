Consequenter utrisque satisfacit.
Et primo zelo iustitiae; secundo satisfacit devotioni offerentium.
Dicit ergo sinite parvulos venire ad me, idest humiles, sive paucos; I ad Cor. XIV, 20: nolite parvuli esse
sensibus, sed malitia parvuli estote. Et nolite prohibere, scilicet paucos propter innocentiam. Non enim sunt
prohibendi imperfecti venire ad perfectionem.
Talium est enim regnum caelorum.
Dicit talium, non horum, scilicet qui ita sunt puri per innocentiam. Supra XVIII, 3: nisi efficiamini sicut parvulus
iste, non intrabitis in regnum caelorum. Iob XXII, 29: qui humiliatus fuerit, erit in gloria.
Consequenter devotioni satisfacit cum imposuisset eis manus. Per quod virtutes confortat. Is. XL, 29: qui dat
lasso virtutem.
Abiit inde. Aliquando Christus apponit manus, et non abiit inde: aliquando apponit, et abiit, quia aliqui ita fortes
sunt, quod non retrocedunt.
Et vocavit Petrum et Andream, et mansit cum eis, Io. I, 38 ss.. Quia igitur isti adhuc imperfecti erant, nec habiles
ad sequendum, ideo abiit inde.
Et ecce unus accedens etc.. Hic agit de perfectione paupertatis; et quia duplex est via, via communis, et specialis,
ut est continentia: via prima est via salutis, secunda perfectionis: ideo primo de prima, secundo de secunda.
Et primo ponitur interrogatio; secundo Christi responsio; tertio responsionis expositio.
Interrogatio ponitur et ecce unus accedens ait illi: magister bone.
De isto diversa est opinio, quia Hieronymus dicit quod erat perversus corde: et hoc patet, quia abiit tristis; unde
si bono corde accessisset, non abiisset tristis. Chrysostomus dicit quod a passione avaritiae detinebatur; ideo
ferre non potuit: et hoc patet, quia non causa tentandi venit; quia quando aliqui veniebant ad Jesum causa
tentandi, Dominus semper respondebat eorum malitiae: ut quid me tentatis? vel huiusmodi; sed nullum ponit hic.
Unde patet, quod non tentator erat, sed imperfectus, qui ad Deum accedebat, ut perficeretur; Ps. XXXIII, 6:
accedite ad eum et illuminamini.
Magister bone etc.. Vocat eum magistrum, quasi scientem: talis enim debet esse magister, qui sciat. Item vocat
bonum: de ratione boni est se communicare; unde Sap. VII, 13: sine invidia communico. Ipse enim vere bonus
est; Ps. Cxviii, 68: bonus es tu, et in bonitate tua doce me iustificationes tuas. Quid boni faciam, ut habeam vitam
aeternam? audierat multa de vita aeterna. Bene audierat, ps.
XXXVI, 27: declina a malo, et fac bonum; sed in lege non audierat promitti vitam aeternam, sed temporalia
tantum. Is. I, 19: bona terrae comedetis.
Qui dicit ei, quid me interrogas? hic ponit responsionem. Primo respondet, ut in marco habetur, quid me dicis
bonum? hic autem quid me interrogas? utrumque potest intelligi.
Sed quod Matthaeus dicit quid me interrogas? non habet calumniam; secundum vero id quod dicit marcus,
assumpserunt Ariani errorem, dicentes quod pater est bonus per essentiam, filius per participationem; ideo
ponebant filium inaequalem patri.
Sed notandum quod dicit: unus est bonus Deus. Sed nomine Dei pater, et filius, et spiritus sanctus intelligitur:
unde ab hoc excluditur alia creatura, quia non per essentiam bona est.
Sed quare respondet sic? dicit Hieronymus quod respondet ad mentem ipsius, qui illam bonitatem commendabat,
quae solet esse in homine; quia magis adhaerebant traditionibus hominum quam Dei, sicut supra XV, 6 dicitur:
irritum fecistis mandatum Dei propter traditiones vestras. Ideo reprehendit eum, quia petebat ab eo tamquam ab
homine bono, non autem tamquam a Deo.
Sed quid est quod dicit quid me interrogas de bono? hoc dicit tamquam cognoscens eius affectum, quia non
habebat animum ad obediendum bono, et omne bonum temporale est imperfectum et umbra respectu boni divini;
Is. Lxiv, 6: omnes iustitiae vestrae tamquam pannus menstruatae. Unde omnia ista bona sunt a Deo; ideo si vis
habere ea, pete ab eo: ipse enim solus est bonus; Ps. Cxxxv, V. 1: confitemini Domino, quoniam bonus.
Ideo recurre ad Deum.
Si vis ad vitam ingredi, serva mandata. Quidam enim habent vitam imperfectam, quidam perfectam et quidam
totaliter extra vitam sunt, ut qui in peccato sunt, vel infideles, quia iustus ex fide vivit, Hebr. X, 38.
Quidam igitur habent vitam inchoatam et imperfectam, ut iusti in hoc mundo; illi vero perfectam, qui iam sunt in
vita aeterna; unde si vis ad vitam ingredi, serva mandata, quia introducitur homo per mandata. Ez. XX, 11: dedi
eis mandata mea, et iudicia mea ostendi eis.
Sed numquid mandata sufficiebant ad salutem? dico quod non, nisi ex fide mediatoris, et caritate; unde apostolus
ad Gal. II, 21: si ex lege est iustitia, ergo frustra mortuus est Christus. Item Prov. VII, 2: serva mandata mea, et
vives.
Dicit illi, quae? sequitur responsionis expositio, in qua mandata replicat.
Et primo ponit mandata; secundo radicem, ibi diliges proximum tuum sicut teipsum.
Dicit ergo Jesus autem dixit: non homicidium facies etc.. Et quare non facit mentionem de mandatis primae
tabulae? quia pronum videbat ad dilectionem Dei, ideo non fuit necesse. Item haec sunt praevia ad dilectionem.

182

