|#2 Lectio 2
Et cum venisset. Hic reprehendunt inquirendo. Et primo ponitur inquisitio; secundo confutatio, ibi respondens
Jesus dixit eis.
Circa primum duo. Et primo ponuntur interrogationes; secundo Christi responsiones. Et primo ponitur
interrogatio Iudaeorum; secundo Christi, ibi respondens autem Jesus dixit eis: interrogabo vos etc..
Dicunt ergo in qua potestate haec facis? ipse eiecerat ementes et vendentes de templo, item fecit miracula: ideo
petunt in qua potestate haec faciat. Chrysostomus dicit quod in mundo erat duplex potestas, scilicet regia et
sacerdotalis: unde quantum ad primum petunt: unde profiteris hanc potestatem habere? item quantum ad
secundum: quis dedit tibi hanc potestatem? habes ne a sacerdote vel a Deo? sic enim erat quod filii succedebant
sacerdotibus in potestate. Quis dedit tibi? non habes hoc a caesare, non a sacerdote. Unde chrysostomus: omnis
homo, qualis est opinio de aliquo apud eum, talem eum existimat.
Ideo quia ipsi non habebant opinionem bonam de Christo, ideo etc..
Vel ad factum miraculorum potest retorqueri.
Est potestas Dei et potestas diaboli. Iob XLI, V. 24: non est potestas in terris, qua huic valeat comparari. Unde in
qua potestate hoc facis? Dei, an diaboli? sed Origenes obiicit quod si in potestate diaboli faceret, non diceret.
Ideo aliter exponit, quia dicit quod potestas Dei multiplex est, quaedam in generali, multae in speciali, ut
quaedam ad hoc, quaedam ad illud. Unde petunt in qua potestate, idest in quo gradu potestatis, ut de prophetis.
Quidam enim habuerunt unam potestatem, quidam aliam.
Secundum chrysostomum quando aliquis interrogat ut discat, tunc ei respondenda est veritas; sed quando ut
tentet, tunc reprehendendus est et confutandus. Sic Dominus, quia sciebat quod tentabant, dixit interrogabo vos
et ego unum sermonem. Baptismus ioannis unde erat: e caelo, an ex hominibus? baptizavit Petrus, nec dicitur
baptismus Petri, et baptizavit ioannes, et dicitur baptismus ioannis, quia in baptismo ioannis totum factum erat
hominis; sed in baptismo Petri remittebantur peccata, quod per hominem fieri non poterat. Io. I, 33: ille super
quem videris spiritum descendentem, et manentem super eum, ille est qui baptizat in spiritu sancto. Licet enim
ioannes baptizaret, non tamen a se; unde Io. I, 33: ipse qui me misit baptizare in aqua, dixit mihi etc..
Consequenter agitur de responsionibus.
Et primo de responsione Iudaeorum; secundo Christi.
Verum est quod minores crediderunt, sed Pharisaei indignati sunt; ideo si dicerent quod ex hominibus,
sequeretur eorum confusio.
Item omnes habebant ioannem sicut prophetam; supra XI, 7: quid existis in desertum videre? etc.. Et respondens
dixerunt: nescimus.
Mentiuntur. Ps. XXVI, 12: mentita est iniquitas sibi.
Consequenter ponitur responsio Christi nec ego dico vobis. In quo habetur exemplum, quod qui non vult dicere
quod scit, quod Dominus abscondit alia ab eo; unde Sap. VII, V. 13: sine fictione didici, et sine invidia
communico.
Quid autem vobis videtur? homo quidam habebat duos filios etc.. Supra Dominus inquisitionem repressit sua
interrogatione, hic inquirentes redarguit. Et primo de inobedientia; secundo de malitia, et hoc secundum duas
parabolas, quarum secunda aliam exponit et declarat.
Circa primum duo.
Primo ponit parabolam; secundo expositionem, ibi dicit illis Jesus etc..
Circa primum tria.
Primo committit audientibus iudicium; secundo narrat factum; tertio requirit sententiam.
Dicit quid vobis videtur? magnum est testimonium pro eo quod iudicium adversariis committit. Iob VI, 29:
respondete, obsecro absque contentione, et quod iustum est, iudicate.
Deinde proponit factum homo quidam habebat duos filios. Iste homo Deus est; duo filii sunt duo populi. Eccli.
XXXIII, V. 15: intuere in omnia opera altissimi, duo contra duo, unum contra unum. Vel duo genera hominum,
iusti et peccatores. Non dicuntur iusti quicumque, sed qui profitentur se iustos; et peccatores non quicumque, sed
qui poenitentiam agunt. Vel isti duo filii sunt clerici et laici.
Agitur ergo de obedientia. Et primo ponitur mandatum; secundo recusatio; tertio impletio.
Et accedens ad primum. Primus est populus gentilium qui incepit a Noe, sicut populus Iudaeorum ab Abraham.
Item primus dicitur gens laicorum, quia clerici sunt propter laicos ad informandum eos. Unde accessit ad
primum, idest ad populum gentilem per internam inspirationem, vel per manifestationem Angelorum. Dixit fili,
vade operare hodie in vineam. Vinea Dei iustitia est. Operare ergo in vinea, idest opera fac iustitiae. Et dicit
hodie, quasi per totum tempus vitae tuae. Et quando dixit? quando interius inspiravit dando lumen rationis. Ps.
IV, 6: multi dicunt: quis ostendit nobis bona? signatum est super nos lumen vultus tui, Domine.
Consequenter ponitur recusatio. Ille autem respondens ait, nolo. Hoc nihil aliud est quam contemnere mandata
Dei. Iob XXI, 14: scientiam viarum tuarum nolumus.
Post sequitur adimpletio: postea autem poenitentia motus, abiit. Ier. XXXI, 19: postquam convertisti me, egi
poenitentiam.
Sequitur inobedientia secundi: et primo ponitur mandatum secundo transgressio.
201

