Sed quare Christus voluit eius testimonium, cum haberet testimonium operum? dicendum quod propter tria.
Primo propter nos qui ducimur in cognitionem spiritualium per ea quae sunt similia nobis; Io. I, 7: hic venit ut
testimonium perhiberet de lumine.
Et quare? ut omnes crederent per illum.
Secundo propter malitiam Iudaeorum, quia non solum Christus sibi testimonium perhibet, secundum quod ipsi
dicebant, Io. VIII, 13: tu de teipso testimonium perhibes, sed etiam alius; Io. V, 33: vos misistis ad ioannem, et
testimonium perhibuit veritati. Tertio ad ostendendum aequalitatem Christi ad patrem, quia sicut pater
praenuntios habuit, scilicet prophetas, ita Christus; Luc. I, 76: tu, puer, propheta altissimi vocaberis: praeibis
enim ante faciem Domini parare vias eius.
Tertio ponitur officium baptizandi.
Hoc fuit speciale eius officium, quia primus baptizavit, et fuit eius baptismus praeparatorius ad baptismum
Christi: quia si Christus novum ritum adiunxisset, statim potuissent homines scandalizari. Et ideo praevenit
ioannes ut praepararet homines ad baptismum; Io. I, 31: ut manifestetur in Israel.
Quarto ponitur studium, quia venit, ut diligenter praedicaret. Et hoc est praedicans baptismum. Christus quidem
baptizaturus ista adiunxit, Matth. Ult., 19: ite, docete omnes gentes, baptizantes eos in nomine patris, et filii, et
spiritus sancti. Ioannes autem in utroque praeparavit viam.
Et notandum quod ioannes in trigesimo anno hoc fecit, in qua aetate David etiam factus est rex, et ioseph
gubernacula regni Aegypti suscepit, Gen. XLI, 46. Per quod datur intelligi, quod ad nullum officium debet
aliquis assumi ante perfectam aetatem.
Quinto ponitur locus in deserto.
Praedicavit autem in deserto propter quatuor. Primo ut quietius audirent: in civitate enim multi curiosi
impedientes convenissent, sed in deserto non nisi studiosi ibant; Eccle. XII, 11: verba sapientium sicut stimuli, et
quasi clavi in altum defixi, quae per magistrorum consilium data sunt a pastore uno. Secundo quia congruebat
suae praedicationi; quia ipse poenitentiam praedicabat. Talis autem debet esse locus poenitentiae, vel
corporaliter, vel mentaliter; Ps. LIV, 8: ecce elongavi fugiens, et mansi in solitudine. Tertio ad designandam
conditionem ecclesiae, quae per desertum significatur: datur enim intelligi, quod non est in synagoga praedicatio
salutis, sed in ecclesia; Is. LIV, 1: laetare, sterilis, quae non paris; decanta laudem, et, hinni, quae non pariebas,
quoniam multi filii desertae, magis quam eius quae habebat virum, dicit Dominus. Quarto ad designandam
conditionem Iudaeae, quae iam derelinquebatur a Deo; inf. XXIII, 38: ecce relinquetur vobis domus vestra
deserta.
Sequitur poenitentiam agite etc..
Ioannes annuntiat quamdam novam vitam, sicut dicit Augustinus in libro de poenitentia: nullus qui suae
voluntatis arbiter constituitur, potest novam vitam inchoare, nisi poeniteat veteris vitae. Quaere in Glossa. Et
ideo primo monet ad poenitentiam; secundo annuntiat salutem, ibi appropinquabit enim regnum caelorum.
Item poenitentiam agite, per quam est remissio peccatorum. Chrysostomus: nato filio Dei, Deus misit praeconem
in mundum.
Et notandum quod aliud est poenitentiam agere et poenitere. Ille poenitet qui peccata deflet, et flenda non
committit. Et sciendum, quod totum refertur ad propositum mentis, ut scilicet dicatur et flenda non committit,
idest, proponit non committere: hoc enim requirit poenitentia. Poenitentiam autem agere est satisfacere pro
peccatis; Luc. III, 8: facite fructus dignos poenitentiae.
Et fit hic quaestio. Cum omnia peccata dimittantur in baptismo, quare ioannes praenuntians baptismum Christi,
incepit a poenitentia? et respondetur in Glossa, quod triplex est poenitentia, scilicet ante baptismum, quia oportet
ut doleat de peccatis quando accedit; secunda post baptismum, de mortalibus; tertia, de venialibus. Hic agitur de
poenitentia quae est post baptismum; unde Petrus dixit Act. II, 38: poenitentiam agite, scilicet ut sitis parati ad
salutem consequendam.
Appropinquabit. Et nota quod numquam in Scriptura veteris testamenti invenitur promissum regnum caelorum;
sed primo ioannes nuntiat, quod pertinet ad dignitatem eius.
Regnum autem caelorum in Scriptura quatuor modis accipitur. Quandoque enim dicitur ipse Christus habitans in
nobis per gratiam; Luc. XVII, 21: regnum Dei intra vos est. Et dicitur regnum caelorum, quia per inhabitantem
gratiam inchoatur nobis via caelestis regni. Secundo, sacra Scriptura; infra XXI, 43: auferetur a vobis regnum
Dei, idest sacra Scriptura. Et dicitur regnum, quia lex eius ducit ad regnum. Tertio, dicitur praesens ecclesia
militans; infra XIII, 47: simile est regnum caelorum sagenae Missae in mare, et ex omni genere piscium
congreganti etc.. Et dicitur regnum caelorum, quia ad modum caelestis ecclesiae est institutum.
Quarto dicitur regnum caelorum caelestis curia; infra VIII, 11: venient ab oriente, et occidente, et recumbent cum
Abraham, et Isaac, et Iacob in regno caelorum. Ante tempus autem ioannis non fiebat mentio, nisi de regno
iebusaeorum, Ex. III, 8, sed modo promittitur regnum caelorum suae ecclesiae.
Consequenter ponitur confirmatio huius praedicationis hic est de quo dictum est per Isaiam prophetam etc.. Et,
sicut dicit Augustinus, istud potest dupliciter exponi. Primo quod hoc, scilicet hic est de quo scriptum est, sint
verba evangelistae; et tunc sensus est planior. Secundo, illud introducitur a Matthaeo, velut sint verba ioannis

32

