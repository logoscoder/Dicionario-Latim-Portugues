Sed exponit sic Hieronymus: facilius est dicere quam facere; verum quantum ad factum, fortius est animam
quam corpus sanare; sed quantum ad potestatem, eadem est potestas utrobique. Sed si ad dictum referatur,
videmus quod mendaces cito mentiuntur, ubi non possunt deprehendi: in his enim quae apparent, deprehendi
possunt, sed non in his quae latent. Unde in his audacter loquuntur ubi deprehendi non possunt. Facilius est ergo
dicere, si non possitis cognoscere.
Ideo ut autem sciatis quia filius hominis habet potestatem in terra dimittendi peccata. Ostendit facto. Et primo
ponitur finis operationis; secundo modus; tertio efficientia.
Unde dicit. Et propter hoc ut sciatis quia filius hominis habet potestatem in terra dimittendi peccata; tunc ait
paralytico: surge, tolle lectum tuum, et vade in domum tuam.
Per hoc manifestat se Deum. Supra I, 21.
Ipse enim est qui salvum faciet populum suum a peccatis eorum.
Dicit quod filius hominis, et dicit in terra, et elidit duplicem errorem, scilicet Nestorii et Photini. Dicebat
Nestorius quod filius hominis, et filius Dei erant duo supposita: nec poterat dici de uno quod dicitur de altero;
unde non poterat dici: iste puer creavit stellas. Ideo dicit hominis; quia Dei est dimittere peccata.
Item contra Photinum, qui dicebat, quod Christus acceperat initium de virgine maria, et merito acquisivit
divinitatem: et nitebatur super illud infra XXVIII, 18: et data est mihi omnis potestas in caelo et in terra; ideo
dicit in terra. Unde baruch III, 38 dicitur: post haec in terris visus est, et cum hominibus conversatus est.
Habet potestatem.
Videtur quod per hoc non ostendatur, quia etiam ipsi apostoli habebant potestatem. Sed dicendum quod ipsi
habebant per viam administrationis, non auctoritatis.
Hoc autem quod dicitur ut autem sciatis etc. Dupliciter potest legi: vel ut sint verba evangelistae, et ita fuit
narratoria; vel sint verba Christi dicentis ut sciatis etc., et sic oratio est imperfecta, quia ipsi dubitabant.
Ideo, ut sciatis quia ego habeo potestatem dimittendi peccata, ait paralytico: surge etc.. Unde verbo curavit, quod
proprium est Dei, iuxta illud Ps. XXXII, 9: dixit, et facta sunt.
Tria habebat infirmus: iacebat in lecto, portabatur ab aliis, ire non poterat.
Quia ergo iacebat dixit surge; quia portabatur, praecepit ut portaret tolle lectum tuum; quia ire non poterat, dixit
et ambula, Dei enim perfecta sunt opera, Deut. XXXII, 4.
Similiter peccatori in peccato iacenti dicitur surge, a peccato per contritionem; tolle lectum, per satisfactionem;
michaeae VIII, 9: iram Domini portabo, quia peccavi ei. Et vade in domum tuam, in domum aeternitatis, vel in
conscientiam propriam; Sap. VIII, 16: intrans in domum meam conquiescam in illa.
Sequitur executio surrexit, et abiit.
Videntes autem turbae, non Scribae, quia isti dedignabantur, timuerunt; Hab. III, 2: Domine, audivi auditum
tuum, et timui. Sed quo timore? quia glorificaverunt Deum, quia omnia in Deum retulerunt; Ps. Cxiii, 1: non
nobis, Domine, non nobis, sed nomini tuo da gloriam. Qui dedit potestatem talem hominibus.
Unde isti non contemnunt, sicut Scribae.
Sed quia dicitur hominibus, ideo Hilarius exponit: qui dedit talem potestatem hominibus ut fiant filii Dei, ut in
Io. I, 12: dedit eis potestatem filios Dei fieri.
|#2 Lectio 2
Hic ponitur, primo, conversio peccatorum; secundo disceptatio Pharisaeorum, ibi et videntes Pharisaei dicebant
discipulis eius. Et primo dicit, qualiter quemdam vocavit ad discipulatum; secundo quomodo multos ad
familiaritatem, ibi et factum est discumbente eo in domo etc..
Dicit ergo cum transiret inde Jesus.
Quare transivit? quia insidiabantur ei, ideo nolebat turbas, ut dicitur Eccli. VIII, 13: non incendas carbones
peccatorum. Vidit hominem, vere hominem, quia peccatorem; Ps. Lxxxi, 7: vos autem sicut homines moriemini,
et sicut unus de principibus cadetis.
Sedentem in telonio, telonio vectigalium. Unde erat locus ubi vectigalia recipiebantur: unde erat in quodam statu
ubi vix homo vivere potest sine peccato. Matthaeum nomine. Alii appellant eum levi, ad servandum honorem
eius, ut non noscatur ille esse peccator; sed ipse vocat se Matthaeum, quia iustus in principio accusator est sui,
dans intelligere quod Dominus non est acceptator personarum. Et dixit ei: sequere me. Et hoc magnum est quod
moveat Dominus ad sequelam. Et surgens secutus est eum. Unde potuit dicere illud iob XXIII, 11: vestigia eius
secutus est pes meus, viam eius custodivi, et non declinavi ab ea.
Sed obiicitur, quod hoc non potest esse quod ad unum verbum iste secutus est eum.
Et dicendum quod fama Jesu ita divulgata erat, quod iam beatum se reputabat qui sequebatur eum; ideo ad unum
verbum iste secutus est eum. Unde ostenditur obedientia, quia statim secutus est eum.
Sed quare non statim vocavit a principio? dicendum quod iste sapiens erat sapientia saeculi. Tardavit autem
Dominus vocare eum, donec miracula provocarent. Vel dicendum quod istud dictum est per reiterationem, quia
iste fuit in praedicatione Domini in monte.
Sed quare ergo sic ponit Matthaeus? dico ratione humilitatis: quia enim miraculum reputavit vocationem eius,
ideo inter miracula recitavit.
80

