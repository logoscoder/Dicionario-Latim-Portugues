Et dixit ei: haec omnia tibi dabo. In istis verbis duo facit: unum promittit, et aliud expetit: et in promissione est
mendax, in expetitione superbus.
Diabolus in primis exploravit si esset filius Dei; modo credens iam deprehendisse quod non esset, dicit haec
omnia tibi dabo etc.; ubi mendax est quia haec non erant in potestate sua; Prov. VIII, 15: per me principes
regnant, et potentes decernunt iustitiam. Daniel IV, 14: donec cognoscant viventes, quoniam dominatur excelsus
in regno hominum, et cuicumque voluerit dabit illud; alias non dixisset haec omnia tibi dabo; nullus enim malus
regnat nisi permissione divina; iob XXXIV, 30: qui regnare facit hominem hypocritam propter peccata populi.
Expetiit aliud; unde si cadens adoraveris me.
Nota tria. Primo quod diabolus semper in id quod in principio appetiit, perseverat; Is. XIV, 13: in caelum
conscendam, super astra Dei exaltabo solium meum, sedebo in monte testamenti in lateribus Aquilonis,
ascendam super altitudinem nubium, similis ero altissimo. Et propterea inducit ad idololatriam homines, volens
usurpare sibi quod Dei est.
Item nota quod nullus adorat diabolum nisi cadat, sicut et ipse cecidit; Dan. III, 7: cadentes adoraverunt statuam
auream. Et ideo dicit si cadens adoraveris me.
Tertio, nota hic esse avaritiam. Unde promittit regnum, in quo intelligitur abundantia divitiarum, et excellentia
honorum. Et petit quod cadat: quia ambitiosi semper humiliant se ultra debitum. Unde Ambrosius: habet ambitio
domesticum periculum: curvatur obsequio, ut honori donetur: et dum vult esse sublimis, fit Deiecta.
Consequenter ponitur deprehensio hostis; unde tunc dicit ei Jesus: et circa hoc duo facit.
Primo cohibet tentationem; secundo inducit auctoritatem, ibi scriptum est etc..
Dicit ergo tunc dicit ei Jesus.
Nota quod Christus audierat multas iniurias, sed non curavit. Sed hoc si cadens adoraveris me, non sustinuit:
quia primae cedebant in iniuriam sui, sed hoc ad iniuriam Dei. Unde chrysostomus: iniuria propria toleranda est:
iniuriam Dei dissimulare nimis est impium. Et ideo dicit vade, Satana.
III Reg. XIX, 10: zelo zelatus sum pro Domino Deo exercituum: quia dereliquerunt pactum suum filii Israel; Ps.
Lxviii, 10: zelus domus tuae comedit me.
Item quod non est in potestate diaboli, ut tentet quantum vult, sed quantum Deus permittit; unde dicit vade; quasi
dicat: nolo quod amplius tentes: I Cor. X, 13: fidelis Deus qui non patietur vos tentari supra id quod potestis, sed
faciet etiam cum tentatione proventum, ut possitis sustinere; iob XXXVIII, V. 11: hucusque venies, et non
procedes amplius, et hic confringes tumentes fluctus tuos.
Et notandum quod Dominus quasi similia verba dixit Petro infr. XVI, 23. Sed ibi dixit retro. Unde alia est
sententia hic et ibi: quia Satan interpretatur adversarius.
Voluit ergo Dominus, quod Petrus iret post eum, qui volebat impedire passionem; sed hic dicit vade tantum; quia
diabolus eum sequi non potest; et ideo dicit vade, scilicet ad infernum; inf. XXV, 41: ite, maledicti, in ignem
aeternum, qui paratus est diabolo et Angelis eius.
Scriptum est; Deut. VI, 16. Et inducit frequenter tales auctoritates ex deuteronomio, ut significet doctrinam novi
testamenti per deuteronomium significari.
Quod insequitur Dominum Deum, hoc dupliciter inferri potest; quasi dicat, tu diabole, dicis quod cadens adorem
te; sed lex dicit Dominum Deum tuum adorabis. Unde potest induci ad hoc quod purus homo non debet adorari.
Vel accipiendum est quod loquatur de se tamquam de Deo, Dominum Deum tuum adorabis etc., quasi dicat,
magis debes adorare me, quam e converso: quia scriptum est etc..
Prima tamen est magis litteralis.
Et nota, quod duo dicit, scilicet adorabis, et servies: et est inter ista differentia.
Homo enim dupliciter se habere debet ad Deum, quia debet ei subiectus esse; et debet se in eum erigere sicut in
ultimum finem.
Quantum ad primum debemus ei omnem obedientiam; Act. V, 29: obedire oportet Deo magis quam hominibus.
Tunc enim sumus ei subiecti, quando omnem eius voluntatem facimus.
In Deum autem erigimur dupliciter: quia aliquando trahimus nos ad ipsum; Ps. XXXIII, V. 6: accedite ad eum, et
illuminamini, et facies vestrae non confundentur; aliquando alios ad ipsum trahimus; I Cor. III, 9: Dei enim
sumus coadiutores. Utrumque istorum demonstramus sensibiliter: quia dum prostrationes facimus, admonemus
nos quod debemus esse subiecti Deo; et ideo dicit, Dominum Deum; Ps. Lxxi, 11: omnes gentes servient ei. Item
in hoc quod offerimus sacrificia et laudes, significamus hoc quod mentem nostram debemus elevare in ipsum: et
ad hoc pertinet servitus; et hoc est et illi soli servies.
Et est duplex servitus; quaedam quae debetur soli Deo; et ista in Graeco dicitur latria: et haec est duplex.
Quaedam enim est adoratio quae soli Deo debetur, quae est ut ei prae omnibus serviatur; alia servitus est ut in
ipsum tendamus sicut in ultimum finem, aliqua enim est adoratio vel servitus quae solum subiectorum est, sicut
quando superioribus serviunt inferiores; Rom. XIII, 1: omnis anima potestatibus sublimioribus subiecta sit. Sed
non debet illi obedire super omnia, quia numquam contra Deum. Similiter nulla creatura est quae debeat haberi
sicut finis ultimus; Ps. Cxlv, 3: nolite confidere in principibus, in filiis hominum, in quibus non est salus. Ier.
XVII, 5: maledictus homo qui confidit in homine. Est etiam servitus secunda, quae debetur praelatis; quae in
Graeco vocatur dulia.
45

