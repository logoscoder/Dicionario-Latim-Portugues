Item secundum mysticum intellectum tria a Christo iniunguntur. Ut erubescat de peccato; contra illos de quibus
dicitur Is. III, 9: peccatum suum quasi sodoma praedicaverunt, nec absconderunt. Unde Eccli. IV, V. 25: est
confusio adducens peccatum, et est confusio adducens gloriam et gratiam. Item debet ostendere sacerdoti
confitendo. Iac. V, V. 16: confitemini alterutrum peccata vestra.
Et hic videtur Dominus iniungere confessionem.
Et confestim sanatus est: quia in ipsa contritione quando dolet et proponit confiteri et abstinere, remittitur
peccatum, iuxta illud Ps. XXXI, 5: dixi: confitebor adversum me iniustitiam meam, et tu remisisti iniquitatem
peccati mei. Item iniungitur satisfactio, cum dicit offer munus tuum. Item docet observare mandata, cum dicit
sicut praecepit Moyses.
|#2 Lectio 2
Cum autem introisset capharnaum.
Hic ostenditur virtus Christi ex absentia.
Et primo designatur pietas centurionis cum fide; secundo humilitas, ibi et respondens centurio etc..
Circa primum duo, quia designatur primo pietas centurionis; secundo ostenditur Christi benignitas.
Et circa primum tria.
Primo locus ponitur; secundo oratio describitur, ibi Domine, puer meus iacet in domo paralyticus; tertio
exauditio ponitur, ibi et ait illi Jesus.
Locus primo cum introisset capharnaum, qui interpretatur villa pinguedinis, scilicet villa gentium, quae
pinguedine devotionis defluxit. Ps. Lxii, 6: sicut adipe et pinguedine repleatur anima mea.
Deinde accessit.
Sed hic potest quaeri: quia Lucas posuit, quod misit sacerdotes.
Augustinus dicit quod non personaliter venit, sed quod dicitur quod venit, totum refertur ad intentionem: quia ille
facit rem cuius auctoritate fit. Chrysostomus aliter, quia dicit quod iste constitutus erat super centum milites, et
ideo erat praepositus. Unde Iudaei volentes adulari propter benevolentiam habendam, dixerunt ei: Domine, nos
ibimus, et impetrabimus vobis. Tunc ut satisfaceret eis, permisit eos abire; sed post ipse secutus est eos.
Istud miraculum differt a primo in tribus. Quia primum Iudaeo fuit factum, secundum gentili; per quod datur
intelligi, quod non solum pro Iudaeis, sed pro gentibus Christus venit.
Item in primo Iudaeus per se accessit, iste non. Et hoc quia miseretur Dominus aliquorum per propriam
devotionem, quorumdam per aliorum intercessionem.
Item iste centurio potest intelligi aliquis Angelus praesidens ibi ad salutem gentium, vel primitiae gentium. Item
ille fuit leprosus, in quo immunditia quiescit. Paralytici autem sunt qui non possunt membra movere. Leprosi
sunt intemperati, et paralytici sunt incontinentes.
Et sunt paralytici, qui ex infirmitate peccant; leprosi, qui ex certa malitia. Per centurionem potest intelligi mens.
Ad Eph. IV, V. 23: renovamini spiritu mentis vestrae.
Et iste dicit Domine, puer meus, idest servus meus. Et in hoc ostenditur benignitas centurionis, quia ita pro servo
orat: unde facit illud quod dicitur in Eccli. XXXIII, V. 31: si fuerit tibi servus fidelis, sit tibi sicut anima tua. Et
iste servus dicitur inferior pars animae.
Dicit ergo quod iacet et male torquetur; et loquitur ex affectu, quia quando aliquis diligit aliquem, reputat parvam
aegritudinem valde magnam. Iacet ergo inferior pars animae, quando non potest se erigere, Gal. V, 17: caro
concupiscit adversus spiritum: et torquetur.
Homines lascivi gaudent: laetantur enim cum male fecerint, et exultant in rebus pessimis.
Sed isti torquentur, quia cum peccent ex infirmitate, cum ceciderint, dolent. Et ita torquentur ex dolore.
Et ait illi Jesus: ego veniam et curabo eum; idest non loquar. Unde nota quod nullus auderet tantum petere,
quantum Dominus dare. Dicit veniam, et curabo eum, quia praesentia Christi est causa salutis.
Sed notandum quod ad filium reguli noluit ire, et ad servum ivit; quod esset contra multos qui nolunt visitare nisi
magnos, contra illud Eccli. IV, 7: congregationi pauperum affabilem te facito.
Sequitur et respondens centurio.
Posita fuit cum fide benignitas centurionis; nunc tangitur humilitas cum fide.
Primo ergo ponitur humilitas et fides; secundo benignitas Christi, ibi audiens autem Jesus miratus est.
Circa primum tria facit.
Primo confitetur suam indignitatem, ibi sed tantum dic verbo: secundo Christi potestatem; Deinde inducit
similitudinem, ibi nam et ego homo sum sub potestate constitutus.
Obtulerat se Dominus benignum.
Sed quia iste gentilis erat, reputavit se indignum, dicens Domine, non sum dignus etc..
Sic etiam Petrus dixit, Lc. V, 8: recede a me, quia homo peccator sum. Et dicit Augustinus, quod confitendo se
indignum, reddidit se dignum. Et sicut iste dicit, sic et nos debemus dicere: non sum dignus ut intres in corpus
meum.

73

