Ponitur pietas, quia erant cum zebedaeo patre. Chrysostomus: admiranda est eorum pietas, quia pauperes arte
piscatoria panem quaerunt, et tamen senem patrem non derelinquunt. Eccli. III, 8: qui timet Deum, honorat
parentes.
Paupertas designatur in hoc, quia reficiebant retia sua. Nihilominus per istos qui mittebant retia, signantur illi qui
in prima aetate negotiantur in mundo; per istos qui iam miserunt, et reficiebant, significantur illi qui diu negotiati
sunt in mundo; et sunt iam per peccatum absorpti, et vocantur ad Christum. Thren. III, 27: bonum est viro, cum
portaverit iugum Domini ab adolescentia sua.
Et vocavit eos, interius et exterius; ad Rom. VIII, 30: quos praedestinavit, hos et vocavit. Vocare interius nihil
aliud est quam praebere auxilium humanae menti cum vult convertere nos.
Sequitur de obedientia illi autem, relictis retibus et patre, secuti sunt eum.
Nota quod duo superiores navem tantum, isti autem reliquerunt retia, navem et patrem: in quo significatur quod
propter Christum debemus omittere omnes terrenas occupationes, quae designantur per rete; II Tim. II, 4: nemo
militans Deo implicat se negotiis saecularibus; divitias, sive possessiones, quae designantur per navem; infra
XIX, 21: si vis perfectus esse, vade et vende omnia quae habes, et da pauperibus, et habebis thesaurum in caelo,
et veni, sequere me; affectum carnalem, qui per patrem; Ps. XLIV, 11: obliviscere populum tuum, et domum
patris tui.
Mystice vero per zebedaeum significatur mundus, qui interpretatur fluxus vehemens.
Sed hic est quaestio: videtur enim quod isti peccaverunt dimittendo patrem senem et pauperem, quia filii tenentur
subvenire parentibus.
Et generaliter quaeritur utrum alicui liceat dimittere parentes in ultima necessitate, intrando religionem.
Dicendum quod consilium numquam praeiudicat praecepto; sed hoc, scilicet honora patrem tuum et matrem
tuam, Ex. XX, 12 est praeceptum; et ideo si pater nullo modo possit vivere nisi adiutus a filio, filius non debet
intrare religionem. Sed hic casus non erat in zebedaeo, quia poterat se iuvare, et habebat necessaria.
Item est quaestio litteralis. Matthaeus enim videtur hic contrarius ioanni et Lucae: ioannes enim I, 28 dicit eos
vocatos iuxta iordanem; hic dicit iuxta mare Galilaeae. Item Lucas V, 10 dicit quod simul vocavit Petrum et
Andream, Iacobum et ioannem, licet de aliis duobus non fiat mentio, quia creditur quod ibi fuerint. Item ibi
dicitur quod omnes simul, hic quod seorsum.
Sed sciendum quod trina fuit vocatio apostolorum.
Primo enim vocati sunt ad Christi familiaritatem, et illud dicitur Io., I, et hoc in primo anno praedicationis
Christi. Nec obstat quod dicitur post: ascenderunt cum eo discipuli eius in cana Galilaeae, quia secundum
Augustinum non tunc erant discipuli, sed futuri erant: sicut si dicatur quod Paulus apostolus natus fuerit in tharso
ciliciae, cum tunc non esset apostolus.
Vel dicendum quod loquitur de aliis discipulis, qui vocantur omnes credentes in Christo.
Secundo vocati fuerunt ad discipulatum; et de ista dicitur Lc. Cap. V. Tertia vocatio fuit ut totaliter Christo
adhaererent: et de ista hic dicitur; quod patet, secundum Augustinum, quia Luc. V, 11 de hoc habetur, et
subductis ad terram navibus; ergo habebant navim, et curabant de ea, quasi ad eam redituri; hic vero dicit, at illi,
relictis omnibus etc.. Et ideo dicendum, quod de ultima sequela loquitur hic.
|#3 Lectio 3
Consuetudo est apud reges, quod congregato exercitu procedunt ad bellum: ita Christus, congregato exercitu
apostolorum, procedit ad pugnandum contra diabolum per officium praedicationis, ad expellendum eum de
mundo. Unde hic agitur de doctrina et praedicatione Christi. Et ponitur primo Christi praedicatio; secundo
effectus praedicationis, ibi abiit opinio eius in totam syriam etc..
Circa primum tria tangit.
Primo sollicitudinem docentis et modum docendi, et propositae doctrinae confirmationem.
Et sollicitudo ostenditur in duobus, quia non quaerebat propriam quietem; unde circuibat; Rom. XII, 11:
sollicitudine non pigri. Secundo quia non erat acceptator personarum, terrarum, vel villarum, sed circuibat totam
Galilaeam, absque differentia; Mc. I, 38: eamus in proximas civitates, ut et ibi praedicem; Ps. Cii, 22: in omni
loco dominationis eius.
Modus, ibi in synagogis docens.
Duo dicit docens et praedicans; docens quae agenda sunt in praesenti, praedicans de futuris: vel docens ea quae
pertinent ad instructionem morum, Is. XLVIII, 17: ego Dominus docens te utilia, praedicans futura; Is. LII, 7:
quam pulchri super montem pedes annuntiantis et praedicantis pacem, annuntiantis bonum, praedicantis salutem.
Vel docens naturales iustitias: quaedam enim in theologia traduntur quae naturalis ratio dictat, scilicet iustitia, et
huiusmodi: et quantum ad hoc dicit docens; quaedam vero quae excedunt rationem, sicut mysterium trinitatis, et
huiusmodi: et quantum ad hoc dicit praedicans.
Sed obiicitur de hoc quod dicit Glossa, quod doceret naturales iustitias, ut est castitas, et humilitas, et huiusmodi:
naturales enim virtutes non videntur posse dici virtutes, quia virtutes sunt per gratiam.
Et dicendum quod inclinatio et inchoatio est naturalis; sed perfectio, qua gratus homo redditur, est ex gratia,
politica, et ex assuetudine.
50

