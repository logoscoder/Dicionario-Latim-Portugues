De numero autem generationum est duplex opinio. Secundum enim Hieronymum, qui dicit quod alius est
iechonias in fine primi quaterdenarii et in principio secundi, sunt quadraginta duae generationes: tot enim faciunt
quaterdenarii tres. Sed secundum Augustinum non sunt nisi quadraginta una; et quod Christus sit ille unus.
Et hoc competit mysterio. Quadragenarius enim numerus consurgit ex ductu quatuor in decem, et e converso.
Secundum autem Platonicos, quatuor est numerus corporum: corpus enim componitur ex quatuor elementis;
decem autem est numerus, qui consurgit ex aggregatione numerorum linealium: unus enim, duo, tres et quatuor
faciunt decem. Et quia Matthaeus intendit declarare quomodo Christus linealiter descendit ad nos, ideo per
quadraginta generationes venit ad nos Christus.
Lucas autem qui intendit in Christo commendare sacerdotalem dignitatem, cui competit expiatio peccatorum
infra XVIII, 22: non dico tibi usque septies, sed usque septuagies septies etc. Ponit generationes septuaginta
septem; consurgit enim iste numerus ex ductu septem in undecim: septies enim undecim sunt septuaginta
septem. Per undecim ergo intelligitur transgressio Decalogi; per septem autem septiformis gratia, per quam fit
remissio peccatorum.
Quod autem secundum Hieronymum sunt quadraginta duae generationes, etiam non vacat a mysterio, quia per
illas duas intelliguntur duo praecepta caritatis; vel duo testamenta: novum et vetus.
Christi autem generatio sic erat.
Posita genealogia Christi in generali, hic describitur generatio eius in speciali: et dividitur in tres partes.
Primo ponit quemdam titulum; secundo evangelista describit generationis modum, ibi cum esset desponsata
mater eius maria ioseph: tertio probat generationis modum, ibi ioseph autem vir eius.
Dicit ergo Christi autem. Hoc dupliciter legitur. Secundum chrysostomum enim est quasi quidam prologus
dicendorum; sed secundum Remigium est quidam epilogus dictorum.
Primo modo legitur sic: ita dictum est de genealogia Christi, quomodo Abraham genuit Isaac etc. Per carnalem
admixtionem, sed Christi generatio sic erat, supple: sicut dicetur in sequentibus. Secundo modo legitur sic, ut sit
epilogus praecedentium: ita Abraham etc. Usque ad Christum. Christi autem generatio sic erat; supple: ut ab
Abraham per David et alios protenderetur ad Christum.
Consequenter describit generationis modum; et primo describit personam generantem, cum dicit cum esset
desponsata; secundo ipsam Christi generationem, cum dicit antequam convenirent inventa est in utero habens;
tertio generationis actorem, de spiritu sancto.
Personam generantem describit a tribus.
Primo a conditione, cum dicit desponsata...
Ioseph; secundo a dignitate mater eius; tertio a proprio nomine maria.
Dicit ergo cum esset desponsata mater eius maria ioseph.
Sed hic statim oritur quaestio. Cum Christus voluerit nasci de virgine, quare voluit matrem suam desponsari?
ratio, secundum Hieronymum, triplex assignatur.
Prima est ut credibilius esset testimonium virginitatis eius. Si enim non fuisset desponsata, et diceret se esse
virginem, cum esset impraegnata, non videretur ob aliud dicere, nisi ut celaret crimen adulterii. Sed cum
desponsata erat, non habebat necesse mentiri.
Et ideo magis esset credendum ei; Ps. Xcii, 5: testimonia tua credibilia facta sunt nimis.
Alia ratio est ut haberet praesidium viri, sive cum fugeret in Aegyptum, sive cum inde rediret.
Tertia fuit, ut partus eius diabolo celaretur, ne scilicet si ipse sciret, impediret passionem eius, et fructum nostrae
redemptionis; I Cor. II, 8: si enim cognovissent, numquam Dominum gloriae crucifixissent; exponitur de
Daemone, idest non crucifigi permisisset.
Sed contra. Diabolus numquid non cognoscit an ista est virgo? virginitas enim eius erat in carne non corrupta.
Ergo diabolus potuit scire eam esse virginem.
Sed dicendum, secundum Ambrosium, qui etiam istam rationem assignat, quod diaboli possunt aliqua subtilitate
naturae, quae tamen non possunt nisi divina permissione. Unde diabolus eius virginitatem cognosceret, nisi a
diligenti consideratione divinitus fuisset prohibitus.
Secundum Ambrosium assignatur triplex ratio.
Prima est propter honorem matris Domini conservandum: maluit Dominus de ortu suo homines dubitare, quam
de pudicitia matris.
Et ideo voluit eam desponsari, ut tolleretur suspicio adulterii: ipse enim venerat legem adimplere, non solvere;
Matth. V, 17: non veni solvere, sed adimplere; Ex. XX, 12 dicitur, honora patrem tuum et matrem tuam.
Alia ratio est, ut virginibus notatis de adulterio auferretur excusatio: si enim mater Domini non fuisset
desponsata, et tamen gravida, possent similiter se per eam excusare; Ps. Cxl, 4: non declines cor meum in verba
malitiae, ad excusandas excusationes in peccatis.
Tertia ratio, quia Christus ecclesiam sibi desponsavit, quae virgo est; II Cor. II, 2: despondi enim vos. Et ideo de
virgine desponsata nasci voluit in signum quod ecclesiam sibi desponsavit.
Cum ergo esset desponsata. Sed cui? ioseph.
Secundum chrysostomum, ioseph fuit faber lignarius; et signat Christum, qui per lignum crucis omnia
restauravit, caelestia etc..
14

