ad Deum, qui aggravatus est ebrietate; ideo ad elevationem mentis requiritur ieiunium; unde in Tob. XII, 8: bona
est oratio cum ieiunio. Item Dan. IX, 3: ego Daniel dedi cor meum ut orarem in ieiunio. Ideo, sicut dicit
Origenes, ad hoc quod expellatur spiritus, non est insistendum convivationibus, sed orationibus et ieiuniis. Vel
per lunaticum instabilitas carnis designatur: vel ille qui deducitur per diversa desideria. Qui saepe cadit in ignem
et aquam, talis non curatur nisi in ieiunio et oratione. Ad Gal. V, vers. 17: caro concupiscit adversus spiritum, et
spiritus adversus carnem.
Oportet ergo ut debilites carnem, et confortes spiritum. Sed spiritus confortatur per orationem, quia oratio est
ascensus mentis in Deum; caro vero debilitatur per ieiunium.
Vel quia non cessat spiritus adversus carnem, ideo, ut cesset talis pugna, requiruntur operationes bonae, quae
significantur per orationem: et abstinentia mali, quae significatur per ieiunium.
Conversantibus autem illis in Galilaea etc.. Supra figurata est tranquillitas gloriae per liberationem a potestate
Daemonum; ista liberatio est peracta per mortem Christi; ad Hebr. II, 14: ut per mortem destrueret eum qui
habebat mortis imperium, idest diabolum, et liberaret eos qui timore mortis per totam vitam obnoxii erant
servituti.
Ideo statim subiungit de praenuntiatione passionis. Et primo ponitur praenuntiatio; secundo effectus, ibi et
contristati sunt vehementer.
Dominus noster ante praenuntiaverat passionem suam, et modo etiam, et in sequenti. Et quare toties? quia quae
praevidentur, minus commovent; ideo quia futurum erat quod discipuli scandalizarentur in morte Domini, ideo
voluit eis saepe praenuntiare, ut minus scandalizarentur. Sed semper addit aliquid. Prius tetigit de occisione, sed
non de traditione; hic vero tangit de traditione, dicens filius hominis tradetur.
Et recte dicit filius hominis, quia etsi ille qui traditur, sit Dominus gloriae, tamen secundum quod filius hominis
traditur. Unde Augustinus: licet aliqua dicantur de filio Dei et filio hominis, tamen distinguitur, quia infirma de
humana natura dicuntur, stabilia de natura divina.
Sed non dicit a quibus traditus est. Quia tradidit se; ad Gal. II, 20: qui tradidit semetipsum pro me. Traditus est a
patre, qui proprio filio non pepercit, sed pro nobis omnibus tradidit illum, Rom. VIII, 32. Item traditus est a Iuda;
supra X, 4: qui et tradidit eum. Item a Daemonibus: Io. XIII, habetur quod diabolus posuit in cor ut traderet eum
Iudas. Et Sap. II, 12: venite, occidamus iustum.
Et tertia die resurget. Osee VI, 3: vivificabit nos post duos dies, in die tertia suscitabit nos, et vivemus in
conspectu eius.
Sequitur effectus et contristati sunt. Attendebant et mortem, et resurrectionem, sed non videbant utilitatem. Io.
XVI, 6: quia haec locutus sum vobis, tristitia implevit cor vestrum.
Et cum venissent capharnaum.
Completa tranquillitate gloriae, ponit solutionem tributi; Is. XIV, 4: quievit tributum; iob III, 19: servus liber est
a Domino suo.
Unde tria facit.
Primo ponit exactionem tributi; secundo libertatem filiorum; tertio solutionem tributi.
Dicit et cum intrasset etc.. Didrachma duplex drachma dicitur. Unde quilibet Iudaeus debebat quolibet anno
duplex drachma.
Sed unde erat illud tributum? quidam dicunt quod ex lege Ex. XIII, quod propter hoc quod Dominus occiderat
primogenita Aegypti, ideo statuit quod omnia primogenita essent sua, et quod filii redimerentur. Post praecepit
quod ad servitium Levitae praepararentur.
Et post mandavit quod numerarentur Levitae.
Et inventi sunt plures primogeniti quam Levitae.
Tunc praecepit quod pro redemptione solveretur pretium. Hieronymus dicit quod non ex lege Dei, sed
imperatoris: Iudaea nuper tributaria erat Romanorum, ut pro capite censum solveret. Et hoc videtur verius, quia
infra dicitur: reges terrae a quibus accipiunt tributum? ideo loquitur de tributo imperiali.
Sed quare in capharnaum? quia a quocumque recipiebatur in civitate sua, sed capharnaum erat civitas principalis
Galilaeae.
Sed quia Christum in reverentiam habebant, ideo non accedunt ad eum, sed ad Petrum; et non petierunt eum nisi
cum mansuetudine: magister vester non solvit didrachma? Deinde ponitur Petri responsio et ait: etiam; idest,
verum est quod non solvit. Chrysostomus dicit quod ne inquietaretur dixit etiam, solvit.
Sequitur Christi interrogatio, Deinde Petri responsio.
In interrogatione duo sunt consideranda, scilicet quod non expavit denuntiationem eius, quia cum esset in tali
statu, ad quamdam indignitatem tenebatur; et aliqui sunt ita dispositi, quod cum vident aliquod infirmum in
magno, statim scandalizantur.
Ne ergo scandalizentur, ideo praevenit, ideo cum infirmitate apposuit aliquod magnum, scilicet, quod absens
sciret quod dictum erat Petro. Omnia nuda et aperta sunt oculis eius, ad Hebr. IV, 13: item notandum quod Petro
iudicium committit, quia frequentius et loquebatur dicens quid tibi videtur, simon? iob XII, 11: nonne auris
verba diiudicat? reges terrae a quibus accipiunt tributum, vel censum? differentia est inter tributum et censum:
tributum enim de agris et vineis; census autem de capite datur. Unde in signum suae subiectionis debet aliquid
168

