Unde sequitur responsio qui respondens ait illis. Et primo ponitur Dei ordinatio; secundo quaedam ratio
assignatur.
Dicit, ideo dico quod in parabolis loquor, quia vobis datum est nosse mysterium regni caelorum, illis autem non
est datum: in quibus verbis tria ponuntur. Primo quod quidam sunt intelligentes, quidam non. Et non est
attribuendum alicui, sed Deo ordinanti; ideo datum est vobis, aliis non. Et ideo est divina ordinatio. Item magnae
utilitatis est, quia est quaedam notificatio beatitudinis: unde magna est utilitas, inquantum dat vobis cognitionem
de mysteriis divinis; Ier. IX, 12: quis est vir sapiens qui intelligat hoc, et ad quem verbum oris Domini fiat, ut
annuntiet illud? item est signum divini amoris; Io. XV, 15: vos autem dixi amicos, quia omnia quaecumque
audivi a patre meo, nota feci vobis. Item hoc fit ex dono, non ex merito; Phil. I, 29: quia vobis datum est pro
Christo non solum ut in eum credatis, sed ut etiam pro illo patiamini.
Et hoc est mysterium regni caelorum Dei, et hoc a Deo; I ad Cor. IV, 7: quid autem habes, quod non accepisti?
qui enim habet, dabitur ei et abundabit. Aliquid enim est quod habet homo cui datur. Et quid est illud? dicendum
quod quatuor sunt praeparatoria ad hoc quod detur aliquid. Primum est desiderium. Unde si vis habere scientiam,
praeoccupat desiderium, ut habetur Sap. VI, V. 21: concupiscentia sapientiae deducit ad regnum perpetuum. Et
supra VII, 7: petite, et accipietis. Unde qui habet, desiderium, dabitur ei, et abundabit, quia ipse est qui dat
abundanter omnibus, et non improperat, iac. I, 5. Qui autem non habet, et si aliquam videatur habere aptitudinem
ad sapientiam, vel iustitiam, et sit tepidus id quod videtur habere, et non habet, auferetur ab eo. Unde
chrysostomus: si vides tepidum, debes admonere quod desistat: et si non vult, dimitte eum. Apoc. III, 16: utinam
calidus esses, aut frigidus; sed quia tepidus es, et nec frigidus, nec calidus, incipiam te evomere ex ore meo.
Secundum quod requiritur est studium; et haec est expositio Remigii. Unde qui habet bonum ingenium, et non
studet, non proficiet. Unde qui habet studium, illi dabitur sapientia, et abundabit; Prov. II, V. 4: si quaesieris eam
quasi pecuniam, et sicut thesauros effoderis illam, tunc intelliges timorem Domini, et scientiam Dei invenies.
Qui autem non habet, studium, quod videtur habere, scilicet ingenium naturale, non proficiet, sed auferetur ab
eo.
Tertium quod requiritur est caritas: quia caritas omnium virtutum radix est et omnium bonorum operum.
Apostolus ad Eph. III, 17: in caritate radicati et fundati.
Unde si habes, scilicet caritatem, prorumpes in omne opus bonum; apostolus I Cor. XIII, 4: caritas patiens est,
benigna est. Unde si non habes, totum siccatur. Unde quodcumque bonum habet homo sine caritate, nihil est,
quia qui non diligit, manet in morte, I Io. III, 14.
Quartum quod requiritur, est fides, quia qui fidem non habent, alia bona parum valent; Sap. I, 2: apparet autem
eis qui fidem habent in illum. Et Rom. X, 10: corde creditur ad iustitiam, ore autem confessio fit ad salutem. Et
qui non habet iustitiam fidei, id quod videtur habere, sive naturale, sive morale, auferetur ab eo. Apostolus ad
Rom. XIV, 23: omne quod non est ex fide, peccatum est. Dico ergo quod datum est vobis, quia vos habetis
fidem, illis autem non est datum.
Sed hic cavendum est de quodam errore, quia videtur quod ex studio et bonis naturalibus possemus acquirere
gloriam aeternam. Sed Paulus dicit: quid habes quod non accepisti? unde et desiderium, et studium, et caritas, et
fides, omnia haec sunt a Deo.
Ideo in parabolis loquor eis etc.. Hic adaptat ad propositum; et duo facit.
Primo applicat quantum ad Iudaeos; secundo quoad apostolos, ibi vestri autem beati oculi etc..
Et primo duo facit.
Primo adaptat ne ex odio videretur dicere; secundo inducit auctoritatem, ibi et adimpletur in eis prophetia Isaiae.
Notate quod monens ad salutem, manifestat doctrinam suis actibus. Unde Act. I, 1: coepit Jesus facere et docere.
Et Io. XV, 24: si opera non fecissem quae nullus alius fecit, peccatum non haberent.
Item: si locutus non fuissem eis, peccatum non haberent. Unde ante sine parabolis locutus est eis, sed modo post
operationem miraculorum in parabolis loquor eis, quia videntes non vident. Vident miracula, non vident
effectum. Vel sic videntes, scilicet exterius, non vident interius. Is. XLIII, V. 8: educ foras populum caecum, et
oculos habentem, surdum, et aures ei sunt etc..
Et audientes non audiunt, nec intelligunt.
Audiunt verba quibus excitari deberent ad bonum, tamen non audiunt, idest non habent effectum; Ez. II, 7: si
forte audiant et quiescant. Et ibid. XXXIII, 31: in canticum oris sui vertunt illos. Et quid est quod non vident?
quia non intelligunt; Ps. Lxxxi, 5: nescierunt, neque intellexerunt, in tenebris ambulant.
Consequenter inducitur auctoritas Isaiae prophetae. Et adimpletur in eis prophetia Isaiae dicentis: auditu audietis,
et non intelligetis etc., quod scribitur Is. VI, V. 9; sed ibi dicitur imperative, hic praenunciative.
Ibi: audite audientes, et nolite intelligere, et videte visionem, et nolite cognoscere.
Et tanguntur tria.
Primo Iudaeorum duritia; secundo causa; tertio illius causae effectus.
Secunda ibi incrassatum est enim cor populi huius; tertia ibi ne quando videant etc..
Et quia duo dixerat, scilicet de auditu et de visu; ideo duo dicit audietis, auditu scilicet exteriori, audietis
doctrinam Christi et non intelligetis, mysteria; Ps. XXXV, V. 4: noluit intelligere ut bene ageret; Osee IV, 6:
quia tu scientiam repulisti, repellam te, ne sacerdotio fungaris mihi. Et videntes videbitis, et non videbitis.
125

