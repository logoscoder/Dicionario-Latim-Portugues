Item quod, sicut dicit chrysostomus, puer non venerat propter matrem, sed potius e converso; et ideo dicit accipe
puerum, et matrem eius etc..
Sed quare fuge in Aegyptum? nonne dicit Ps. XVIII, 15: Dominus adiutor meus, et redemptor meus? sed
sciendum quod propter tria fugit. Primo ad manifestandam suam humanitatem; sicut enim divinitas in stella
apparuit, ita humanitas in fuga. Phil. II, 7: in similitudinem hominum factus. Secundo propter exemplum; illud
enim exemplo ostendit, quod verbo docuit. Infra X, 23: cum autem persequentur vos in civitate ista, fugite in
aliam.
Tertio propter mysterium: sicut enim voluit mori, ut nos a morte revocaret, ita voluit fugere, ut fugientes a facie
sua propter peccatum revocaret. Ps. Cxxxviii, 7: quo ibo a spiritu tuo? et esto ibi. Sed quare potius in Aegyptum,
quam alibi in aliam regionem? dicendum propter duas rationes. Prima est, quia proprium est Dei, ut memor sit
misericordiae in ira, Hab. III, 8. Dominus enim iratus fuit contra Aegyptios persequentes filios Israel, quia filii
Israel erant primogenitus Dei. Et ideo datum est ei, ut obsequeretur unigenito; Is. XIX, 1: ecce Dominus ascendet
super nubem levem, et ingredietur Aegyptum etc.; ibid. IX, 2: populus qui ambulabat in tenebris, vidit lucem
magnam: habitantibus in regione umbrae mortis lux orta est eis; Io. I, 14: vidimus gloriam eius, gloriam quasi
unigeniti a patre, plenum gratiae, et veritatis.
Secunda, quia ipse induxerat tenebras in Aegypto, ideo voluit eam primo illuminare; et ideo bene ibi fugit; Is.
IX, 2: populus qui ambulabat in tenebris, vidit lucem magnam; habitantibus in regione umbrae mortis lux orta est
eis.
Nota quod quando aliquis vult fugere peccatum, primo debet excutere pigritiam; Eph. V, 14: surge qui dormis, et
exurge a mortuis, et illuminabit te Christus. Secundo debet accipere fiduciam a matre, et filio, scilicet Christo;
Eccli. XXIV, 25: in me omnis spes vitae et virtutis. Tertio debet fugere a peccato adiutus auxilio matris et pueri;
Ps. LIV, 8: ecce elongavi fugiens, et mansi in solitudine.
Subdit causam huius fugae futurum est enim, ut Herodes quaerat puerum ad perdendum eum. Deceptus fuit
Herodes, quia voluit perdere qui venerat regnum suum communicare; Lc. XXII, 29: et ego dispono vobis, sicut
disposuit mihi pater meus regnum.
Secundo, quia eum qui non gloriam mundanam quaerebat; Hebr. XII, 2: qui proposito sibi gaudio, sustinuit
crucem.
Qui consurgens. Hic ponitur executio mandati angelici, et ponit eam quantum ad fugam, et quantum ad moram.
Unde qui consurgens accepit puerum et matrem eius. Et fit mentio de tempore, unde dicit nocte, propter timorem
et tribulationem, secundum illud Is. XXVI, 9: anima mea desideravit te in nocte, idest in tribulatione; in
tribulationibus enim recurrendum est ad Deum: Os. VI, 1: in tribulatione sua mane consurgent ad me. Qui
consurgens. Tunc adimpletum est illud Is. XIX, 1: ecce Dominus ascendet super nubem levem, et ingredietur
Aegyptum; quod ad litteram impletum est.
Et erat ibi. Dicitur quod septem annos fuit ibi, et habitavit in civitate Heliopoli.
Quantum autem ad mysterium, per ioseph signantur praedicatores, hoc est apostoli, qui ponuntur ad expellendas
tenebras per doctrinam, qui recedentes a Iudaeis conversi sunt ad gentes; Act. XIII, 16: vobis oportebat primum
loqui verbum Dei; sed quoniam repellitis illud, et indignos vos iudicatis aeternae vitae, ecce convertimur ad
gentes.
Et esto ibi usque dum dicam tibi, idest usquequo finiatur infidelitas Iudaeorum.
Rom. II, 25: caecitas ex parte contigit in Israel.
Consequenter adhibet testimonium prophetiae; unde dicit ut adimpleretur quod dictum est a Domino per
prophetam. Istud est, secundum translationem Hieronymi, Osee XI, 1. In translatione autem septuaginta non est
ita, sed ex Aegypto vocavi filium eius.
Videtur hic esse quaestio: quia non videtur hoc facere ad propositum, quia praemittitur ibi, puer Israel etc., et sic
loqui videtur de vocatione Israel de Aegypto.
Sed dicendum quod in omnibus auctoritatibus, quae in evangeliis vel in epistolis ponuntur de Christo, quaedam
distinctio notanda est; quia quaedam dicuntur specialiter de Christo sicut illud Is. LIII, 7: tamquam ovis ad
occisionem ducetur; quaedam autem dicuntur de quibusdam secundum quod duxerunt figuram Christi. Et sic est
ista auctoritas: isti enim non fuerunt filii Israel, nisi inquantum similitudinem gesserunt veri filii unigeniti. Et hoc
est: ex Aegypto vocavi filium meum, scilicet specialem.
Tunc Herodes. Hic agitur de interfectione puerorum; et circa hoc duo facit.
Primo ponitur occasio interfectionis; secundo ponitur interfectio; ibi et mittens occidit omnes pueros; tertio
inducuntur prophetiae, ibi tunc impletum est.
Occasio fuit ira Herodis: unde tunc Herodes iratus est. Iac. I, 20: ira viri iustitiam Dei non operatur. Et notandum
quod quando aliquis rex amissionem regni suspicatur, cito irascitur et accenditur.
Videns quoniam illusus esset a magis, iratus est valde. Et dicitur iratus valde propter duo: quia quando aliquis
irascitur, de modica occasione fortiter accenditur. Unde quia in suspicione erat amissionis regni, et illusus fuit a
magis, iratus est valde. Eccli. XI, 34: a scintilla una augetur ignis.
Et mittens. In ira ista fuit crudelitas quantum ad tria: quantum ad locum, quantum ad multitudinem et quantum
ad tempus.
28

