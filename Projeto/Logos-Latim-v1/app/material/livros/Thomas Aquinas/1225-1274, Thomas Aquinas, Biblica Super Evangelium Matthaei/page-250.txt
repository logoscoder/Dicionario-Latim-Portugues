Et quae est ratio? dicit Origenes quod poenas non fecit propter homines, sed ipsi acquirunt sibi mortem manibus
suis; is. XXXI, 7: in die illa abiiciet vir idola auri et argenti sui, quae fecerunt vobis manus vestrae.
Sed potest aliquis dicere: nonne etiam fecit Dominus diabolum bonum? notate quod loquitur Dominus de
praeparatione secundum quod manifestatur ab origine mundi. Sed diabolus ab initio peccavit: unde Angelo, qui
quantum ad naturam creatus est bonus, non paravit, sed peccato.
Esurivi. Hic non est aliud dicendum nisi quod diversimode loquitur ad bonos et ad malos: quia supra dixit
explicite unumquodque per se, hic multa coniungit; unde infirmus et in carcere. Et quia coniungit ista duo,
dicendum quod ad modum boni iudicis procedit qui invite condemnat, et large remunerat: unde verba
remunerationis dilatat, verba condemnationis abbreviat.
Tunc respondebunt ei et ipsi.
Et notate quod sicut boni abbreviant bona, ita mali culpas; unde dicunt: Domine, quando vidimus te esurientem
aut sitientem? etc..
Totum simul dicunt; in quo datur intelligi quod non libenter discutiunt conscientias suas, contra illud Is. XLVI,
8: redite, praevaricatores, ad Cor. Unde, cum oportet redire, redeunt ad valde breve.
Tunc sequitur confutatio amen dico vobis: quamdiu non fecistis etc.. Simile habetur Lc. X, 16: qui vos spernit,
me spernit; Zach. II, 8: qui tetigerit vos, tangit pupillam oculi mei.
Et ibunt hi in supplicium aeternum etc.. Posita sententia, ponitur effectus.
Et ibunt hi in supplicium aeternum. Supra dixerat quod in ignem aeternum, quia stare posset quod esset ignis
aeternus, et tamen non aeterne cruciaret; ideo dicit in supplicium.
Iusti autem in vitam aeternam; io. XVII, 3: haec est vita aeterna, ut cognoscant te solum verum Deum, et quem
misisti Jesum Christum.
Quod autem sit supplicium aeternum habetur Dan. XII, 2: multi de his qui dormiunt in pulvere, evigilabunt, alii
in vitam aeternam, alii in opprobrium, ut videant semper; apoc. XX, 15: missus est in stagnum ignis et sulphuris,
ubi et bestia et pseudoprophetae cruciabuntur die ac nocte in saecula saeculorum; Is. Ult., 24: vermis eorum non
morietur, et ignis eorum non extinguetur.
Quae est causa huius supplicii? quidam, ut Origenes, voluerunt quod non esset aeternum supplicium. Unde
ponunt quod omne supplicium terminatur. Unde dicit quia quod dictum est hic, dictum est propter
exaggerationem. Sed Augustinus arguit: si hoc ita est, ergo quod dicitur quod iusti ibunt in vitam aeternam,
similiter diceretur secundum exaggerationem. Sed hoc dicitur secundum diuturnitatem, ut etiam concedit
Origenes. Et hoc est detestabile, quod in eadem Scriptura sit talis diversitas. Sed quod hoc non possit esse, patet
sic: quia hoc exigit iustitia, ut culpae poena respondeat aequalis. In qua enim mensura mensi fueritis remetietur
vobis, supra VII, 1.
Sed quomodo post mortem tantam dilationem habebit supplicium aeternum? respondet Gregorius dicens quod
Deus iudex est voluntatis, unde qui non retinuit voluntatem a peccato usque ad mortem, peccavit in suo aeterno;
ideo dignum est quod Deus puniat in suo aeterno. Augustinus dicit sic: videmus quod poena debet esse aequalis
culpae, et sic est etiam in iustitia humana, quod si quis peccat contra societatem civitatis, iudex non intendit
mortem, nisi ut separet a societate civitatis perpetuo. Sed qui contra Deum, intendit excludere eum a societate
caelestis curiae. Secundum Hilarium, culpae debetur poena, sed culpa non deletur nisi per caritatem; ergo
quamdiu homo non habet caritatem, iustum est quod semper sit in poena. Ex quo ergo caritatem non habuit in
hac vita, necesse est quod semper maneat in poena.
Item obiicitur quod sancti orabunt, et ipsi exaudientur. Ergo etc..
Dicit Gregorius quod dum sunt in via sancti pro eis exaudiuntur, sed non post.
Item obiicitur: Deus non delectatur in poena; quomodo ergo sine fine affliget? dicendum quod etsi non
delectatur, tamen hoc facit ad iustitiam suam conservandam.
|+26 Capitulus 26
|#1 Lectio 1
Postquam posuit evangelista praeparatoria passionis, hic accedit ad passionem Christi; et dividitur in duas partes:
quia primo narratur passio quantum ad ea quae facta sunt a Iudaeis; secundo quantum ad ea quae a gentilibus
XXVII, 1 mane autem facto etc..
Circa primum duo facit.
Primo ponitur praenuntiatio dominicae passionis; secundo narratur passio et ordo, ibi tunc abiit etc..
Praenuntiatur passio tripliciter: verbo Christi, consilio inimicorum, tertio facto et obsequio.
Secunda tunc congregati sunt etc.; tertia cum autem esset Jesus etc..
Circa primum primo ponit ordinem praenuntiationis, et ipsam praenuntiationem.
Ordinem et factum est cum consummasset. Et dicit sic, quia ipse solus est qui consummare potest. Nos incipere
possumus, sed non consummare, iuxta illud eccle.
IV: multa dicimus, et deficimus.

250

