non dicuntur discipuli Moysi, sed Christi; Lc. Ult., 27: incipiens a lege et prophetis interpretabatur illis in
omnibus Scripturis, quae de ipso erant.
Tunc monet eos ad obedientiam cum cautela; et facit duo.
Primo hortatur ad obediendum; secundo ad cavendum.
Omnia quaecumque dixerint vobis, servate, scilicet in corde, et facite, in opere; Deut. XVII, 9: venies ad
sacerdotes levitici generis, et ad iudicem; et post: et facies quaecumque dixerint; et sequitur: sequerisque
sententiam eorum. Et apostolus: obedite praepositis vestris. Et hoc est contra Manichaeos qui dicebant legem
veterem non esse bonam. Et patet quod sit bona, quia Dominus praecepit eam servari.
Sed potest quis obiicere: ergo debemus legalia observare, quod est contra doctrinam apostolorum, Act. XV, 29.
Sciendum quod semper auctoritas servanda est legislatoris secundum intentionem eius; sed legislator aliqua dicit
ut semper servanda, et talia semper debent servari; aliqua vero dicit quae sunt vel ut umbra, ut habetur ad Col. II,
17: quae sunt umbra futurorum.
Moralia ergo sunt mandata secundum intentionem legislatoris, ut semper serventur; sed legalia pro tempore
tantum, scilicet pro tempore ante Christum. Unde ante tempus illud debent servari, post non: quia qui servaret,
iniuriam Christo faceret. Et ponit Augustinus exemplum. Si diceret aliquis: ego comedam cras, haec vox est
signum huius rei; et si postquam comedisset, diceret illud idem, non bene diceret. Sic cum ista legalia essent
signa Christi venturi, postquam Christus venit, qui servaret ea, non bene servaret. Unde omnia quae dixerint
vobis, secundum intentionem legislatoris, facite.
Secundum vero opera eorum nolite facere. Hic docet cautelam. Debetis scire quod praelatus praeficitur, ut doceat
non solum doctrina, sed etiam vita. Et debemus nos ei concordare quantum ad ea quae docet, quia, secundum
quod dicitur ad Gal. I, 9, si quis evangelizat vobis praeter id quod accepistis, anathema sit. Similiter etiam
debemus ei conformari in vita. Debet enim esse vita eius nobis in exemplum, sicut vita Christi: unde I Cor. IV,
16: imitatores mei estote, sicut et ego Christi. Isti vero non dissonant a doctrina, sed a vita; ideo doctrina eorum
est attendenda, sed vita cavenda.
Dicunt enim, et non faciunt.
Hic assignat rationem. Et primo ponit rationem; secundo exponit, ibi alligant autem onera gravia etc..
Tu dicis quae dixerint vobis facite, quia dicunt: vos debetis benefacere, sed non faciunt; et ideo non debetis
facere secundum opera eorum, quia qui doces non furandum, furaris; Ps. XLIX, 16: peccatori enim dixit Deus:
quare tu enarras iustitias meas, et assumis testamentum meum per os tuum? alligant enim onera gravia et
importabilia etc.. Dominus enim vult exaggerare malitiam eorum quia dicunt, et non faciunt. Si simpliciter
dicerent et non facerent, adhuc istud tolerabile esset; sed non sufficit illis, quia adiiciunt praeceptis Dei
gravissima onera. Et ideo notatur praesumptio eorum, quia alligant alia onera super onera a Deo imposita, quia
faciunt novas observantias, sicut habetur in Mc. VII, 2, quod prohibebant comedere panem, nisi frequenter
lavarentur manus; contra illud Is. LVIII, 6: dissolve colligationes impietatis, solve fasciculos deprimentes. Item
notatur crudelitas eorum qui imponunt onera, contra illud I io.
Cap. V, 3: quia mandata Dei levia sunt.
Iugum enim meum suave est, et onus meum leve, supra XI, 30. Item notatur eorum indiscretio, quia si forti grave
imponerent, non esset magnum; sed debilibus imponunt onera importabilia: illud enim non potest portari quod
superat vires portantis. In Act. XV, V. 10: hoc est onus quod nec nos, nec patres nostri portare potuimus. Item
notatur eorum nimia severitas, quia si imponerent onus, et darent indulgentiam, adhuc sufficeret; sed ex quadam
violentia praecipiunt.
Imponunt in humeros hominum, unde excedunt in dicendo. Item excedunt in non faciendo, quia sunt aliqui
homines, qui non volunt perficere totum, tamen volunt aliquid perficere. Item sunt aliqui qui etsi nolunt facere
aliquid difficile, volunt tamen aliquid leve.
Item aliqui sunt qui etsi non faciunt, habent tamen voluntatem faciendi.
Sed qui nihil istorum vult, in malitia superexcedit; unde dicit digito autem suo nolunt ea movere; unde non
solum non faciebant, sed nolebant ea saltem digito suo movere, idest non inchoare. Item nec etiam levia facere,
quae per digitum significantur.
Ideo debetis facere quae docent, sed non sequendi sunt quoad opera, quia nec minimum faciunt. Chrysostomus
dicit: tales sunt qui magna dicunt, et parva faciunt; tales sunt similes exactoribus tributorum, qui aliis magna
faciunt solvere plusquam tributa exigant, ipsi autem sui nihil solvunt. Non te videam magna docentem, sed parva
facientem. Unde magis parcet tibi Dominus, si declinas ad misericordiam, quam ad severitatem.
Omnia vero opera sua faciunt ut videantur ab hominibus. Hic intentionem proponit: et facit duo.
Primo aperit eorum intentionem; secundo monet discipulos ad eorum vitationem.
Et primo intentionem proponit; secundo exponit, ibi dilatant enim phylacteria sua etc..
Quae est ratio quare dicunt, et non faciunt? quia sunt incorrigibiles. Causa autem quare homo sit difficilis ad
corrigendum vel incorrigibilis, est quaerere gloriam propriam. Unde chrysostomus: tolle gloriam inanem de
clero, et sine labore alia omnia vitia resecabis. Unde ab isto incipit dicens: omnia vero opera sua faciunt, ut
videantur ab hominibus; Io. XII, 43: dilexerunt gloriam hominum magis quam gloriam Dei. Unde dicit omnia

214

