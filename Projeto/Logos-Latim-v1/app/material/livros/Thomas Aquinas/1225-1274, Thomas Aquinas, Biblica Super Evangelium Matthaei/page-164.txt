Item, aliter, dilectus. Dilectio nostra est ex bonitate creaturae. Non enim est res bona, quia diligo eam, sed quia
res bona est, diligo eam. Sed dilectio Dei est causa bonitatis rerum. Et sicut Deus perfudit bonitatem in creaturis
per creationem, sic in filio per generationem, quia totam filio communicat bonitatem; unde creaturae
benedicuntur per participationem, sed filio totum dedit; Io. III, 35: pater diligit filium, et omnia posuit in
manibus eius. Unde ipse amor procedit a patre diligente filium, et a filio diligente patrem.
Sed contingit quod alicui datur aliquid, et non bene utitur datis, ideo non datori complacet; sed Deus dedit isti
plenitudinem, et bene usus est eis; ideo sibi complacuit; unde dicit in quo mihi bene complacui.
Idem habetur supra XII, 18: in quo mihi complacui et in quo requiescit animus meus.
Quia ergo talis est ipsum audite. Unde insinuat eum datum doctorem omnium; deut. XVIII, 15: prophetam
suscitabit Dominus de gente vestra, ipsum sicut me audite. Vel ipsum audite, non Moysen, non eliam, nisi
secundum quod Christum docent, vel doctrinam Christi.
Notate quod Christus habuit testimonium de caelo a patre, de inferno a Moyse, et ab elia de Paradiso, a discipulis
de terra: ut in nomine Jesu omne genu flectatur caelestium, terrestrium et infernorum, Phil. II, 10.
Item notandum quod duplex est regeneratio: una in baptismo, alia quando ab omni inquinamento spiritus
mundabimur. Unde in baptismo designatus est Jesus per columbam, quae est animal simplex, ad designandum
simplicitatem: est etiam animal foecundum, ad designandum aliam regenerationem. Apparuit in nube lucida, ad
designandum claritatem et extinctionem omnis concupiscentiae; Is. IV, 5: et creabit Dominus super omnem
locum montis sion, et ubi invocatus est, nubem per diem, et fumum et splendorem ignis flammantis per noctem.
Et audientes discipuli ceciderunt in faciem suam, et timuerunt. Posita transfiguratione, hic ponitur effectus in
discipulis. Et primo ponitur timor; secundo confortatio Christi contra timorem; tertio effectus.
Secunda ibi et accessit Jesus etc.; tertia ibi levantes autem oculos suos neminem viderunt.
Dicit ergo et audientes. Audierunt vocem patris de nube, sicut dicitur II Petr. I, 18: hanc vocem audivimus, cum
essemus in monte.
Et ponit signum timoris, quia ceciderunt in faciem suam.
Sequitur timor et timuerunt valde. Sed quare timuerunt? ponit Hieronymus tres rationes.
Prima, quia cognoverunt se errasse, sicut dicitur de Adam Gen. III, 10: Domine, audivi vocem tuam, et timui,
quia nudus eram. Item quia nube erant involuti, cognoverunt maiestatis divinae praesentiam; ex. XIII, 21:
Dominus autem praecedebat eos ad ostendendam viam per diem in columna nubis etc.. Et naturale est quod
unusquisque ex eo quod non consuevit, stupescat. Item propter vocem de nube; Deut. V, 26: quid est omnis caro
ut audiat vocem Dei viventis? et ex hoc fortitudo eorum defecit, quia ceciderunt in faciem suam.
Sed notandum quod aliter cadunt impii, aliter sancti. Impii cadunt retrorsum, ut habetur I Reg. IV, 18 de Heli,
qui cum audisset rumores de arca Domini, cecidit de sella, et, fracta cervice, expiravit.
Sed sancti in facies suas; Apoc. VII, 11: qui ceciderunt in facies suas. Et ratio est, quia non videmus quod retro
est. Eccle. II, 14: sapientis oculi in capite eius.
Consequenter ponitur confortatio Christi. Et confortat eos facto et verbo: facto, contra timorem et casum: contra
timorem, per eius praesentiam, quia accessit Jesus. Ps. XXII, 4: non timebo mala, quoniam tu mecum es. Et
supra XIV, 27: ego sum, nolite timere. Item confortat per contactum, quia dat lasso virtutem, Is. XL, V. 29, et in
Daniele legitur: manus eius tetigit me et erexit; unde dicit et tetigit eos. Item confortat contra casum; unde,
dixitque eis: surgite. Eph. V, 14: surge qui dormis, et exurge a mortuis, et illuminabit te Christus. Item contra
timorem nolite timere. Timor ille erat pusillanimitas, et illi qui surgunt a peccato, timorem deponunt, quia
perfecta caritas foras mittit timorem, I Io. IV, 18.
Consequenter sequitur effectus confortationis levantes autem oculos suos neminem viderunt nisi solum Jesum.
Et iste est effectus confortationis divinae, quia a Christo confortati non vident nisi Jesum, nec in ullo gaudent vel
confortantur nisi in ipso; ad Phil. I, 21: mihi vivere Christus est, et mori lucrum. Item neminem viderunt nisi
solum Jesum, quia recedente umbra legis, et doctrina prophetarum, quae per Moysen et eliam designantur, sola
doctrina Christi tenetur.
Vel, secundum aliam litteram, solus remansit, ne vox videretur esse prolata ad Moysen vel eliam. Unde ipsis non
apparentibus certum fuit quod ad eum vox prolata fuit.
Consequenter ponitur mandatum de differenda huius visionis revelatione; unde dicit et descendentibus illis de
monte praecepit Jesus dicens: nemini dixeritis visionem.
Sed quae est ratio? triplex est. Prima, quia, ut dicit Hieronymus, futurum erat quod Christus pateretur, et quod
Iudaei scandalizarentur; I ad Cor. I, 23: Iudaeis quidem scandalum: ideo si audissent istud, magis scandalizati
fuissent, unde reputassent nihil fuisse.
Unde magis essent tardi ad credendum resurrectionem.
Remigius sic exponit: quia si nuntiasset, numquam implevisset quod desiderabat, et sic frustratus esset suo
desiderio; quia habetur Lc. XXII, 15: desiderio desideravi hoc Pascha manducare vobiscum.
Hilarius exponit sic: quia spiritualem gloriam non decebat nuntiari nisi per viros spirituales; sed ipsi nondum
erant spirituales; Io. VII, 39: nondum erat eis spiritus datus.
Et interrogaverunt eum etc.. In parte ista satisfacit petitioni discipulorum. Et primo ponitur petitio; secundo
responsio; tertio effectus.
164

