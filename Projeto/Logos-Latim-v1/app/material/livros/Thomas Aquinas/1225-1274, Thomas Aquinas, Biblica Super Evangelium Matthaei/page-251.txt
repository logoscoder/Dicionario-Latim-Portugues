Item dicit sermones hos, scilicet quos a principio suae praedicationis dixerat, ex quo dixerat: poenitentiam agite,
appropinquavit enim regnum caelorum. Vel sermones quos dixerat de praenuntiatione gloriae, quia passio fuit
exaltatio gloriae; Phil. II, V. 9: propter quod exaltavit illum Deus, et dedit illi nomen quod est super omne
nomen, ut in nomine Jesu omne genu flectatur caelestium, terrestrium et infernorum, et omnis lingua confiteatur,
quia Dominus Jesus Christus in gloria est Dei patris.
Item non dicit solum omnes, sed hos omnes, quia omnia ad utilitatem credentium et fidei est locutus.
Scitis quia post biduum Pascha fiet: in ista praenuntiatione non simpliciter praenuntiat, sed dicit, post biduum
Pascha fiet: et hoc factum est ad designandum quod non quaecumque passio est passio Christi, sed quae signatur
per paschale sacrificium.
Et dicit post biduum. Et secundum hoc debetis considerare, quod verba haec dicta fuerunt luna decima tertia,
idest feria tertia, quia luna decima quinta celebrabatur Pascha. Sed habetur Io. XII, 1 quod Dominus venit in
bethaniam, et hoc in die sabbati; et alio die venit in ierusalem, et ibi eiecit vendentes et ementes, et in die lunae
rediit, et vidit ficum arentem cui maledixit.
Et secundum marcum in die martis rediit, et tunc in illo die constituit omnes parabolas illas. Et illo die cum
consummasset sermones hos, dixit: scitis quia post biduum Pascha fiet.
Hoc nomen Pascha, secundum quod dicit Hieronymus, a pascendo dicitur, sed proprie dicitur phase, quod est
transitus.
Quadruplex autem est transitus, secundum quod Pascha quadrupliciter accipitur.
Secundum historiam celebrata est Pascha, quando exterminator percussit primogenita Aegypti; tunc praecepit
Dominus quod manducarent phase, Ex. XII, 3. Item secundum allegoriam est transitus Christi per mortem; et de
isto Io. XIII, 1: sciens Jesus quod iam hora esset ut transiret de hoc mundo ad patrem etc.. Item est moralis, sive
typicus, secundum quod de carnali conversatione transitur ad spiritualem; Eccli. XXIV, 26: transite ad me omnes
qui concupiscitis me. Item transitus generalis est, secundum quod dicitur quod caelum et terra transibunt etc..
Unde post duos dies, scilicet post doctrinam veteris et novae legis. Secundum Graecum dicitur a pasqui, quod est
pasci.
Unde congrue sciens Christus quod transiret a mundo ad patrem, dixit et filius hominis tradetur, ut crucifigatur.
Non dicit a quo tradetur, quia traditus est a patre; Rom. VIII, 32: qui proprio filio non pepercit, sed pro nobis
omnibus tradidit eum.
Item a seipso; ad Eph. V, 2: dilexit nos, et tradidit semetipsum pro nobis etc.. Item a Iuda. Hic: quid vultis mihi
dare, et ego eum vobis tradam? item a Iudaeis Pilato; Io. XVIII, V. 35: gens tua et pontifices tui tradiderunt te
mihi. Item a Pilato gentibus; unde dicitur Io. XIX, 16: tradidit eum ad crucifigendum.
Tunc congregati sunt principes sacerdotum etc.. In parte ista ponitur perversum consilium Pharisaeorum. Et
primo ponitur consilium de Christi passione; secundo de dilatione, ibi dicebant autem: non in die festo.
Circa primum notare possumus quod peccatum Iudaeorum aggravatur ex tempore, quia tunc, imminente paschali
festivitate; Is. LVIII, 13: si averteris a sabbato pedem tuum, facere voluntatem tuam in die sancto meo. Sed, ut
credo, non ad diem immediatum refertur, sed circa illud tempus, quia Io. XI, 13 habetur quod collegerunt
consilium et ex illa die cogitaverunt ut interficerent eum. Et tunc dicitur quod recessit Jesus in regionem iuxta
desertum. Unde non fuit hoc immediate factum. Vel potest dici quod bis fuit factum.
Item aggravatur ex multitudine; unde dicitur: congregati sunt principes sacerdotum et seniores populi; Is. I, 14:
solemnitates vestras odivit anima mea: ecce enim manus vestrae sanguine plenae sunt.
Item ex conditione peccantium, quia erant de maioribus; unde dicitur, principes sacerdotum; Ier. V, 5: ibo ad
optimates, et loquar eis; et post: et ecce magis hi simul confregerunt iugum, ruperunt vincula. Et Ps. II, 2:
astiterunt reges terrae, et principes convenerunt in unum adversus Dominum, et adversus Christum eius.
Item ex loco, quia in atrio principis sacerdotum.
Unde isti debebant alios cohibere a malitia, ipsi autem faciebant; Dan. XIII, 5: a senioribus egressa est iniquitas.
Sed numquid erant multi principes? praeceperat enim Dominus, quod esset unus solus summus sacerdos, sed non
sufficiebat eis. Unde propter cupiditatem sacerdotium diviserant. Item iam amiserant, et a Romanis sacerdotium
emebant. Vel vocat principes illos qui ante eum fuerant principes, et illum qui illius anni fuerat princeps.
Item tangitur illud de quo consiliabantur ut Jesum dolo tenerent. Et hoc erat fatuum eum credere dolo tenere, qui
omnia sciebat; Ier. IX, 8: sagitta vulnerans lingua eorum, dolum locuta est.
Dicebant autem: non in die festo.
Hic agitur de dilatione: et ponitur consilium, et ratio. Dicebant autem: non in die festo. Posset aliquis dicere quod
hoc dicerent ex devotione, ideo hoc tollit dicens ne forte tumultus fieret in populo; sciebant enim quod multi
habebant eum ut prophetam, quidam vero ut Christum: ideo dissensio erat in populo, sicut habetur Io. VII, 30 ss.
Et IX, 8 ss..
Ideo timebant ne tollerent eum a manibus suis. Hoc isti cogitabant, sed aliud cogitabat Christus: unde illi duo
cogitabant, scilicet quod eum volebant occidere, et quod non in die festo crucifigeretur, ad significandum quod
ista immolatio succedebat immolationi agni paschalis.
Cum autem esset Jesus in bethania.
Hic ponitur praenuntiatio per factum mulieris.
251

