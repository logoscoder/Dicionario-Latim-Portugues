Et tunc ponit rationem caelum et terra transibunt, verba autem mea non transibunt; quasi dicens: facilius est
caelum et terram transire, quam verba; is. XL, 8: verbum autem meum manet in aeternum. Et Ps. XXXII, 6:
verbo Domini caeli firmati sunt. Unde verbum est causa caeli, et causa semper validior est suo effectu, ideo etc..
Et non dicitur quod caelum et terra transeant, quia esse desinant, sed quia transibunt in alium statum; Apoc. XXI,
1: vidi caelum novum et terram novam.
Secundum Origenem boni per caelum signantur, per terram mali; Is. I, 2: audite, caeli, et auribus percipe, terra.
Utrique transibunt, boni in vitam aeternam, mali in ignem aeternum. Et quod dicitur verbum Dei non praeteriri,
non dicitur quod non transeat secundum substantiam verbi, sed secundum id cuius est: unde hoc, ut dicit
Origenes, habet praeter alia, quia non praeteribit verbum Domini. Verba autem Moysi et aliorum praetereunt;
unde verba Moysi sunt signa praesentis ecclesiae. Sed verba Christi praenuntiant statum vitae aeternae. Unde
verba Moysi transeunt, idest quod promisit Moyses transit: quod Christus, non, quia promisit futuram gloriam,
quae non transit. Item verbum Christi secundum quod est de terrenis et temporalibus, transit.
De die autem et hora illa nemo scit. In parte autem ista determinat de incertitudine temporis.
Et circa hoc duo facit.
Primo ponit temporis incertitudinem; secundo hortatur ad similitudinem; tertio ostendit eventum futurum.
Secunda ibi sicut in diebus Noe etc.; tertia ibi tunc duo erunt in agro.
Dicit quod videbunt filium hominis.
Tu dicis indeterminate; dicas nobis determinate si est verum. De die autem et hora nemo scit, neque Angeli
caelorum. Quod dicit de Angelis caelorum, manifestum est, et non habet magnam dubietatem, quia est cognitio
naturalis in eis, et hoc non se extendit nisi ad ea quae secundum cursum naturae fiunt; iudicium autem non fiet
nisi secundum voluntatem Dei. Item est alia cognitio gloriae, et sic tantum sciunt sicut quibus Dominus vult
revelare, et istud sibi retinuit; mal. III, 2: ecce veniet Dominus, et quis poterit scire adventum eius? I ad Thess.
V, 2: dies Domini sicut fur in nocte, ita veniet.
Sed est quaestio hic, secundum Hieronymum, quia dicit marcus XIII, 26: nec etiam filius hominis; ex quo
videtur Arius suam haeresim confirmare, quia si pater scit quod nescit filius, ergo maior est eo.
Ideo potest dici quod filius scit, et quod dies iudicii secundum aliquam rationem determinatus est, et quidquid
determinatur a Deo, suo verbo aeterno determinatur; ideo impossibile est quin verbum sciat.
Sed quare dicitur nescire? Augustinus et Hieronymus dicunt quod consuetus modus loquendi est dicere nescire
aliquid, quando non facit illud scire; sicut dicitur Gen. XXII, V. 12: nunc cognovi quod timeas Deum; idest,
cognoscere feci; ideo dicitur filius nescire, quia non facit scire.
Alio modo dicit Origenes quod Christus et ecclesia sunt sicut caput et corpus, quia sicut caput et corpus sunt
sicut una persona, ita Christus et ecclesia. Sed Christus aliquando accipit formam ecclesiae, ut in illo Ps. XXI, V.
2: Deus, Deus meus, respice in me, unde quod dicitur quod Christus non scit, intelligitur quod ecclesia non scit:
unde Dominus, Act. I, 7: non est vestrum scire tempora vel momenta etc..
Notate quod dicit Augustinus quod ipse volebat ostendere ex quibusdam signis, quod adventus iudicii non possit
sciri determinate, quia non determinat quodcumque tempus. Probatio dicit quod non possit sciri, quia sicut est in
aetatibus hominis, ita est in aetatibus mundi. Unde sicut ultima aetas hominis non habet terminum certum, sed
aliquando protenditur plusquam aliae, sic et de ultima parte mundi dici debet, quod non habet certum terminum,
et poterit plus durare quam omnes aliae partes.
Sicut autem fuit in temporibus Noe, ita erit et adventus filii hominis.
Supra Dominus posuit incertitudinem horae sui adventus; nunc autem adhibet similitudinem.
Et primo ponit eam; secundo exponit, ibi sicut enim erant in diebus ante diluvium etc..
Proponit autem similitudinem convenientem, quia dum loqueretur de fine mundi, quievit in fine mundi. Proponit
ergo de alia similitudine. Legitur enim duplex consummatio. Una per aquam; II Petri II, 5: et originali mundo
non pepercit, sed octavum Noe iustitiae praeconem custodivit, diluvium mundo impiorum inducens. Unde dicitur
satis convenienter, quia prima consummatio fuit ad amputanda peccata carnalia; unde dicitur Gen. VI, 2:
videntes filii Dei filias hominum quod essent pulchrae, acceperunt sibi uxores ex omnibus quas elegerant. Ideo
contra ardorem huius concupiscentiae debuit esse consummatio per aquam. In fine autem mundi peccatum erit,
quia refrigescet caritas, sicut supra dictum est, ideo ignis convenienter erit in poenam; unde dicit sicut in tempore
Noe, scilicet quod finis fuit incertus, sicut habetur Gen. VI, 13: finis universae carnis venit coram me. Unde sicut
illi qui adhaeserunt Noe, salvati fuerunt, sic in adventu filii hominis, qui adhaerebunt filio Christo, salvi fient.
Secundo exponit istam similitudinem quantum ad incertitudinem sicut enim erant in diebus ante diluvium
comedentes et bibentes etc.. In verbis istis duo tangere videtur: unum scilicet desperationem de futuro adventu, et
causam eius. Causa autem quod homo non speret futurum adventum, est, quia versatur in curis carnis, quoniam
ambulat secundum eius concupiscentias; Iac. V, 5: epulati estis super terram, et in luxuriis vestris enutristis corda
vestra. Ideo vacabunt lasciviae, quae duas habet partes, scilicet in comessationibus et ebrietatibus, in cubilibus et
impudicitiis, ad Rom. XIII, 13.
Quantum ad primum dicit comedentes et bibentes: non quod comedere et bibere sit peccatum, sed ponere ibi
finem suum est peccatum.
Quantum ad secundum dicit nubentes, et nuptui tradentes etc..
233

