suorum; supra XVI, 24: si quis vult venire post me, abneget semetipsum, et tollat crucem suam, et sequatur me.
Item per puritatem mentis et corporis; Apoc. XIV, 4: hi sunt qui cum mulieribus non sunt coinquinati; virgines
enim sunt, et sequuntur agnum quocumque ierit. Ad istam sequelam disponit voluntaria paupertas.
Iesus autem dixit illis, amen dico vobis etc.. Hic agit de praemio perfectionis.
Et primo ponit praemium perfectionis apostolorum; secundo perfectionis aliorum; tertio excludit quamdam
obiectionem.
Secunda ibi et omnis qui reliquerit etc.; tertia ibi multi autem erunt primi novissimi etc..
Dicit ergo amen dico vobis etc.. Quia enim voluit esse certum quod dixerat, ideo veritatem dixisse profitetur
dicendo amen. Et ut ostenderet quod perfectio non est in hoc vade, et vende omnia quae habes, sed in hoc
sequere me; ideo dicit quod vos qui secuti estis me, in regeneratione...
Sedebitis super sedes duodecim etc..
Regeneratio duplex est. Una quae est spiritus, quae fit per gratiam in baptismo, de qua I Petr. I, 3: regeneravit
nos in spem vivam.
Item est regeneratio corporis: sicut enim spiritus per gratiam regeneratur, sic et in resurrectione, resuscitabit
corpora nostra.
Ad Philip. III, 21: reformabit corpus humilitatis nostrae configuratum corpori claritatis suae.
Quidam exponunt de prima regeneratione, et punctant sic vos qui secuti estis me in regeneratione, idest
regenerati estis per gratiam, sedebitis etc..
Chrysostomus eodem modo, sed non punctat sic; unde dicit quod promisit eis praemium in praesenti sic vos qui
secuti estis me... Sedebitis. Praesens ecclesia est fides Christi. In ecclesia ista sunt diversi status hominum. Et
quamvis omnes virtutes necessariae sint ad salutem, tamen unus laudabilior est in actu unius virtutis quam
alterius: alii in fide, alii in castitate, alii in caritate. Et sicut in diversis fidelibus, sic et in apostolis, quia Petrus
ferventissimus zelator fidei fuit, sed ioannes in castitate polluit; sic qui fervent in fide sunt sedes Petri, in
castitate ioannis, et sic de aliis. Sed omnes sunt sedes Christi, quia omnes virtutes fuerunt in eo; ideo promisit eis
quod ipsi essent futuri pastores ecclesiae.
Aliter, secundum Augustinum, accipitur de regeneratione, scilicet pro resurrectione amen dico vobis in
regeneratione, idest in resurrectione, cum revocabuntur secundum corpus et animam, sedebitis, scilicet in sede
maiestatis, idest iudiciariam potestatem habebitis, iudicantes duodecim tribus Israel, quia sicut dedit Deus filio
iudicium, sic et datur his qui secuti sunt eum.
Sed quid est quod dicit super tribus Israel? numquid alios non iudicabunt? quare ergo plus dicit super duodecim
tribus Israel? intelligitur tota plebs fidelium totius mundi, quia intravit gentilitas in pinguedinem olivae, et facta
est consors promissionis factae patribus. Illi autem qui sunt infideles, non iudicabuntur: nam dicit Gregorius
quod quidam damnantur, et non iudicantur, ut infideles: quidam autem damnantur, et iudicantur, ut qui
crediderunt et perversi fuerunt. Et, ut ponit Hieronymus, aliter condemnantur hostes, aliter qui in fide permansit;
quia hostes condemnantur absentes, alii vero praesentes.
Ideo iudicabitis duodecim tribus Israel. Quia apostoli conversati sunt cum Iudaeis; ideo dicitur quod iudicabunt
duodecim tribus.
Et quomodo? comparatione, quia eos monuerant.
Possent dicere: quomodo crederemus quod tu esses Deus, qui eras mortaliter vivens inter nos? etc.. Sed dicet
Dominus: vos eratis sapientes in lege, et non credidistis; isti erant piscatores, et crediderunt.
Chrysostomus quaerit quid magnum datum sit apostolis. Nonne hoc datum etiam est Ninivitis et reginae Austri?
supra XII, 41.
Dicit chrysostomus quod ipse modus ostendit auctoritatem iudicandi esse datam apostolis, quia iudicantes
auctoritate iudicant sedendo, advocati et accusatores condemnant stando; ideo ad designandum quod apostoli
iudicabunt auctoritate, dicit sedebitis. De Ninivitis vero dicit viri Ninivitae surgent in iudicio cum generatione
ista, et condemnabunt eam.
Sed hic est quaestio, quia aliqui damnabuntur et non iudicabuntur: sic aliqui salvabuntur et non iudicabuntur, ut
apostoli et apostolici viri; alii vero salvandi iudicabuntur, et merita eorum discutientur. Et qualiter iudicabunt?
dicunt aliqui per comparationem. Sed hoc non sufficit, quia sic etiam regina Austri iudicabit.
Quidam dicunt quod per iudicium Christi. Sed hoc non sufficit, quia sic omnes sancti approbabunt. Ps. LVII, 11:
laetabitur iustus cum viderit vindictam. Item dicunt quidam per quamdam venerabilem iustitiam, quia
elevabuntur iusti in aera Christo obviam, et erunt assessores Christi. Sed hoc etiam non sufficit, quia dicit
sedebitis et vos iudicantes.
Dicunt quidam quod iudicabunt sicut liber iudicat: iudicat enim, quia ibi scriptae sunt leges, quae illum iudicant;
sicut corda apostolorum et iustorum, qui custodierunt mandata Dei, erunt liber eos condemnans.
Mortui iudicati sunt, libris apertis, Apoc. XX, V. 12. Sed plus est, quia aliud exercebunt.
Unde in Ps. Cxlix, 6: gladii ancipites in manibus eorum.
Quomodo ergo iudicabunt? videte. Erit iudicium mentale, quia virtute divina fiet quod singulis ad memoriam
omnia peccata sua reducantur.

186

