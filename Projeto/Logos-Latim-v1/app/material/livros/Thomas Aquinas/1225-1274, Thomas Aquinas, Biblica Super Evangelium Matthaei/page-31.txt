Ponitur executio huius mandati qui consurgens, accepit puerum et matrem eius; et circa hoc duo facit: primo
ostendit quomodo reversus est in terram Israel; secundo quam partem vitavit; tertio qua parte declinavit, ibi et
admonitus in somnis secessit in partes Galilaeae.
Dicit ergo qui consurgens. Notandum, quod Angelus non dixit vade in terram Iuda, vel in ierusalem, sed
universaliter in terram Israel, sub qua etiam Galilaea potest comprehendi. Unde potest dici, quod ioseph intravit
fines terrae, quam habitabat Iudas.
Consequenter ponitur quam partem vitavit, ibi audiens autem quod Archelaus regnaret in Iudaea.
Et notanda est hic historia Herodis. Iste Herodes habuit sex filios, et ante mortem suam occidit Alexandrum et
Aristobolum; in morte autem sua mandavit ut occideretur Antipater.
Unde tres remanserunt, inter quos Archelaus primogenitus fuit, et usurpavit sibi regnum; sed tandem accusatus a
Iudaeis apud caesarem augustum, ablatum fuit ei regnum et divisum fuit in quatuor partes, et duas habuit
Archelaus, duas alias alii diviserunt sibi, ita quod unam tetrarchiam habuit Herodes, aliam Philippus, sicut
habetur Lc. III, V. 1. Iste Archelaus missus est in exilium post novem annos regni sui.
Et admonitus in somnis. Dixerat primo Angelus, quod iret ad terram Israel; sed quia ioseph nondum intellexerat,
ideo Angelus, qui prius indeterminate revelaverat, nunc determinat.
Et hoc est et admonitus... Secessit in partes Galilaeae.
Sed contra. Sicut Archelaus in Iudaea, ita Herodes in Galilaea regnabat. Sed dicendum, quod hoc fuit statim post
mortem Herodis, quando Archelaus tenebat totum, quia postmodum facta est divisio.
Sed tunc etiam quaeritur, quare non timuit Archelaum.
Dicendum, quod in ierusalem erat sedes regni; unde ibi quasi semper morabatur.
Sed quaeritur, quare Luc. II, 41 dicitur quod singulis annis ducebant puerum in ierusalem.
Et solvit Augustinus, quod secure ducebant per turbam magnam, quae tunc ascendebat; sed periculum fuisset si
ibi diu moratus fuisset.
Item quaeritur, quare innuit evangelista quod quasi per accidens venit ioseph in Nazareth, sed Lc. II, 39 dicitur
quod in Nazareth habuit proprium domicilium.
Sed dicendum, quod Angelus dixerat ei, quod iret in terram Israel, quae stricte accepta non continebat Galilaeam,
nec Nazareth: et sic intellexit ioseph; et ideo non proponebat ire in Nazareth.
Ut adimpleretur quod dictum est per prophetam: quoniam Nazaraeus vocabitur.
Hoc non invenitur scriptum, sed potest dici, quod ex multis locis colligitur. Nazarenus igitur interpretatur
sanctus: et quia Christus dicitur sanctus; Dan. IX, 24: donec ungatur sanctus; ideo signanter dicitur per
prophetam.
Vel potest dici, quod per Nazarenum interpretatur floridus; et hoc habetur Is. XI, 1: egredietur virga de radice
iesse, et flos de radice eius ascendet etc.; et convenit cum eo, quod dicitur Cant. II, 1: ego flos campi et lilium
convallium.
|+3 Capitulus 3
|#1 Lectio 1
Supra egit evangelista de ingressu Christi in mundum; nunc autem agit de eius processu, qui quidem est
attendendus secundum processum suae doctrinae: ad hoc enim venit, Io. XVIII, 37.
Circa doctrinam autem duo considerantur.
Primo enim ponitur praeparatio ad doctrinam; secundo ponitur ipsa doctrina cap. V.
Ad doctorem autem evangelicae doctrinae duo requiruntur. Primo ut sit velatus sacris mysteriis; secundo ut
probatus sit virtutibus: et sic duo praemittuntur ante doctrinam, scilicet baptismus eius, et tentatio cap. IV.
Circa primum duo facit.
Primo introducitur ioannis baptismus, ibi exibat ad eum ierosolyma; secundo instructio baptizatorum, ibi videns
autem multos.
Invitantur autem dupliciter a ioanne, scilicet verbo et exemplo. Secundum ibi ipse autem ioannes habebat
vestimentum de pilis camelorum etc..
Circa doctrinam ioannis tria facit, sive tanguntur.
Primo persona doctoris introducitur; secundo ponitur doctrina; tertio confirmatio.
Secundum ibi poenitentiam agite; tertium ibi hic est enim de quo dictum est.
Circa personam quinque ponuntur, scilicet tempus, persona, officium, studium, et locus.
Primum ibi in diebus illis etc.. Et notandum quod tempus praedicationis Lucas describit per principes reipublicae
et Iudaeorum. Illud ergo quod dicit Lucas, exprimitur hic, cum dicit in diebus illis. Nec debet hoc referri ad dies,
de quibus facta est mentio, scilicet ad tempus infantiae Christi; non enim est intelligendum hoc fuisse in diebus
illis, in quibus Christus reversus est de Aegypto. Sed hoc sic ponitur, quia Christus habitavit continue in
Nazareth; Luc. II, 40: puer autem crescebat, et confortabatur plenus sapientia, et gratia Dei erat in illo.
Secundo ponitur persona, ibi venit ioannes; venit, idest apparuit, qui primo occultus erat. Hic est de quo Io. I, 7:
hic venit in testimonium, ut testimonium perhiberet de lumine.
31

