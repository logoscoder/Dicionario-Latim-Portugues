Et hoc est, quia primo sunt homines potentes ad malum, ut habetur Is. V, 22: vae qui potentes estis ad faciendum
malum, sed post sanantur per gratiam, et tunc sunt proni ad bene agendum; Rom. VI, 19: sicut exhibuistis
membra vestra servire immunditiae et iniquitati ad iniquitatem, ita nunc exhibete servire iustitiae in
sanctificatione etc..
Exeuntes autem Pharisaei etc.. Hic ostendit quomodo insidiabantur ei. Et primo ponuntur insidiae; secundo eius
declinatio, ibi Jesus autem sciens recessit inde; tertio auctoritas, ibi ut impleretur quod dictum est per Isaiam
prophetam.
Dicit ergo exeuntes, scilicet a synagoga, ut impleretur quod habetur in ps.
Cap. LIII, 3: synagoga potentium quaesierunt animam meam. Exierunt ergo, ut male agerent, sicut iob I, 12:
egressus est Satan a facie Domini. Consilium fecerunt, idest congregationem, quomodo illum perderent et
occiderent, quia verbis eum vincere non poterant; Ps. I, 1: beatus vir qui non abiit in consilio impiorum.
Iesus autem sciens, recessit inde.
Hic ponitur quomodo insidias declinavit. Et primo tangitur declinatio; secundo fructus.
Unde recessit, et quare? quia nondum erat tempus patiendi. Item recessit, ut suis occasionem daret fugiendi, ut
dictum est supra X.
Item, ut se hominem monstraret. Item reliquit eos, ut non incitaret eos. Illud enim boni praedicatoris est, cum
videt homines motos et incitatos, quod dimittat eos, ut videtur Eccli. VIII, 13: non incendas carbones peccatorum
arguens eos, et ne incendaris flamma ignis peccatorum illorum.
Et secuti sunt eum multi, unde accessit ad eos qui eum diligebant, qui eum libenter audiebant.
Unde Io. X, 3: oves meae vocem meam audiunt. Et curavit eos. Ponitur curatio; Sap. XVI, 12: non ergo herba,
neque malagma sanavit eos, sed sermo tuus qui sanat omnia. Et in Ps. Cvi, 20: misit verbum suum, et sanavit
eos. Et quomodo? praecepit eis ne manifestum eum facerent. Et quare? ut daret nobis exemplum vitandi
humanam gloriam, sicut habetur Sup. VI, 1. Item ut parceret Pharisaeis, qui de factis suis calumniabantur.
Ut adimpleretur quod dictum est per Isaiam prophetam. Hic introducit auctoritatem, quae habetur Is. XLII, 1.
Et sciendum quod alii apostoli dicunt auctoritates secundum Hebraicam veritatem, alii secundum expositionem
septuaginta, alii sensum solum verbis exprimebant.
Et tria facit.
Primo describit naturam humanam, cum dicit ecce puer meus, quia puer fuit; Lc. II, V. 43: puer autem Jesus
remansit in templo.
Vocatur autem puer, vel a puritate: quia peccatum non fecit, nec inventus est dolus in ore eius etc. I Petr. II, 22,
vel secundum quod puer dicitur servus; unde ecce puer, servus per servilem formam; Phil. II, 7: exinanivit
semetipsum, formam servi accipiens.
Electus quem elegi. Nota, quod in unoquoque homine sancto sunt tria: divina electio, dilectio et effectus, qui est
gratia: et hoc aliter in homine, aliter in Deo.
In homine praecedit gratia; secundo diligit; tertio eligit. In Deo vero est e converso. Et hoc est, quia voluntas in
homine non est causativa huius effectus, quae est gratia, sed amor et voluntas Dei est causa gratiae; ideo primo
eligit quem vult esse bonum; secundo diligit; Deinde gratiam adiungit. Unde, secundum hoc, tria ponit.
Primo electionem etc.. In originali non est ly electus.
Dicit ergo ecce puer meus, quem elegi etc., et hoc quantum ad duplicem electionem; quae omnino Christo
conveniunt secundum humanam naturam. Ad duo enim est electus.
Scilicet ad hoc quod sit filius Dei, ut habetur Rom. I, 4: qui praedestinatus est filius Dei etc., et Ps. Lxiv, 5:
beatus quem elegisti et assumpsisti. Item est electus ad opus redemptionis humanae, ut Io. III, 16: sic Deus
dilexit mundum, ut filium suum unigenitum daret etc..
Item elegit ut diligat; unde dicitur dilectus meus: si enim aliquos diligit, multo magis unigenitum suum. Unde Io.
III, V. 34: non ad mensuram datus est ei spiritus.
Et si diligat aliquos, istum tamen speciali dilectione; unde dicit in quo complacuit animae meae, idest voluntati
meae: et haec est specialis dilectio, quia voluntas non quiescit nisi ubi invenit placitum. Nihil autem placet, nisi
per gratiam, et nihil gratum defuit Christo; unde supra III, 17: hic est filius meus dilectus, in quo mihi complacui.
Deinde ponit gratiae collationem: ponam spiritum meum super eum, ut habetur ioel II, 28: effundam de spiritu
meo super omnem carnem. Sed in Christo non solum de spiritu, sed totum spiritum effudit, ut habetur Io. III, 34:
non ad mensuram datus est ei spiritus; et Is. XI, 2: requiescet super eum spiritus Domini. Et hoc inquantum habet
formam servi.
Sed quid faciet? quod officium habebit? iudicium gentibus nuntiabit, idest docebit gentes iudicia Dei. Antiquitus
gloriabantur Iudaei se esse populum Dei peculiarem; unde dicebant: non fecit taliter omni nationi, et iudicia sua
non manifestavit eis. Sed illud dictum est gentibus.
Unde nuntiabit gentibus, materialiter, quia potestatem iudicandi accepit super gentes; Act. X, 42: ipse est qui
constitutus est a Deo iudex vivorum et mortuorum. Et io. V, 22: pater omne iudicium dedit filio.
Item estne idoneus? quia in iudicio duo sunt necessaria, clementia et iustitia.
Et utrumque ostendit. Et primo quod clementiam habeat. Et quia clementia potest esse in verbis, secundo in
factis, quia aliqui etsi non possint aliquid, conqueruntur verbo; ideo haec amovet ab eo.
111

