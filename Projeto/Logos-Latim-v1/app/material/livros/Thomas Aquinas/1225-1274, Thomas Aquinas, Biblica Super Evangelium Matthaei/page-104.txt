Mystice per pueros significatur populus veteris legis, inter quos quidam fuerunt provocatores ad gaudium
spirituale, ut David Ps. XXXII, 1: exultate, iusti, in Domino, quidam ad luctum, ut ioel II, 13: convertimini ad
Dominum in toto corde vestro, in ieiunio, fletu et planctu etc.. Unde possunt dicere cecinimus, idest incitavimus
vos ad spiritualem laetitiam, et non suscepistis: lamentavimus, idest invitavimus ad poenitentiam, et vos non
acquievistis.
Venit ioannes etc.. Hic adaptat similitudinem. Et primo adaptat; secundo rationes assignat.
Dupliciter homines attrahuntur ad bonam vitam: quidam enim per speciem sanctitatis, quidam autem per viam
familiaritatis.
Dominus et ioannes diviserunt sibi duas vias. Ioannes, immo Dominus per ioannem, elegit viam austeritatis; per
se elegit viam lenitatis: et tamen per nullum sunt conversi.
Unde dicit venit ioannes non manducans, neque bibens: et hoc ad litteram, quia multum abstinens fuit, et dicunt:
Daemonium habet, sicut hypocritae bonum in malum convertunt. Venit filius hominis manducans, et bibens,
idest differenter utens cibis, et non valet ei, quia non creditis, immo dicitis ecce homo vorax, potator vini,
publicanorum amicus; contra illud prov.
Cap. XXIII, 20: noli esse in conviviis potatorum etc..
Hic notandum, quod qui observaret dicta hominum, numquam aliquid bene faceret; Eccle. XI, 4: qui observat
ventos, non seminat, et qui considerat nubes, numquam metet.
Sed hic est quaestio. Quare elegit Dominus per se vitam leniorem, et per ioannem asperiorem monstravit? ista
ratio est, quia Dominus confirmabat actus suos miraculis; ioannes autem non faciebat: ideo si nullam haberet
excellentiam, non approbaretur eius testimonium, sicut videmus in sanctis, quia unus habet excellentiam in uno,
alius in alio; ut Augustinus habuit excellentiam in doctrina, martinus in miraculis.
Item alia ratio, quia ioannes purus homo erat, ideo abstinebat se a carnalibus desideriis; Christus autem Deus
erat: ideo si austeritatem duceret, non ostenderetur esse homo; ideo humanam vitam magis assumpsit.
Item ioannes fuit finis veteris testamenti, cui gravia imponebantur; sed Christus fuit initium novae legis, quae
procedit per viam mansuetudinis.
Et iustificata est sapientia. Istud potest dupliciter legi. Uno modo retorquendo ad utrumque quod dictum est de
ioanne et Christo; et tunc est sensus: quando homo facit quod debet, et alius non corrigitur, tunc salvat animam
suam, et iustificatur in sermonibus suis. Iustificata est sapientia, hoc est filius Dei, sive Christus, idest iusta
apparuit filiis suis, quia exhibuit Iudaeis quod debuit: abstinentiam per ioannem, mansuetudinem per Christum.
Vel aliter potest dici. Ita dicant filii diaboli, quod vorax est et potator vini; sed filii sapientiae intelligunt quod
non est vita in cibo et poto, sed in aequalitate animi, utendo cibo pro loco et tempore, et abstinendo similiter
quando decet, ita quod non excedant in multo, nec deficiant in pauco, ut dicit apostolus ad Phil. IV, 12: ubique,
et in omnibus institutus sum, et satiari, et esurire, et abundare, et penuriam pati. Ideo plenam iustitiam non
videretur ostendere, si totaliter abstineret, quia crederetur tota iustitia esse in abstinentia; sed in hoc non consistit,
sed in animi aequalitate.
Et nota quod dicit sapientia, quia uti cibis, vel abstinere secundum moderationem sapientiae est ut abstineat
quando debet, et ubi debet.
|#3 Lectio 3
Supra satisfecit discipulis ioannis, nunc exprobrat non credentibus: et duo facit.
Primo describitur factum Domini; secundo verba ipsius, ibi vae tibi, corozaim etc..
Dicit ergo primo tunc coepit exprobrare civitatibus etc.. Exprobratio est respectu beneficiorum, et respectu
datorum.
Magnum enim beneficium fecerat Dominus, quia sui praesentia eos illustraverat; unde ingrati erant, et ideo
merito exprobrabiles; unde Mich. VI, 3: popule meus, quid feci tibi, aut quid molestus fui tibi? quasi dicat, nihil.
Et non exprobravit eos quod peccata egissent, sed quod poenitentiam non fecissent: unde eis conveniebat quod
dicitur iob XXIV, 23: dedit ei locum poenitentiae, et ipse abutitur eo in superbiam. Et rom.
Cap. II, 4: an ignoras quod benignitas Dei te ad poenitentiam adducit? sed hic est quaestio litteralis, quia Lucas
istud alio ordine ponit.
Ponit enim in missione discipulorum; iste hic.
Respondet Augustinus. Videtur quod Lucas magis ordinem servet historiae: hic autem seriem memoriae.
Sed tunc obiicitur quod hic dicitur tunc; ergo videtur quod hic magis series texatur historiae.
Respondet Augustinus, quod tunc tempus indefinitum dicit. Vel aliter potest dici quod bis dixit haec verba, et
ideo potuit esse et tunc secundum istum, et tunc secundum Lucam.
Vae tibi, corozaim etc.. Hic ponuntur verba Domini. Et primo fit sermo de civitatibus suffraganeis, secundo de
metropoli, ibi et tu, capharnaum etc.. Et primo comparat culpam ad culpam; secundo poenam ad poenam, ibi
verumtamen dico vobis etc..
Dicit ergo vae tibi, corozaim etc.. Istae autem sunt civitates sive villae in Galilaea, ubi multa signa Dominus
fecerat, et tamen non erant conversae. Ideo dicit vae tibi etc..
Sed quid est quod facit Dominus? immo scriptum est Rom. XII, 14: nolite maledicere etc..
104

