Item ostenditur ex cognatione, quoniam invenit unum de conservis suis. Eccli. XXVIII, 3: homo homini servat
iram, et a Deo petit medelam. Item ex parvitate debiti, quia debebat centum denarios; unde in numero erat
differentia, quia ipse decem millia: in pondere, quia ille denarios, et ipse talenta. Unde peccata quae in Deum
committuntur, sunt et plura et gravia magis quam peccata quae in hominem, quae levia sunt, quia ex infirmitate;
unde differens ibi est gravitas, sicut inter talenta et denarios. Gravius enim esset regem percutere, quam unum
famulum. Item designatur crudelitas in exigendo, quia tenebat eum, quia trahebat in causam, et vexabat eum et
suffocabat eum, et respirare non dimittebat.
Item ex crudelitate, quia noluit remittere.
Unde primo ponitur supplicatio debitoris; secundo crudelitas ipsius, ibi ille autem noluit etc.. Notandum quod
omnia, quae ille servus fecit Domino, iste fecit ei; unde procidens rogabat. Supra dicitur orabat, hic rogabat, quia
supra reddebat honorem, qui debetur Deo; hic autem tangit honorem, qui debetur homini: ideo dicit rogabat. Sed
nihil valuit ei; unde dicitur ille autem noluit.
Prov. XII, 10: viscera impiorum crudelia.
Et misit eum in carcerem, idest in tribulationem, donec redderet debitum, idest ad hoc, ut redderet debitum. Prov.
VI, 34: ira et furor viri non parcent in die vindictae.
Videntes autem conservi eius.
Hic tanguntur quatuor.
Primo ponitur reprobatio istius peccati; secundo obiurgatio peccati ex parte Dei, ibi tunc vocavit illum Dominus
suus; tertio poena, et iratus Dominus eius tradidit eum tortoribus; quarto applicatur similitudo, ibi sic et pater
meus caelestis faciet vobis etc..
Dicit ergo videntes autem conservi eius etc.. Videmus enim, quod si patiatur unum membrum, compatiuntur alia;
unde videntes hominem affligi, compatiuntur ei naturaliter. Ps. Cxviii, 158: vidi praevaricantes, et tabescebam.
Unde contristati sunt.
Gaudere cum gaudentibus flere cum flentibus, ad Rom. XII, 15. Et venerunt, et nuntiaverunt Domino suo, idest
divinam iustitiam imploraverunt. Desiderium pauperum exaudivit Dominus, praeparationes cordis eorum audivit
auris tua, Ps. X, 17.
Consequenter ponitur obiurgatio tunc vocavit eum Dominus suus etc.. Vocat Dominus per mortem. Iob XIX, 16:
vocabis me, et ego respondebo tibi. Et ait illi. Primo exprobrat malitiam; secundo beneficium collatum; tertio
commemorat quod debuit facere.
Dicit ergo serve nequam. Superius cum deberet ei, non dixit ei opprobrium; sed nunc cum facere debuit quod
non fecit, dixit, serve nequam; quia quod homo peccet, hoc humanum est; sed si perseveret, hoc diabolicum est.
Omne debitum dimisi tibi. Hic exprobrat beneficium illatum, quod supra non fecerat, numquid non oportuit et te
misereri conservi tui? quasi dicat: tu recepisti magna, et non vis impendere parva? et iratus Dominus etc.. Et
primo agit de poena, per quam fit separatio a Deo. Quando supra Dominus iussit venumdari, non dixit quod esset
iratus, quia monitiones non sunt ex divina iustitia, sed ex misericordia; sed obiurgatio est ex ira Dei. Prov. XIX,
V. 12: sicut fremitus leonis, ita et ira regis.
Secundo quia subiicitur Daemonibus; unde tradidit eum tortoribus. Eccli. XXXIII, 14: reddet illis secundum
iudicium suum. Item tangitur poenae perpetuitas, quoadusque redderet universum debitum; et hoc erit in
infinitum.
Si enim poena cessare non debet, donec fiat satisfacio debiti, et nullus sine gratia potest satisfacere, qui decedit
sine caritate, non poterit satisfacere.
Sic et pater meus caelestis faciet vobis. Hic adaptat similitudinem. Pater est Deus, sicut supra VI, 9: pater noster,
qui es in caelis. Faciet vobis, idest non remittet peccata vestra, nisi remiseritis unusquisque fratri suo de cordibus
vestris.
Hic videtur innuere, quod peccata dimissa redeant, sicut vult Origenes, quod dimissa redeunt in aliquibus, sicut
in apostasia. Item si dolet poenituisse. Sed hoc non videtur, eo quod remissio efficaciam habet a sacramentis:
ideo peccata et manifesta et occulta remittuntur; dicuntur autem redire per ingratitudinem.
|+19 Capitulus 19
|#1 Lectio 1
Supra ostensum est quomodo veniendum est ad vitam aeternam per communem viam; hic docet quomodo
veniendum est per viam perfectionis, quae tangitur quantum ad duo: quantum ad continentiam, et quantum ad
paupertatem voluntariam.
Circa duo primum facit.
Primo agit de adventu; secundo de continentia, ibi dicunt ei discipuli eius etc..
Circa primum tria facit.
Primo ponitur tentatio Pharisaeorum; secundo solutio Christi; tertio obiectio contra solutionem.
Secunda qui respondens ait eis; tertia quid ergo Moyses mandavit dari libellum repudii? circa primum tria: primo
describitur locus; secundo occasio ad tentandum; tertio tentatio.
177

