Secundum Origenem est planior littera.
Quia si ad praesentem vitam referatur, quando fit clamor per praedicatorem, vel internam inspirationem, tunc
surgunt a negligentia, et tunc incipiunt surgere ad corrigendum facta sua.
Tunc sequitur petitio fatuarum: fatuae autem sapientibus dixerunt: date nobis de oleo vestro, quia lampades
nostrae extinguuntur. Istae erant fatuae quoad aliquid et quoad aliquid non, quia aliquid habebant de lumine
fidei; unde dicunt: quia lampades nostrae extinguuntur. Si enim nihil haberent fidei, dicerent extinctae sunt, unde
cognoscunt quod non possunt ignem sine oleo conservare.
Et quid est hoc dictum? sive intelligatur per oleum opus misericordiae, sive iustitiae, idem est sensus, quia illi
resurgentes, qui non habent haec opera in abundantia, petunt suos defectus suppleri per eos qui habuerunt magis
abundanter. Sed hoc non poterit fieri, quia unicuique erunt sua necessaria; ad gal.
Ult., 5: onus suum unusquisque portabit.
Et quia videbant quod non poterat valere lumen fidei sine opere misericordiae, petebant ab aliis qui fecerant
opera misericordiae.
Augustinus sic exponit. Consuetum est quod quando aliquis praeoccupatur in aliquo, solet recurrere ad illud in
quo sperat; istae habebant exterius fiduciam, quia laudem aliorum quaerebant, unde dicunt: date nobis de oleo
vestro, idest de laude vestra, idest laudetis nos de opere nostro. Sed istud non valebit eis, secundum quod habetur
ad rom. II, 15: testimonium reddente illis conscientia ipsorum; iob XVI, 20: ecce enim in caelo est testis meus, et
conscius meus in excelsis.
Unde confidunt in humano favore qui prodesse non potest.
Secundum Origenem contingit quod aliqui in rebus vanis expenderunt vitam suam: et cum recognoscunt,
recurrunt ad alios, et petunt orationes et beneficia eorum. Et in hoc non sunt fatui si incipiunt reverti ad
Dominum.
Responderunt prudentes dicentes.
Hic ponitur responsio sapientum, et in ista responsione duo ponuntur. Et primo ponitur responsio repudiandi;
item ponitur quoddam consilium, ibi ite potius ad vendentes.
Et quae est ratio? ne forte non sufficiat nobis et vobis. Unde, quia oleum misericordiae, vel interius gaudium, vel
exteriora opera non sufficiunt nobis et vobis, sicut dicitur I Petr. IV, 18: si iustus vix salvabitur, impius et
peccator ubi parebunt? et apostolus Rom. VIII, 18: non sunt condignae passiones huius temporis ad futuram
gloriam quae revelabitur in nobis. Et Is. Lxiv, 6: omnes iustitiae vestrae tamquam pannus menstruatae.
Quia ergo non sufficit nobis et vobis, ite potius ad vendentes et emite vobis.
Sed numquid erit tempus quod requirant sibi oleum? ideo intelligendum quod istud magis dicitur per modum
improperii quam per modum consilii; quasi dicerent, debuissetis ivisse.
Secundum chrysostomum isti vendentes sunt pauperes, quia mercantur regnum; Lc. XVI, V. 9: facite vobis
amicos de mammona iniquitatis; unde dicunt ite, idest ire debuissetis.
Secundum Augustinum dicitur enim per modum improperii. Venditores olei sunt adulatores, unde videntes quod
istae petunt auxilium, dicunt: ite potius ad vendentes, et emite vobis; quasi dicerent: vos numquam quaesistis nisi
oleum, idest laudem humanam, modo eatis ad mundum, et ematis illud testimonium quod semper quaesistis.
Secundum Origenem plana est littera, quia vult quod totum in mundo isto contingat.
Aliquando accidit quod peccator videt iustum, et petit quid debeat facere. Sed aliqui sunt ita sapientes quod sibi
sufficit sapientia sua, sed non sufficit sibi et aliis. Unde tales dicunt illis, qui ab eis petunt consilium: non
habemus tantum de doctrina spirituali quod possimus nobis et vobis sufficere; ideo ite ad doctores ecclesiae, et
ad sapientes qui vendent vobis. De ista habetis Is. LV, 1: omnes sitientes venite ad aquas, et qui non habetis
argentum, properate, emite, et comedite.
Sed quomodo sine argento venditur? dico quod sapientia venditur sine argento. Et quod est pretium eius? quod
homo libenter studeat, hoc est pretium sapientiae; Prov. II, V. 4: si quaesieris eam quasi pecuniam, et sicut
thesauros effoderis illam, tunc intelliges timorem, et scientiam Dei invenies.
Dum autem irent emere, venit sponsus. Dicit Augustinus quod quidam referunt istud ad statum praesentis vitae;
sed non potest stare cum eo quod dicitur et clausa est ianua. Ideo Origenes etiam hoc exponit de futuro adventu.
Et tria facit.
Primo ponitur adventus iudicis; secundo receptio bonorum; tertio exclusio malorum.
Dicit ergo dum irent emere venit sponsus; idest dum haberent sollicitudinem quomodo excusarent se in iudicio,
venit Dominus ad iudicium. Sed Origenes dicit quod quidam sunt qui venient ad consilium, vel ad sacerdotes, et
cum deliberatione ut convertantur, et tunc in adventu moriuntur.
Unde tunc venit sponsus, quando homo moritur.
Sed quid est quod hic dicitur, veniente sponso, cum supra dixerit, exierunt obviam sponso et sponsae? ratio est,
quia in iudicio sponsa, idest caro Christi, erit assumpta in glorificationem. Vel si referamus ad ecclesiam, tunc
perfecte ipsa unietur ipsi sponso per adhaesionem. Unde apostolus I Cor. VI, 17: qui adhaeret Deo, unus spiritus
est cum illo.
Et sequitur et quae paratae erant, intraverunt cum eo ad nuptias. Istae nuptiae sunt regnum caelorum, de quo
apoc. XVII, 14: quoniam Dominus dominorum est, et rex regum, et qui cum illo sunt vocati, et electi, et fideles.
239

