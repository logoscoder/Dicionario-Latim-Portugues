Vel aliter, secundum Augustinum, per fermentum fervor caritatis significatur, quia sicut fermentum dilatat, sic
caritas; ps.
Cxviii, 32: viam mandatorum tuorum cucurri, cum dilatasti cor meum. Mulier, ratio vel anima, abscondit in
tribus, idest in toto corde, in tota anima, in totis viribus. Vel per tria sata tres status, scilicet praelatorum,
contemplativorum et activorum, qui per Noe, iob et Daniel intelliguntur. Vel possunt referri ad fructum
centesimum, sexagesimum et trigesimum.
Hieronymus exponit de doctrina evangelica, quam mulier, idest sapientia, abscondit in tribus satis, quae sunt
spiritus et anima, vel irascibilis, et concupiscibilis, et rationalis.
Vel aliter, per mulierem intelligitur fides; per tria sata, tres personae in divinis.
Hilarius exponit de Christo, qui est fermentum, quod per providentiam patris in mundo absconsum est in lege
triplici, lege naturae, lege mosaica, et lege evangelica.
Haec omnia locutus est Jesus in parabolis etc.. Positis diversis parabolis ad turbas, hic confirmat, vel approbat
per auctoritatem prophetae.
Et dividitur in tres; quia primo ponitur consuetudo Christi circa parabolicam lectionem; secundo adhibetur
auctoritas; tertio ponitur praecedentium expositio.
Secunda ibi ut adimpleretur quod dictum est per prophetam; tertia ibi tunc dimissis turbis, venit in domum.
Dicit ergo haec omnia locutus est Jesus in parabolis ad turbas. Quare ergo turbis loqueretur in parabolis, ratio est
duplex: quia in turba permixti erant aliqui fideles, et aliqui infideles, item aliqui benigni, et aliqui maligni:
propter malignos et infideles loquebatur sic, ut non intelligerent, ut supra dictum est, ut videntes non videant,
propter fideles, ut melius capiant, melius retineant. Et hoc habetur marci IV, 33 s.. Paulus I ad cor. III, 1: non
potui vobis loqui quasi spiritualibus, sed quasi carnalibus.
Et sine parabolis non loquebatur eis. Hoc videtur falsum, quia in sermone Domini in monte, et in multis aliis non
loquebatur in parabolis.
Chrysostomus sic solvit, quod verum est de ista tota locutione, quia istam totam praedicationem ad turbas
parabolice locutus est.
Augustinus sic, quod ideo non sine parabolis, quia aliquam locutionem non est locutus ad turbas, quin
permiscuerit aliquam parabolam.
Unde in sermone Domini in monte permiscuit, ubi dixit nesciat sinistra tua quid faciat dextera tua. Et dicit, quod
si aliquando inveniatur sine parabola, dicendum quod evangelistae non secundum ordinem narraverunt: unde etsi
non sit scripta, parabola intelligi debet, propter hoc quod ibi dicit, quod sine parabolis non loquebatur eis, et nisi
commisceret parabolas.
Ut adimpleretur quod dictum est per prophetam dicentem: aperiam in parabolis os meum.
Dupliciter locutus est Dominus humano generi.
Primo in prophetis; secundo in seipso; Is. LII, 6: ecce ego qui loquebar, ecce adsum.
Utrobique parabolice locutus est, in prophetis multipliciter, et per seipsum similiter: quod enim factum est in
prophetis, signum fuit eius quod faciendum erat per Christum; unde dicit, ego Dominus, qui aperui os
prophetarum in parabolis, aperiam in meipso.
Eructabo abscondita a constitutione mundi. In aperitione oris est manifestatio secretorum, ut supra; eructatio ex
intimis est. Tunc eructat quando de profundo sapientiae emittit; Ps. XLIV, 2: eructavit cor meum verbum bonum.
Sapientia Domini abscondita est; iob XXVIII, 21: abscondita est ab oculis omnium viventium; Io. I, 18: Deum
nemo vidit umquam; unigenitus filius, qui est in sinu patris, ipse enarravit etc.. Eructavit abscondita, et quae
fuerunt occulta a mundi constitutione; ad Eph. III, 5: quod aliis generationibus non est agnitum filiis hominum,
sicuti nunc revelatum est sanctis apostolis eius, et prophetis in spiritu.
Vel aliter. Eructabo ea, quae sunt a constitutione mundi, quae sunt abscondita. Et quare? quia ipse est a
constitutione mundi et ipse nobis revelavit seipsum per ea quae fecit; Rom. I, 20: invisibilia Dei per ea quae facta
sunt intellecta conspiciuntur.
Tunc dimissis turbis, venit in domum. Hic exponitur una de praemissis parabolis. Et primo describitur locus;
secundo discipulorum interrogatio; tertio expositio.
Dicit ergo tunc dimissis turbis, venit in domum. In quo datur nobis exemplum, quod si velimus secreta
investigare, debemus in secretum intrare; Sap. VIII, 16: intrans in domum meam, conquiescam cum illa; Eccli.
XXXII, 15: praecurre in domum tuam, et illic avocare, et illic lude, et age conceptiones tuas, et non in delictis et
verbo superbo etc..
Et accesserunt ad eum discipuli eius dicentes: edissere nobis parabolam zizaniorum agri etc., quia de ista magis
dubitabant.
Aliquando prae reverentia accedere non audebant, ut habetur Io. IV, 27, quod nemo dixit ei, quare cum muliere
loqueretur etc.. Sed hic specialem audaciam acceperunt, quia audierant vobis datum est nosse mysteria regni
caelestis. Sic si aliquid mysticum velimus acquirere, debemus ad eum accedere; Ps. XXXIII, 6: accedite ad eum,
et illuminamini.
Qui respondens ait. Hic ponitur expositio parabolae zizaniae. Et primo quoad primam seminationem; secundo
quoad superseminationem; tertio quoad utrumque.
133

