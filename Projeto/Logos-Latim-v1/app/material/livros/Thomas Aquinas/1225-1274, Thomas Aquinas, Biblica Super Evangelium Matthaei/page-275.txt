Quaerit Augustinus quando hoc fuit. Quia si velimus considerare, vix inveniemus tempus ante passionem, quo
istud acciderit, quia principes occupati fuerunt tota die circa mortem Christi. Item in sequenti die sabbatum fuit,
et non recepissent ipso die pecuniam.
Ideo videtur Augustinus velle quod istud fuit post resurrectionem. Tamen potest dici quod etsi aliqui ad Pilatum
accesserant, et morti vacabant Christi, tamen aliqui in templo remanserunt, et his tradidit Iudas triginta denarios.
Principes autem sacerdotum, acceptis argenteis, dixerunt etc.. Ostendit quid fuerit de pecunia Iudae factum. Et
primo dicitur quomodo excluditur a corbona; secundo in quid expensa fuit dicitur.
Dicit ergo principes autem sacerdotum, acceptis argenteis, dixerunt: non licet eos mittere in corbonam etc..
Notandum quod in corbonam ponebatur oblatio gratificationis, vel donum gratiae. Unde quaedam erant
voluntaria quae offerebantur, alia ex debito: voluntaria in corbonam mittebantur, alia vero alibi; Eccli. XXXIV,
23: dona iniquorum non probat altissimus. Non licet ergo ponere in corbonam, quia pretium sanguinis est. Et in
hoc verificatur verbum Domini, supra XXIII, V. 24: transglutientes camelum et excolantes culicem. Nolebant
hanc pecuniam mittere in corbonam, sed de morte filii Dei bene tractabant.
Tunc narrat quid inde factum est.
Et dicit primo factum; secundo quid inde sit factum.
Dicit consilio autem inito etc..
Quare hoc fecerunt? dicendum quod Deus sic procuravit, ut istud factum in memoria haberetur. Unde emerunt
agrum figuli in sepulturam peregrinorum, non eorum qui erant de patria, sed alienorum. Secundum mysterium
congruit, quia per sanguinem Christi accelerabatur non solum iustificatio, sed quies mortis; Apoc. XIV, 13:
amodo iam dicit spiritus ut requiescant a laboribus suis. Vel potest esse quod peregrini sunt qui non habent ibi
mansionem propriam; Ps. Cxix, 5: heu mihi, quia incolatus meus prolongatus est.
Isti autem consepeliuntur Christo. Apostolus, Rom. VI, 4: consepulti estis Christo. Ager iste sancta ecclesia est.
Unde supra XIII, 44: simile est regnum caelorum thesauro abscondito in agro. Iste figulus est Christus. Unde
dicitur Ier. XVIII, 6: sicut lutum in manu figuli, sic et vos, domus Israel, in manu mea.
Tunc ponitur confirmatio facti. Et primo ex nomine propter hoc vocatus est ager ille Haceldama, hoc est ager
sanguinis, usque in hodiernum diem; scilicet usque ad illud tempus, in quo scriptum est istud evangelium.
Tunc confirmat ex auctoritate tunc adimpletum est quod dictum est per ieremiam prophetam.
Sed est quaestio, quare dicit per ieremiam prophetam dicentem, quia verba, secundum quod ibi iacent, non sunt
scripta in tota sacra Scriptura. Tamen simile habetur Zach. XI, 12: appenderunt mercedem meam triginta
argenteis. Est ergo quaestio quare ponitur per ieremiam, cum dictum sit per zachariam. Augustinus dicit quod
alicubi invenitur scriptum per prophetam, et non per ieremiam, tamen videtur quod ille sit ieremias, sicut habetur
in littera. Hieronymus tangit solutionem quod prophetae scripserunt aliquos libros, qui canonizati sunt apud
Iudaeos.
Unde aliqui sunt libri prophetarum, qui non sunt in canone bibliae, sicut Iudas nominat quaedam in canonica sua,
et etiam apostoli omnes istos receperunt. Unde dicit quod quidam attulit ei librum ieremiae, ubi ista verba scripta
erant verbo ad verbum, et evangelista scripsit secundum quod in apocrypho invenit.
Augustinus solvit: contingere aliquando quod volens exprimere nomen unius auctoris, occurrat nomen alterius;
ideo potest esse quod cum vellet scribere zachariam, scriberet ieremiam.
Sed multi erant tunc Iudaei qui legem noverant; quare non correxerunt? quia cogitaverunt quod divinitus esset
dictum, quia a spiritu sancto omnes prophetae locuti sunt, et non habent efficaciam verba prophetae nisi a spiritu
sancto; ideo ut insinuarent hoc mysterium, non correxerunt. Alia solutio quam innuit, est, quod licet non sint
verba ieremiae, tamen est ibi quoddam factum simile, ut habetur Ier. XXXII, 6 ss. Quod recepit mandatum quod
emeret agrum. Vel spiritus sanctus sic movit Matthaeum ad idem factum, sicut movit ieremiam.
Sed si volumus, possumus accipere verba Hieronymi in libro de optimo genere interpretationis, qui dicit quod
Christi pedissequus non incurrit aliquam notam falsitatis: officium est enim boni interpretis non considerare
verba, sed sensum. Ideo iste posuit sensum quorumdam scriptorum in ieremia, quorundam in zacharia, sicut
habetur in marco quod ponit auctoritatem Isaiae, cuius una pars est Malachiae, alia Isaiae. Sic et Matthaeus
coniungit duas sententias, quarum una a zacharia, altera a ieremia ponitur, XXXII, 6. Quod enim est in zacharia,
scilicet quod appenderunt (idest acceperunt) triginta argenteos, in ieremia non invenitur; sed quod agrum emit,
quod signabat factum toti populo. Sicut constituit mihi Dominus, hoc expresse habetur ex eo quod praecipit
ieremiae, ubi supra, quod agrum emeret. Ideo secundum primam partem in zacharia habetur, secundum
secundam in ieremia.
Iesus autem stetit ante praesidem, et interrogavit eum praeses. Supra enarravit evangelista quomodo Dominus
assignatus est in manu gentium, hic autem agit de examinatione: et circa hoc tria facit.
Primo narrat quomodo ante terrenum iudicem sistitur; secundo quomodo examinatur; tertio quomodo accusatur.
Dicit ergo: ita dictum est de Iuda cum tradidisset praesidi Jesum. Iesus ergo stetit ante praesidem, idest tamquam
reus et accusandus; iob XXXVI, 17: causa tua quasi impii iudicata est: causam iudiciumque recipies.
Per hoc enim meruit ut fieret iudex vivorum et mortuorum.
Tunc sequitur examinatio; et primo ponitur interrogatio; secundo responsio, ibi dicit illi Jesus.
Pontifices in multis accusabant eum, scilicet de subversione legis, et quia regem se dicebat.
275

