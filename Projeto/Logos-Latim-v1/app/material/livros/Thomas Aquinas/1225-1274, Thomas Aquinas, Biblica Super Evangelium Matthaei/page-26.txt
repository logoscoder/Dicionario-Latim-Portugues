Et nota, quod stella primum exequitur suo motu, quia directe ducebat magos ad Christum; item manifestat suo
statu pueri locum, ibi usque dum veniens staret supra ubi erat puer.
Unde quantum ad primum dixit antecedebat eos.
Ex hoc autem quod dicit ecce stella, quam viderant in oriente, antecedebat eos, datur intelligi quod quando magi
declinaverunt in ierusalem, stella disparuit; recedentibus autem ab Herode, apparuit.
Disparuit autem propter tria. Primo propter confusionem Iudaeorum, qui cum instructi essent in lege, ut
Christum quaererent, et gentes non essent instructae, tamen gentes quaerunt, et Iudaei contemnunt. Unde
impletur illud Is. LV, 5: gentes quae te non cognoverunt, ad te current.
Secundo propter magorum instructionem: non enim solum per stellam Dominus voluit se eis manifestare, sed
etiam per legem, ut sic adiungeretur cognitioni creaturarum cognitio legis. In ore duorum vel trium testium stabit
omne verbum, Deut. XIX, 15. Is. VIII, 20: ad legem magis et ad testimonium.
Tertio propter instructionem nostram. Et instruimur de duobus, secundum Glossam. Primo quod qui humanum
auxilium quaerunt, deseruntur a divino. Illicitum est enim humanum auxilium quaerere, non quaerendo divinum;
Is. XXXI, 1: vae qui descenditis in Aegyptum ad auxilium, in equis sperantes, habentes fiduciam super
quadrigis, quia multae sunt, et super equitibus, quia praevalidi nimis, et non sunt confisi super sanctum Israel et
Dominum non requisierunt. Secundo instruimur quantum ad hoc, quod nos, qui fideles sumus, non debemus
quaerere signa, sicut isti, qui videntes stellam gavisi sunt etc.; sed debemus esse contenti doctrinis prophetarum,
quia signa data sunt infidelibus.
In hoc etiam est duplex mysterium.
Stella enim significat Christum; Apoc. Ult., 16: ego sum radix David, stella splendida et matutina. Unde per
istam stellam intelligere possumus gratiam Dei, quam amittimus, cum ad Herodem, idest diabolum, accedimus;
eph. V, 8: eratis aliquando tenebrae, nunc autem lux in Domino.
Item, cum ab Herode, idest diabolo, recedimus, stellam, idest Christi gratiam, invenimus: simile Ex. XIII, 21, ubi
dicitur, quod Dominus praecedebat Israel, quando exivit de Aegypto, in specie ignis etc.. Hic autem praecedebat
in specie stellae.
Usque dum veniens staret supra ubi erat puer. Duo intelligimus hic. Unum quod ista stella non erat multum alta,
quia aliter non discrevissent domum pueri. Aliud quod stella completo officio suo redacta est in suam materiam.
Ubi erat puer. Frequenter puerum vocat, ut scias illum esse de quo dicitur Is. IX, 6: puer natus est nobis.
Consequenter ponitur effectus ducatus huius quantum ad magos. Unde videntes autem stellam gavisi sunt etc..
Gavisi sunt propter spem, quam recuperaverunt. Timebant enim, quia de longinquis partibus venerunt, amittere
quod sperabant; Rom. XII, V. 12: spe gaudentes. Item addit gaudio; aliqui enim gaudent, et non gaudent, quia
laetitia humana non est perfectum gaudium; Prov. XIV, 13: extrema gaudii luctus occupat.
Verum autem et perfectum gaudium de Deo est; Is. Lxi, 10: gaudens gaudebo in Domino, et exultabit anima mea
in Deo meo. Tertio addit magno, quia isti magna iam cognoscebant de Deo, quia Deum incarnatum, et multum
misericordem; Is. XII, 6: exulta et lauda, habitatio sion, quia magnus in medio tui sanctus Israel. Quarto addit
valde, quia intense gaudebant; recuperaverant enim quod amiserant; Luc. XV, 10: gaudium erit Angelis Dei etc..
Consequenter agitur de inventione pueri. Unde et intrantes domum, invenerunt puerum. Et tangit tria: domum,
quae, si quaeratur qualis erat, ostenditur Luc. II, 7.
Item si quaeratur qualis puer, in nullo ab aliis differebat, sicut dicunt sancti. Quantum ad apparentiam, non
loquebatur, infirmus videbatur, et huiusmodi. Item si quaeratur qualis mater, respondetur, qualis est uxor
carpentarii.
Et hoc ideo dico, quia si isti quaesivissent regem terrenum, videndo ista scandalizati fuissent; sed videntes vilia,
et considerantes altissima, moti sunt ad admirationem, et adoraverunt eum. Et hoc est et procidentes adoraverunt
eum.
Sed quare non fit mentio de ioseph? dicendum quod divina dispensatione factum est quod non adesset, ne istis
qui primitiae gentium erant, daretur suspicio pravae opinionis.
Consequenter tangitur reverentia quam exhibuerunt ad puerum, ibi et procidentes.
Et fuit triplex: in adorando, offerendo et obediendo.
Dicit ergo et procidentes adoraverunt eum, tamquam Deum in homine latentem; Ps. Lxxi, 9: coram illo procident
Aethiopes.
Item offerendo, reverentiam exhibuerunt; unde et apertis thesauris suis. Consuetudo enim erat apud Persas, quod
semper cum munere adorabant; et hoc est et apertis thesauris suis, obtulerunt ei munera, aurum, thus et myrrham.
Ps. Lxxi, 10: reges tharsis et insulae munera offerent, reges Arabum et Saba dona adducent. Is. LX, 6: omnes de
Saba venient, aurum et thus deferentes, et laudem Domino annuntiantes.
Mystice considerandum est quod isti non in via, sed tunc primo aperuerunt thesaurum, quando venerunt ad
Christum: similiter nos bona nostra in via non debemus manifestare. Unde reprehenditur hoc inf. XXV de
virginibus, et XIII, 44 dicitur: simile est regnum caelorum thesauro abscondito in agro, quem qui invenit homo
abscondit, et prae gaudio illius vadit, et vendit universa quae habet et emit agrum illum.

26

