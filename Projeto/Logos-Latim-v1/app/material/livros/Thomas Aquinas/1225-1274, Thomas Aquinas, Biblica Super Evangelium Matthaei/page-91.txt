Ideo Dominus dicit, quod antequam intrent, petant quis fuerit in ea dignus.
Intrantes autem domum salutate eam. Hic notatur salutatio hospitis. Et primo ponit salutationem; secundo
effectum, ibi et si quidem fuerit domus illa digna, veniet pax vestra super eam.
Oportebat enim quod eis qui temporalia ministrabant, spiritualia ministrarent, et non solum spiritualia, sed quae
sunt necessaria ad salutem, dicendo pax huic domui etc.. Et iste erat modus salutandi congruus, quia mundus erat
in guerra; in Christo autem mundus est reconciliatus: isti enim legati erant Domini, et ad quid? certe ad pacem;
ideo congrua erat haec salutatio.
Sequitur effectus quo ad bonos, et quo ad malos. Et si quidem fuerit domus illa digna etc.. Possumus dicere quod
domus illa habebit inde quamdam vim benedictionis.
Unde apostoli sive episcopi in prima versione ad populum dicunt pax vobis.
Unde dicitur Num. VI, 27: invocabunt nomen meum super filios Israel, et ego benedicam eis etc..
Si autem non fuerit digna, pax vestra revertetur ad vos. Sed quid est quod dicit? nonne dixerat quod primo
interrogarent? ideo ostendit quod in talibus inquisitionibus falluntur homines: homo enim videt quae patent,
Dominus autem intuetur cor, ut habetur I Reg. XVI, 7. Non enim adhuc ita perfecti erant quod possent
cognoscere quis esset dignus.
Pax vestra revertetur ad vos; et hoc est quod aliquis aliquando orat, et laborat pro salute alterius, et tamen
effectum non consequitur; et tamen quod facit, non amittit, sed in ipsum redit. Unde revertetur ad vos, idest
fructus referetur ad vos.
Et quicumque non receperit vos.
Hic agitur de his qui non recipiunt. Et primo docet eos quid facere debeant; secundo quid a Deo recipient.
Dicit ergo et quicumque non receperit vos. Et ponit duas culpas. Unam quod eos non receperant; aliam, quia
missi erant ad praedicandum, quia verbum Dei non audiebant.
Ideo exeuntes foras de domo, vel civitate, quia aliquando recipiebantur in civitate, sed non in domo; aliquando
vero nec in civitate; sicut habetur in actibus apostolorum. Quid ergo faciendum? excutite pulverem de pedibus
vestris. Et hoc leguntur Paulus et barnabas fecisse ad litteram, ut habetur act. XIV, 51.
Et quare hoc mandat Dominus? pulvis enim adhaeret pedibus, unde hoc praecepit ad ostendendum quod laborem
itineris incassum fecerant. Et hoc erat eis in poenam; quasi dicat: inde estis damnabiles.
Tamen dicit apostolus Phil. II, 16: non in vacuum laboravi. Item alia ratio est, quia minimum quod potest haberi,
est pulvis; ideo voluit, ut excuterent, in signum quod nihil haberent de eis. Tertia ratio est, quia per pulverem
significantur temporalia, per pedes affectus, ad significandum quod in affectibus eorum nihil debet remanere
temporale.
Quarta causa est mystica. Pedes sunt affectus eorum: quantumcumque enim sunt sancti praedicatores, oportet
quod aliquo pulvere affectus eorum moveatur, vel ex aliqua vanagloria etc., ut habetur Io. XIII, ubi dicitur quod
Dominus lavit pedes discipulorum, et dixit: qui mundus est, non indiget nisi ut pedes lavet, et est mundus totus.
Unde indigebant lotione quod ad venialia.
Et quare hoc praecepit Dominus? ad ostendendum quod praedicator committit se periculo.
Unde si non credunt ei, hoc in damnationem eorum revertitur.
Sed quid est? nonne habebunt peius? immo dico vobis: tolerabilius erit terrae sodomorum et gomorrhaeorum in
die iudicii quam illi civitati. Quia, sicut habetur Io. XV, 22: si non venissem, et locutus non fuissem eis,
peccatum non haberent. Magis enim peccant qui audiunt, et non implent, quam qui numquam audierunt. Ideo
forte quod isti sodomitae non audierunt, ideo tolerabilius erit eis. Item isti licet immundi, hospitales tamen erant.
Unde quantum ad hoc tolerabilius erit eis.
Sed contrarium habetur Gen. XIX, quod peccatum sodomorum est gravissimum peccatum, ut patet ex poena.
Et dicendum quod in genere peccatorum carnalium illud est gravissimum. Istud autem, quod immediate est
contra Deum, sicut idololatria, illo est gravius. Vel dicendum quod non comparat peccatum ad peccatum, sed ad
circumstantiam; quia peccabant isti, quibus fuerat praedicatum, illis vero non.
Item redarguit quosdam haereticos qui dicebant quod omnia peccata erant paria, et omnes poenae, et merita
omnia, et omnia praemia. Ideo hoc excludit cum dicit tolerabilius etc., quia quibusdam peccatoribus erit deterius.
|#2 Lectio 2
Supra instruxit Dominus de officio suo, et de necessariis ad victum, modo vero instruit de periculis
imminentibus: et circa hoc duo facit.
Primo ponitur instructio in figura; secundo exponit illam figuram, ibi cavete autem ab hominibus.
Circa primum primo praenuntiat pericula; secundo quomodo in periculis se habere debent, ibi estote ergo
prudentes sicut serpentes, et simplices sicut columbae.
Dicit ergo ecce ego mitto vos.
Quia dixerat in quamcumque civitatem intraveritis etc., et tunc quod dignus est operarius cibo suo: possent
credere quod omnes deberent eos recipere, ideo istud excludit; quasi dicat, non sic erit. Ecce ego mitto vos sicut
oves in medio luporum, unde mitto vos ad pericula. Et hoc dicit propter duo, ne imputaretur eius ignorantiae, vel
impotentiae, quod non posset eos tueri. Item dixit eis, ne putarent se deceptos. Et comparat eos ovibus propter
91

