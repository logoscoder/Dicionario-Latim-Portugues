Istud praedictum erat Is. XXXV, 5: tunc aperientur oculi caecorum, et aures surdorum patebunt etc.; et in Ps.
Cxxxviii, 3: mirabilia opera tua.
Sed quaeritur: quare non facit mentionem de debilibus? quia non erat actus oppositus, cui posset respondere.
Sed videte quod aliqui visis miraculis blasphemabant, ut habetur supra XIV, sed isti collaudabant; unde
magnificabant Deum Israel.
Iesus autem, convocatis discipulis etc.. Hic ostenditur doctrina Christi laudabilis per refectionem bonorum. Et
primo ponitur motivum; secundo materia; tertio distributio; quarto refectio.
Secunda ibi et dicunt ei discipuli etc.; tertia ibi et praecepit turbae ut discumberent; quarta ibi et comederunt
omnes et saturati sunt.
Notandum quod motivum istud ponitur post praemissa, quia infirmi non possunt cibari, quia omnem escam
abominata est anima eorum, Ps. Cvi, 18. Ideo oportet quod antequam cibentur, sanentur: sic etiam in
spiritualibus. Augustinus: palato infirmo poena est panis, qui sano est amabilis etc..
Et ideo Dominus post sanationem cibat.
Et notandum quod primo convocat discipulos ut reddat attentos, ut sint memores miraculi. Item ut det exemplum
nobis quod quantumcumque sit homo magnus, debet se comportare minoribus; Eccli. III, 20: quanto maior es,
humilia te in omnibus.
Unde convocatis discipulis suis, dixit: misereor turbae etc.. Hoc fuit motivum, unde ostendit humanitatem
convenientem divinitati. Misericordia est passio, quia misericors est miserum cor habens, qui reputat alienam
miseriam suam. Sed misericordia maxime Deo convenit; Ps. Cii, 8: miserator et misericors Dominus, longanimis
et multum misericors. Et quam reputat ut suam, repellere debet ut suam. Unde Dominus inquantum repellit
miseriam, dicitur misericors.
Sed ponitur motivum miserendi triplex.
Primo ponit perseverantiam; secundo inopiam; tertio periculum imminens.
Primo ponitur perseverantia, cum dicitur quia triduo iam perseverant mecum.
Ex quo potestis cognoscere quod qui cum Christo perseverant, pane suo reficiuntur: quia qui perseveraverit
usque in finem, hic salvus erit.
Per triduum potestis intelligere confessionem sanctae trinitatis; unde infra ult., 19: euntes in universum mundum,
baptizate in nomine patris, et filii, et spiritus sancti. Vel triplicem actum, scilicet cordis, oris et operis.
Item triplex tempus saeculi, scilicet tempus legis naturae, legis mosaicae, et legis gratiae et gloriae in fine. Ps.
XVI, 15: satiabor, cum apparuerit gloria tua. Vel per triduum, triduum mortis Christi. Unde illi triduo sustinent
Dominum, qui conformarunt se morti Christi; Osee VI, 3: vivificabit nos post triduum, et in die tertia suscitabit
nos. Unde per mortem Christi expectamus iustificationem.
Ad Gal. Ult., 17: semper mortificationem Jesu in corpore nostro portantes.
Secundum quod tangitur est inopia; unde dicit non habent quid manducent.
Sed quare per triduum expectavit? ne possent calumniari, quia refecti essent cibo, quem secum portaverant.
Secundum mysterium, illorum miseretur qui suam miseriam cognoscunt; Apoc. III, 17: nescit quia miser es, et
miserabilis, et pauper, et caecus, et nudus etc..
Tertium est periculum et dimittere eos ieiunos nolo, ne deficiant in via.
Deficiunt enim in via qui verbo Dei non reficiuntur; Deut. VIII, 3: non in solo pane vivit homo, sed in omni
verbo, quod procedit de ore Dei; Eccli. XV, 3: cibavit eum pane vitae et intellectus.
Et dicunt ei discipuli etc.. Hic ponitur materia. Et primo, quomodo dedit; secundo, quanta materia aderat.
Unde dicit et dicunt: unde ergo in deserto panes tantos? hic tarditas et oblivio discipulorum reprehenditur, quia
supra Dominus satiaverat ex quinque panibus quinque millia. Unde ex tarditate et oblivione reprehenduntur.
Secundum mysterium, in hoc gratia Dei et misericordia significatur, qui indignis mysteria sua revelat, et per eos
sacramenta ministrat; Ier. I, 6: nescio loqui, Domine, quia puer sum. Cui Dominus: noli dicere, quia puer ego
sum; Ex. IV, 10: impeditioris sum linguae, et tardioris etc.. Is. III, 7: nam sum mendicus, et in domo mea non est
panis, nolite me constituere principem populi.
Deinde ponitur quanta materia aderat; unde ait illis Jesus; quot panes habetis? et non petiit ut ignorans, sed ut
miraculum ostenderetur. Unde et paucos pisciculos, supra, in alio miraculo, commemorari fecit.
Et dicitur, quod quinque panes habebant, et duos pisces, in quibus doctrina legis significabatur; et illi panes erant
hordeacei; hic sunt septem, et non dicuntur hordeacei; in quibus significatur lex nova septiformi gratia Dei
informata. Item in illa duo tantum fuerant pisces, in hac autem multi pisciculi.
Vos elegit Deus pauperes in mundo, divites in fide. Et in Ps. VIII, 9: volucres caeli et pisces maris, qui
perambulant semitas maris, idest huius mundi.
Et praecepit turbae ut discumberent super terram. Hic ponitur dispositio.
Et primo disponit; secundo materiam accipit; tertio gratias agit, et frangit, et distribuit.
Dicit ergo et praecepit. In alia refectione habetur quod fecit super foenum recumbere.
Per foenum temporalia significantur; unde Is. XL, 6: omnis caro foenum, et omnis gloria eius quasi flos agri.
Unde in veteri lege erat fundamentum super temporalia, in nova solum super stabilitatem gloriae; Eccle. I, 4:

152

