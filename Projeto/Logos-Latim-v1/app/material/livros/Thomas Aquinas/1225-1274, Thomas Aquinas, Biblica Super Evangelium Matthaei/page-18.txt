Et ideo aliquando invenitur dictum a sanctis, quod spiritus sanctus fuit ibi pro semine, aliquando tamen dicitur
quod non fuit ibi semen. Et hoc est, quia in semine viri sunt duo, scilicet ipsa corrupta substantia, quae descendit
a corpore viri, et ipsa formativa virtus.
Dicendum ergo, quod spiritus sanctus fuit pro semine quantum ad virtutem formativam; sed non fuit ibi pro
semine quantum ad corpulentam substantiam, quia non de substantia spiritus sancti facta est caro Christi, vel
conceptio eius. Et ideo patet, quod spiritus sanctus non potest dici pater Christi, quia nec secundum divinam
naturam, nec secundum humanam.
Secundum divinam naturam quidem, quia quamvis Christus sit eiusdem gloriae cum spiritu sancto, filius tamen
secundum divinam naturam nihil accipit a spiritu sancto: et ideo non potest dici filius eius; filius enim aliquid
accipit a patre. Similiter nec secundum humanam, quia pater et filius debent convenire in substantia; Christus
autem, quamvis sit conceptus virtute spiritus sancti, non tamen de substantia spiritus sancti.
Sed contra hoc quod dicitur de spiritu sancto est, quod Prov. IX, 1 dicitur, quod sapientia aedificavit sibi domum.
Ergo videtur quod ipsamet divina sapientia, idest Dei filius, sibi humanam naturam univit, et ita non est facta
virtute spiritus sancti.
Sed duplex est responsio, secundum Augustinum.
Prima, quod verbum illud quod scribitur Prov. IX, 1, intelligitur de ecclesia, quam Christus in sanguine suo
fundavit. Alia est, quod indivisa sunt opera trinitatis: et ideo illud quod facit filius, facit etiam spiritus sanctus,
sed tamen per quamdam appropriationem attribuitur spiritui sancto. Et ratio huius dicta fuit superius.
|#5 Lectio 5
Pariet autem filium. Hic praenuntiat obsequium, quod exhibebit ioseph puero iam nato, et facit tria: primo enim
praenuntiat virginis partum; secundo praemonstrat obsequium ab ipso ioseph puero exhibendum, cum dicit et
vocabis nomen; tertio aperit nomen impositum ipsi puero, cum dicit Jesum.
Dicit ergo pariet. Ita concepit de spiritu sancto quidem primo, sed pariet filium. Non dicit tibi, quia ipse puerum
non genuit. Luc. I, 13 dictum est zachariae: uxor tua pariet tibi filium, quia ipsum zacharias genuit. Vel ideo non
dicit, tibi, ut ostendatur, quod pro omnibus natus est: non solum tibi, vel ipsi pariet filium, sed toti mundo; Luc.
II, 10: ecce annuntio vobis gaudium magnum, quia natus est vobis hodie salvator, qui est Christus Dominus in
civitate David etc..
Sed quia ioseph posset dicere: ita concepit ipsa de spiritu sancto, et pariet filium, quid ergo ad me? in nullo sum
ei necessarius. Ideo subdit ipsius ioseph obsequium vocabis nomen eius.
Consuetudo erat apud Hebraeos, et est hodie, quod die octavo circumcidebant puerum, et tunc imponebant ei
nomen; et hoc factum est per ioseph: unde in hoc opere minister fuit. Unde dicitur ei vocabis; non dicitur
impones, quia iam est sibi impositum; Is. Lxii, 2: vocabitur tibi nomen novum, quod os Domini nominavit.
Iesum, hoc est nomen a Deo impositum.
Et reddit causam ipse enim salvum faciet populum suum, quem sibi acquisivit sanguine suo, hoc est populum
eius. Dan. IX, V. 26 dicitur: non erit populus eius, qui est eum negaturus; unde est populus Domini per fidem; I
Petr. II, 9: vos estis genus electum, regale sacerdotium, gens sancta, populus acquisitionis.
A peccatis eorum. In libro iudic. Frequenter dicitur quod talis, vel talis salvavit Israel: sed a quibus? ab inimicis
carnalibus; hic autem a peccatis, remittendo peccata, quod soli Deo competit. Luc. V, 24: ut autem sciatis, quia
filius hominis habet potestatem in terra dimittendi peccata.
Nota, quod hic confunditur Nestorius, qui dicebat, quod illa, quae Dei sunt, ut esse ab aeterno, esse omnipotens,
vel huiusmodi, non conveniunt illi homini. Ecce quod ille idem homo, qui natus est de virgine, qui vocatur Jesus,
ipse salvum faciet populum suum a peccatis eorum. Unde cum peccata dimittere non possit nisi solus Deus,
oportet dicere quod iste homo sit Deus, et quod ea, quae Dei sunt, ei verissime conveniunt.
Praemiserat evangelista, quod mater Dei inventa est in utero habens de spiritu sancto, et hoc supra probavit per
angelicam revelationem, hic probat per prophetiae praenuntiationem; unde dicit hoc totum factum est ut
adimpleretur quod dictum est a Domino per prophetam.
Et sciendum quod ista particula dupliciter potest introduci hic. Chrysostomus enim vult quod totum hoc dixerit
Angelus et prophetiam introduxerit. Et ratio est, quia ipse, ne quod praenuntiabat videretur novum, subito voluit
ostendere quod ab antiquo praenuntiatum erat; Is. XLVIII, 3: qui fecit iam quod futurum est, secundum aliam
translationem.
Alii dicunt, et credo melius, quod istud, scilicet hoc totum factum est etc., sunt verba evangelistae. Nam ibi
terminantur verba Angeli: et ipse salvum faciet etc.. Et inducit ea evangelista propter tria. Primo, ut ostendat
quod vetus testamentum est de Christo; act. X, 43: huic omnes prophetae testimonium perhibent, remissionem
peccatorum accipere per nomen eius omnes qui credunt in eum.
Secundo ut facilius Christo credant: Io. V, 46: si crederetis Moysi, crederetis forsitan et mihi: de me enim ille
scripsit. Tertio ad ostendendum conformitatem veteris et novi testamenti; Col. II, 17: quae sunt umbra
futurorum, corpus autem Christi.
Sed ad hoc quod sciatur quid in ista prophetia contineatur, sciendum quod tria annuntiat Angelus. Primo enim
dixit quod in ea natum est etc.; secundo pariet filium; tertio vocabitur nomen eius Jesum. Ista per ordinem in
18

