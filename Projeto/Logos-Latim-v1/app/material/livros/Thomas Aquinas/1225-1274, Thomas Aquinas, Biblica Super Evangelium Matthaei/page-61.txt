Non enim datur ei qui indigne recipit, sed assumit in damnum suum. Qui enim manducat et bibit indigne,
iudicium sibi manducat et bibit, ut habetur I ad Cor. XI, 29.
Sed quid est quod dicit hodie? dicendum quod hodie aliquando accipitur pro praesenti die, aliquando pro tota
vita nostra. Unde da nobis hodie, idest ut in tota vita nostra possimus percipere, quia in hac vita tantum est
necessarius: in alia enim, habita veritate, non indigebimus. Unde in hac vita et nunc peculiaris est, tunc
continuus.
Alia expositio, ut per panem Deus vel divinitas intelligatur. Lc. XIV, 15: beatus qui manducat panem in regno
caelorum; Ps. Lxxvii, 25: panem Angelorum manducavit homo. Unde da nobis hodie: da ut in praesenti vita
possimus ea frui.
Item aliter potest exponi de pane sapientiae; unde: venite, comedite panem meum: ille enim comedit panem
sapientiae, qui inquirit documenta salutis, qui facit divina praecepta.
Quarto exponitur de pane corporali.
Dixerat sanctificetur nomen tuum, et fiat voluntas tua etc.. Unde docuerat nos caelestes esse; sed memor
fragilitatis nostrae docet nos petere terrena ad vitam necessaria, et non superflua, sed necessaria. Unde: habentes
alimenta, et quibus tegamur, his contenti sumus. Idem petiit patriarcha Iacob: si dederit mihi panem quo vescar,
et vestes quibus operiar etc.. Sed dicit nostrum, quia de proprio, non de rapina. Alia ratio quare dicit nostrum,
quia hoc datur ad necessitatem. Unde debemus accipere ut communia, ut dicebat iob: si comedi buccellam panis
solus.
Sed quid est quod dicit supersubstantialem? hoc ideo dicit, quia (ut dicit Augustinus in Lib. De orando Deum ad
probam) id quod est praecipuum in vita hominis est panis.
Eccli. XXIX, 28: initium vitae hominis aqua et panis. Unde per hunc omnia quae sunt substantialia ad vitam
intelliguntur.
Sed dicit quotidianum, idest pro hac vita brevi: si enim peteret ad longum tempus, contrariaretur petitioni suae,
quae dixit adveniat regnum tuum, idest ad nos veniat. Si ergo longa petitio esset, contrariaretur orationi
praecedenti. Item ut superfluitatem tollat, quia quod necessarium, est ad diem; contra quosdam qui plus
expendunt uno prandio quam necesse esset in multis diebus.
Item dicit da nobis. Chrysostomus: temporalia habent boni et mali: boni ad utilitatem, mali ad damnum: boni
igitur a Deo, mali a diabolo. Alia ratio. Sicut si aliquis offerret panem sacerdoti ad sanctificandum, postea peteret
a sacerdote iam sanctificatum; sic dicitur da nobis, idest sanctifica nobis, et sanctificatur per orationem. Et quia
noluit ut petatur ad longum tempus, ideo dicit hodie: vel hodie, idest in vita ista.
Sed quaeritur quare Dominus prohibuit sollicitudinem; unde dicit nolite solliciti esse etc.. Hic autem docet
petere.
Sed homo licite potest desiderare quae necessaria sunt ad vitam; et non solum quae ad vitam, sed quae ad statum,
quia plura sunt necessaria regi quam comiti: unde licet haec petere. Sed aliud est desiderare, et aliud sollicitum
esse.
Item videtur quod non petendum sit nisi ad unum diem, quia dicit hodie. Solutio.
Non intendit quin cogites de futuro: sic enim periret populus Dei, quia sic non esset congregandum in aestate
quod comedendum est in hieme; sed sollicitudinem removet de futuro.
Sequitur dimitte nobis debita nostra etc.. Hic intendit ponere petitiones quae fiunt ad remotionem mali, et primo
magis principalis quod magis impedit. Hoc autem est peccatum; ideo dicit et dimitte nobis debita nostra: quia
contra eum peccavimus; nos enim indigemus de bono Dei. Hieronymus: indignum est quod agamus aliquid
contra Deum. Quando tu peccas, tu usurpas quod Dei est: quia voluntas Dei est regula omnium. Si ergo dimittis
voluntatem Dei pro voluntate tua, usurpas quod Dei est. Ideo dimitte nobis peccata. Et hoc ille petebat Ps.
XXXVIII, 14: dimitte mihi, ut refrigerer prius quam abeam, et amplius non ero.
Et per hoc duos errores excludit.
Error scilicet Pelagii, qui dicebat, quod sine peccato poterat homo vivere: et hoc est falsum, quia esset aliquis qui
non posset dicere hanc orationem; sed hanc Dominus dedit omnibus; omnes ergo peccatum habent. Et ioannes in
prima canonica I, 8: si dixerimus quod peccatum non habemus, nos ipsos seducimus etc..
Item, alius error, quod si quis peccavit, non potest agere poenitentiam; sed hoc non doceret Dominus petere, nisi
vellet remittere.
Unde Io. I, 12: dedit eis potestatem filios Dei fieri: quod non fieret nisi remitterentur peccata.
Sicut et nos dimittimus debitoribus nostris. Debitores dicuntur duobus modis: vel quia peccant contra nos; vel
quia aliquid nobis debent, ut pecuniam, et huiusmodi.
Non ergo docet ut dimittam debita pecuniae, sed debitum quo peccavit quis contra me; vel etiam si offendit me
pro solvenda pecunia, offensam teneor dimittere, non pecuniam: indignum enim esset quod peterem
misericordiam, si remittere non vellem; unde Eccli. XXVIII, 3: homo homini servat iram, et a Deo petit
medelam.
Sed sunt multi qui nolunt dimittere, debentne dicere pater noster? etc.. Quidam enim subtrahebant verbum illud
sicut et nos etc., sed talis omittens peccat, quia formam ecclesiae non servat. Dicendum ergo quod, licet sit in

61

