Et dixit eis: scriptum est etc., hic reprehendit eos. Et primo in hoc quod pertinet ad dignitatem templi; secundo
per hoc quod pertinet ad usum.
Scriptum est, scilicet Is. LVI, 7, domus mea domus orationis est. Expositio huius habetur III Reg. VIII, 27, ubi
dicitur, cum caeli caelorum capere te non possunt, quanto magis domus haec quam aedificavi tibi? unde non
dicitur domus Domini, quia ibi corporaliter inhabitet, sed quia locus est deputatus ad orandum Deum. Sicut
aliquis Dominus habet locum ubi petitiones recipit et exaudit, sic templum est locus ubi Dominus vota fidelium
audit. Ecclesia nostra specialiter dicitur domus, quia ibi habitat corporaliter in sacramento Christus Deus. Ps.
Cxlvii, 20: non fecit taliter omni nationi. Unde Augustinus in regula: in oratorio nihil aliud fiat, nisi ad quod
deputatum est.
Consequenter reprehendit eos quantum ad usum vos autem fecistis eam speluncam latronum: quia ea quae
religionis sunt, in quaestum convertunt, et latrones in speluncis latitant, ut spolient transeuntes, et sibi acquirant
quod non est suum.
Accesserunt autem ad eum caeci et claudi. Hic ponitur quod ad gloriam Christi pertinet quantum ad infirmorum
curationem.
Caeci vero, qui in templo sunt, significant eos, qui excaecati sunt per ignorantiam.
Is. LIX, 10: palpavimus sicut caeci parietem. Claudi dicuntur, qui per vias ambulant iniquorum. III Reg. XVII,
28: ut quid claudicatis in duas partes? et isti accedunt ad Christum in templo, et sanat eos. Et congruit huic facto
locus, per quod significatur quod morbi spirituales non curantur nisi in ecclesia. Facto ostendit, quia pueri
clamaverunt, supra, benedictus qui venit in nomine Domini. Is. XXXV, 4: ecce Dominus veniet, et salvabit nos;
tunc aperientur oculi eorum.
Sequitur indignatio sacerdotum, unde dicit videntes autem principes sacerdotum et Scribae... Indignati sunt.
De talibus dicitur II ad Tim. III, 13: semper proficiunt in peius. Et primo ponitur reprehensio; secundo inquisitio;
tertio responsio.
Circa primum tria.
Primo ponitur causa indignationis; secundo ponitur indignatio; tertio ponitur confutatio.
Unde videntes mirabilia quae fecit, scilicet caecos illuminari etc., et non minus fuit quod ementes et vendentes
eiecit.
Hoc enim videntes dicebant ad eum conversi, mirabilia testimonia tua, ideo scrutata est ea anima mea, Ps. Cxviii,
129. Item videntes pueros clamantes hosanna etc., debebant moveri ad reverentiam. Supra XI, 15: abscondisti ea
a sapientibus et prudentibus, et revelasti ea parvulis. Mc. IV, 12: ut videntes non videant.
Unde isti pueri laudabant, sed isti sapientes indignati sunt et dixerunt ei audis quid isti dicunt? quasi dicerent,
non est iustum quod homo purus sustineat laudari ut Deus. Act. XII, 22 s. Quia Herodes sustinuit ut honoraretur
ut Deus, ideo percussus est ab Angelo, et consumptus vermibus expiravit: in quo datur nobis exemplum quod si
laudamur supra nos, quod non debemus sustinere. Sed ipse non poterat laudari supra se, quia ipse Deus erat.
Sequitur reprobatio. Et primo reprobantur verbo; secundo facto.
Iesus autem dixit eis, utique.
Dominus valde sapienter respondet. Intendebant quod si reprimeret pueros, quod ipsi haberent propositum: si
non, haberent accusationem erga eum. Sed Dominus ita sapienter respondet, quod nec pueros reprobavit, nec ipsi
habuerunt unde calumniari possent.
Unde dixit utique audio, sed nihil contra me dicunt. Sed David dicit ex ore infantium et lactentium perfecisti
laudem.
Non dicit dixisti sed perfecisti, quia quod tales pueri laudant Deum, hoc est ex divina inspiratione, quia Dei
perfecta sunt opera, Deut. XXXII, 4. Unde non ex industria, sed a spiritu sancto. Sap. X, 21: qui linguas
infantium facit disertas.
Sed quomodo dicit infantes, quia tales non possunt loqui: ergo nec laudare? dico quod non dicuntur infantes
propter aetatem, sed propter simplicitatem, quia a malitia immunes. Apostolus I Cor. XIV, 20: nolite pueri effici
sensibus, sed malitia parvuli estote. Item lactentes dicuntur, quia a miraculis commovebantur: in miraculis
commoveri est quidem ut lac, quia lac absque difficultate bibitur, sic isti cum dulcedine per miraculum
adducuntur ad fidem.
Ad Hebr. V, 12: facti estis quibus lacte opus est, non solido cibo.
Et relictis illis abiit foras extra civitatem in bethaniam. Hic confutat facto.
Et primo facto quod fit circa se; secundo facto quod fit circa ficulneam.
Dicit ergo quod relictis illis, abiit foras. Et derelictio illa fuit signum, quod ipsi derelinquerent eum. Ier. LI, 9:
curavimus Babylonem, et non est sanata. Et transit in bethaniam, in domum obedientiae: ibi enim moratur Jesus,
ad Rom. VI. Et mansit ibi, quia in obedientibus sibi manet.
Act. V, 29: obedire oportet Deo magis quam hominibus. Et non solum in bethaniam, sed in quemcumque
obedientem. Unde Io. XIV, V. 15: si quis diligit me, sermonem meum servabit, et sequitur, et mansionem apud
eum faciemus.
Mane autem revertens in civitatem esuriit. Hic ponitur confutatio sub quodam figurali facto. Et primo ponitur
factum; secundo discipulorum admiratio.
199

