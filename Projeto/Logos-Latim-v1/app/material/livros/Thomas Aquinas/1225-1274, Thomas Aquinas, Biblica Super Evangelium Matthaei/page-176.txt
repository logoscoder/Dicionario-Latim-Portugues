Vel per regnum praesens ecclesia designatur, ut supra XIII, 41: colligent de regno eius omnia scandala. Et bene
dicitur regnum, si consideremus omnia quae sunt in regno.
In regno est rex, servi, et huiusmodi. Homini regi. Iste rex est Deus, sive intelligatur de patre, sive de filio, sive
de spiritu sancto.
Qui voluit ponere rationem cum servis suis.
Per servos Domini intelliguntur praelati ecclesiae, quibus commissa est cura animarum.
Lc. XII, 42: fidelis servus et prudens, quem constituit Dominus super familiam suam.
Quid est ergo rationem ponere de commissis, nisi quod obligant se ut rationem reddant? ad Hebr. XIII, 17: ipsi
pervigilant quasi rationem pro animabus vestris reddituri.
Quia etiam unicuique anima sua commissa est, ideo quilibet potest dici servus; unde iob I, 8: numquid
considerasti servum meum iob? etc.. Unde positus est quilibet ut reddat rationem de omnibus: nam etiam de
quolibet verbo otioso oportet reddere rationem, supra XII, 36.
Et cum coepisset ponere rationem.
Finis huius rationis erit in die iudicii; principium, quando primo inducit aliquam tribulationem. I Petr. IV, 19:
itaque et hi qui patiuntur secundum voluntatem Dei, fideli creatori commendent animas suas. Ez. IX, V. 6: a
sanctuario meo incipite. Item tangitur diligens examinatio meritorum. Thren. III, V. 40: scrutemur vias nostras,
per quod intelligitur examinatio conscientiarum.
Et in ista examinatione oblatus est ei servus, qui debebat decem millia talenta. Si ad praelatos referimus haec
talenta, peccata subditorum intelligimus: quia quoties peccat subditus per negligentiam suam, efficitur debitor
talentorum. Unde dicitur III Reg. XX, V. 39: erit anima tua pro anima sua. Vel potest dici, quod mille est
numerus perfectus, quia est cubicus. Item per decem intelligitur numerus Decalogi. Item per talentum gravitas
peccati. Zach. V, 7: et ecce talentum plumbi portabatur etc.. Unde significatur homo habens multitudinem
maximorum criminum; unde quando Deus vult ponere rationem, et examinare conscientiam suam, invenit
massam criminum. I Paralip. Ult.: peccavi super arenam maris.
Cum autem fit haec examinatio debiti, petuntur tria. Primo significatur causa examinationis, vel causa poenae;
secundo describitur poena; tertio fructus poenae.
Aliquis punitur quando ex seipso non habet unde satisfaciat, unde dicit cum autem non haberet unde redderet,
cum totum quod habet, non sufficit. Unde michaeae VI, 6: quid dignum offeram Domino? etc.. Ideo cum non
haberet unde redderet, iussit eum Dominus eius venumdari etc., quia cum Dominus facit rationem cum homine,
et non habet homo unde solvat, et considerat iustitiam Dei, quae est poena, iubet quod venumdetur. Quando
venumdatur, pretium peccati est poena: pretium est quod aliquis accipit pro eo: et sic venumdatur, quando poena
infligitur. Is. L, 1: in iniquitatibus vestris venumdati estis. Et uxorem, et filios.
De uxore generat filios. Filii autem sunt opera, uxor concupiscentia, vel radix peccati. Et omnia quae habebat,
quae sunt Dei dona.
Osee II, 8: dedi ei frumentum, et vinum, et oleum, et argentum multiplicavi ei, et aurum etc.. Punitur ergo pro
uxore, et filiis, et donis sibi datis. Sap. XIV, 9: similiter autem odio sunt Deo impius et impietas eius. Ps. Cviii,
V. 9: fiant filii eius orphani, et uxor eius vidua.
Procidens autem servus ille rogabat eum, dicens. Hic ponitur misericordia Domini. Et primo ponitur
provocativum misericordiae: quod enim multum provocat misericordiam, est oratio. Unde quando homo sentit se
in periculo, debet recurrere ad orationem.
Eccli. XXI, 1: fili, peccasti non adiicias ultra, sed et de pristinis deprecare, ut tibi dimittantur.
Commendatur autem huius humilitas; item commendatur discretio; item commendatur iustitia. Humilitas, quia
procidens. Ps. Ci, 18: respexit Dominus in orationem humilium.
Unde rogabat eum. Origenes scribit, orabat eum.
Item tangitur discretio eius, quia non petiit totum sibi dimitti debitum, sed tantum petiit tempus; unde dicit:
patientiam habe in me idest, da mihi tempus, ut possim satisfacere.
Sic petebat iob X, 20: dimitte me paululum, ut plangam dolorem meum.
Item tangitur iustitia: et omnia reddam tibi. Ps. L, 21: tunc imponent super altare tuum vitulos.
Item ponitur miseratio Domini relaxantis misertus autem Dominus servi illius, dimisit eum, et debitum dimisit ei.
Unde dolor poenitentis non causat remissionem, sed misericordia Domini; unde ad Rom. IX, V. 26: non est
currentis, sed miserentis Dei.
Misertus autem Dominus etc.. Notate, quod Dominus plura dat, quam homo audeat petere: ut in illa oratione
dicitur: qui merita supplicum excedis et vota. Unde dimisit eum, idest absolvit, et debitum, peccati, dimisit.
Potest enim esse tanta contritio quod totum dimittat.
Sequitur ingratitudo egressus, autem servus ille etc., et ponuntur quinque quae aggravant ingratitudinem eius.
Primo enim aggravatur ex tempore, quia si post novem vel decem annos accidisset, non esset mirum; sed quia
eodem die deliquit, ingratus efficitur; sicut de peccatore, qui quando sunt dimissa eius peccata, in eodem die ad
peccata regreditur. Unde dicitur egressus, Iac. I, 24: consideravit enim se, et abiit, et statim oblitus est qualis
fuerit. Item ex simulatione, quoniam in consideratione Domini humilis fuit, sed egressus statim ostendit qualis
esset. III regum XXII, 22: egrediar, et ero spiritus mendax in ore omnium prophetarum eius.
176

