Vel aliter, quia possent dicere vos qui reliquistis omnia etc. Iudicabimus sic. Qui per superbiam elati erant primi,
sunt novissimi.
Origenes dicit quod potest intelligi de his qui veniunt ad Christum, et tepide vivunt; post veniunt alii ferventes, et
fervore suo transcendunt alios. Vel primos vocat qui ex Christianis nati sunt, qui novissimi facti sunt respectu
aliorum qui fuerunt ex gentibus vel Iudaeis. Vel potest referri ad homines, vel Angelos; quia qui primi sunt in
ordine Angelorum, facti sunt novissimi per culpam; et novissimi, idest homines, fient primi et superiores.
|+20 Capitulus 20
|#1 Lectio 1
Supra Dominus egit de perventione ad regnum per viam communis salutis, et per viam perfectionis; et quia
quidam credunt indebite pervenire, ideo repelluntur. Et primo illi qui intendunt venire propter temporis
antiquitatem; secundo qui propter carnis originem. Secunda ibi et ascendens Jesus ierosolymam etc..
Primum ergo proponitur sub parabola patrisfamilias et conductorum.
Primo ponit parabolam; secundo concludit id ad quod prodest parabola, ibi sic erunt novissimi primi, et primi
novissimi.
Parabola duas habet partes.
Primo agit de conductione; secundo de remuneratione. Secunda ibi cum sero autem factum esset etc..
Circa primum ponuntur quatuor conductiones, quae sunt invitationes operariorum ad operandum.
Secunda ibi et egressus circa horam tertiam etc..
Tertia ibi iterum autem exiit circa horam sextam etc..
Quarta ibi circa undecimam vero exiit.
Circa primum tria tangit.
Primo tangitur conducens; secundo ponuntur conducti; tertio modus conducendi.
Secunda ibi qui exiit primo mane conducere operarios. Tertia ibi conventione autem facta etc..
Iste paterfamilias Deus est, cuius familia est totus orbis, sed specialiter creatura rationalis: et dicitur paterfamilias
ex similitudine gubernationis; Sap. XIV, 3: tu autem, pater, gubernas omnia sapientia.
Qui exiit primo mane conducere operarios in vineam suam. Hic agit de conductis. Primo quaeritur quae sit vinea,
qui operarii, quare conducti.
Quid sit vinea ista. Secundum chrysostomum iustitia est, et quot virtutes producit, tot palmites emittit; Cant.
VIII, 12: vinea mea coram me est. Gregorius: per vinea significatur sancta ecclesia. Is. V, 7: vinea Domini
exercituum domus Israel est.
Et diversi palmites.
Operarii vero sunt qui ab Adam descenderunt, unde omnes homines; Gen. II, V. 15: posuit Dominus Adam in
Paradiso ut operaretur et custodiret illum. Debet enim unusquisque operari iustitiam, et excolere eam, et habere
curam de proximo; eccli.
Cap. XVII, 12: Deus mandavit unicuique de proximo suo. Similiter praelati sunt operarii; Is. Lxi, 3: et
vocabuntur in ea fortes iustitiae, plantatio Domini ad glorificandum.
Dicuntur autem conducti, qui pro merito operari debent, et quasi mercenarii; iob VII, 1: militia est vita hominis
super terram, et sicut mercenarii dies eius. Sicut enim mercenarius non statim accipit mercedem, sed expectat,
sic nos in vita ista. Sed ad hoc quod sit bonus mercenarius, oportet quod laboret ad commodum Domini sui: sic
si laboremus in vinea ecclesiae, totum referre ad Deum debemus. Unde I Cor. X, 31: omnia ad gloriam Domini
facite. Item primo excolit, et post comedit: et sic oportet quod primo excolamus et praeparemus aliorum salutem,
post temporalia quaeramus; sup.
Cap. VI, 33: primum quaerite regnum Dei, et omnia haec adiicientur vobis; Lc. XVII, 8: praecinge te, et ministra
mihi, donec manducem et bibam, et post haec tu manducabis et bibes.
Item tertio requiritur quod tota die occupetur in labore: sic cultor vineae Domini modicum tempus expendat in
his quae ad ipsum pertinent, sed necessarium est quod expendamus totum tempus in servitio Dei; I ad Cor. XV,
58: abundantes in opere Domini semper. Item verecundatur apparere coram Domino nisi bene fecerit, sic etiam
non debet hic apparere coram Domino nisi cum opere bono; Exod. XXIII et XXXIV, 20: non apparebis coram
me vacuus.
Sed videamus quid sit mane. Totum tempus huius saeculi est unus dies; ps.
Lxxxix, 4: mille anni tamquam dies hesterna quae praeteriit. Diversae horae sunt diversae aetates. Prima ab
Adam usque ad Noe, et in illo tempore monuit Dominus et per nuntios et per apparitiones, ire in vineam iustitiae.
Vel potest dici quod tota vita hominis est unus dies. Mane huius diei est pueritia.
Pueritia enim virens est sicut herba; unde aliqui vocantur a pueritia, sicut vocati sunt a pueritia ieremias, Daniel
et ioannes baptista.
Ideo dicit qui exiit primo mane etc..
Consequenter determinatur de modo conductionis, unde dicit conventione autem facta cum operariis ex denario
diurno.
188

