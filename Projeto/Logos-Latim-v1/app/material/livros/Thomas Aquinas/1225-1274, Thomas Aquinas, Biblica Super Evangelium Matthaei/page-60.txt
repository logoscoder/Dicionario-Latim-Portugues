revocetur a terrenis, dicit pater noster, qui es in caelis. Aliter per caelos sancti intelliguntur: Is. I, 2: audite, caeli,
et auribus percipe, terra; et ps.
XXI, 4: tu autem in sancto habitas.
Dat enim fiduciam impetrandi, quia non longe sunt a nobis.
Sanctificetur nomen tuum. Hic, captata benevolentia, accedit ad petitiones. Sed omnis petitio habet desiderium.
Unde in hac oratione continetur omne quod homo desiderare potest, et eo ordine quo petere debet: homo enim
desiderat consequi bonum, et vitare malum.
Quatuor autem petuntur desideranda. Desiderium enim tendit in finem: unde in unoquoque quod primo
desiderandum est, est finis.
Finis autem est Deus: unde honor Dei primo est petendus: et hoc tangitur sanctificetur nomen tuum.
Item petenda sunt quae ad nos pertinent: et primum est gloria Dei: et haec tangitur adveniat regnum tuum.
Item virtutes et merita bona: et hoc tangitur fiat voluntas tua etc..
Item subsidia mortalis vitae, sive temporalia, sive spiritualia; et hoc tangitur panem nostrum quotidianum: sive
intelligas panem temporalem, sive spiritualem, vel sacramentalem.
Item malum est vitandum. Contra bona sunt quaedam impedimenta. Contra primum non est impedimentum, quia
semper est honorandus Deus, sive velis, sive nolis habere.
Beatitudinem impedit peccatum; ideo petit dimitte nobis debita nostra etc..
Virtutes etiam et operationes bonas impedit tentatio: ideo dicitur et ne nos inducas in tentationem.
Habere necessaria huius vitae impedit malum; ideo dicitur sed libera nos a malo.
Sanctificetur nomen tuum. Semper sanctificatum est, quomodo ergo petimus? exponitur sic. Sanctificetur, idest
quod in se sanctum est manifestetur in nobis; non quod accrescat sibi, sed nobis accrescit manifestatio gloriae
suae. Aliter chrysostomus: sanctificetur etc., idest sanctificetur ex operibus nostris, idest det nobis talia opera
facere ut sanctificetur. Secundum Cyprianum: sanctificetur, idest sanctifica nos in nomine tuo.
Is. VIII, 14: et erit vobis in sanctificationem.
Sed sanctificari est, ut qui non sunt sancti sanctificentur, et ut sancti in sanctitatem perseverent; et si quidem
sanctificati non sint, contrarium amoveatur.
Sequitur adveniat regnum tuum, idest fac nos ad regnum tuum pervenire, ut dicitur (infra XXV, 34): venite,
benedicti, percipite paratum vobis regnum a constitutione mundi. Aliter Augustinus in serm. Domini in monte:
Deus regnare incepit, cum mundum redemit. Adveniat; idest veniat consummatio regni tui; Lc. XXI, 31: prope
est regnum Dei. Vel sic. Adveniat regnum tuum, idest regnes in nobis, non peccatum. Unde Rom. VI, 12: non
regnet peccatum in vestro mortali corpore.
Sed non potest venire quis ad regnum caeleste nisi fiat caelestis; ideo petimus ut fiamus caelestes. Fiat voluntas
tua sicut in caelo, idest fac nos caelestes. Unde petimus ut voluntas Dei impleatur per nos.
Et hoc frustra, nisi a Deo esset; et ideo dicitur fiat voluntas tua, quia Deus operatur in nobis. Sed quid? sicut in
caelo et in terra, idest sicut Angeli faciunt voluntatem in caelo, sic nos terreni faciamus in terra.
Vel aliter. Fiat voluntas tua sicut in Christo, sic in ecclesia. Unde fiat voluntas tua sicut in caelo, idest in Christo,
et in terra, idest ecclesia.
Vel aliter. Per caelum sancti, per terram peccatores. Unde fiat voluntas tua etc., idest converte peccatores, ut
serviant tibi ut iusti. Unde Ps. XVII, 29: illuminans lucernam meam, Domine, illumina tenebras meas.
Vel aliter: quia spiritus comparatus ad carnem, ita contrariatur. Unde apostolus: video aliam legem in membris
meis repugnantem legi mentis meae. Unde, fiat etc., idest sicut spiritus concordat voluntati tuae, sic et caro.
Et nota quod dicitur sanctificetur nomen tuum, et non sanctificemus.
Et hoc est, quia ad salutem requiritur persona Dei, et liberum arbitrium. Sed si in prima persona peteretur, iam
videretur quod solum ad liberum arbitrium pertineret.
Panem nostrum supersubstantialem da nobis hodie. Postquam docuit petere gloriam, et beatitudinem, et
operationes virtutum; hic docet petere quae sunt necessaria ad praesentem vitam, cum dicit panem nostrum etc..
Hoc autem exponitur quatuor modis.
Primo exponitur de pane qui est Christus, qui dicit de seipso, Io. VI, 52: panis quem ego dabo, caro mea est pro
mundi vita. Sed dicit nostrum, quia non cuiuscumque, sed fidelium solum; Is. IX, 6: parvulus natus est nobis
etc..
Unde ex quo quis baptizatus est, ius habet in isto pane. Sed hoc quod dicit supersubstantialem, loco eius habetur
in Graeco usion, idest peculiarem; et quod sit supersubstantialis, habetur ad Ephes. I, 20: constituens ad
dexteram suam in caelestibus supra omnem principatum, potestatem, et virtutem, et dominationem.
Iste panis est quotidianus, qui quotidie debet sumi non a quocumque, sicut in libro de ecclesiasticis dogmatibus
dicit Augustinus, quod quotidie recipere nec laudo, nec vitupero: sed in ecclesia quotidie debet sumi a fidelibus,
et percipiatur si non sacramentaliter, tamen spiritualiter. Sed Orientales aliam consuetudinem habent, quia in
aliquorum ecclesiis non celebratur nisi semel in hebdomada. Et Augustinus in serm. Domini in monte dicit, quod
illud sustinetur.
Da nobis. Sed qualiter dicitur da nobis, si nostrum est? Cyprianus: da nobis, idest da ita vivere, quod per
peccatum non reddamur non idonei ad habendum istum panem.
60

