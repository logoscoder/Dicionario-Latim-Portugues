Immundus spiritus exit ab homine dupliciter, quia hominem aliquando torquet corporaliter, aliquando
spiritualiter. Unde videndum quomodo impleatur homo spiritu immundo; quomodo corporaliter et quomodo
spiritualiter; tertio quomodo pertineat ad propositum.
Quatuor ergo dicuntur.
Primo liberatio a spiritu immundo; secundo iterata vexatio; tertio gravitas; quarto secundae vexationis occasio.
Dicit ergo si spiritus immundus exierit ab homine. Omnis res quae commiscetur viliori rei, immunda dicitur;
quae puriori, purior; ut si argentum plumbo iungatur, fit vilius: sic spiritus creatus, si adhaereat inferiori se,
dicitur spiritus immundus.
Et iste exit aliquando ab homine quem corporaliter vexat, aliquando quem spiritualiter, ut in baptismo.
Consequenter ponitur iterata vexatio, et occasio. Et primo ex parte Daemonis; secundo ex parte eorum qui
vexantur.
Ex parte Daemonis primo quantum ad illos alios; secundo quantum ad istos: haec enim est consuetudo
Daemonis, quod non potest quiescere nisi noceat, quia ab initio peccatum dilexit. Unde cum ab aliquo expellitur,
quaerit ubi vexet.
Unde dicit ambulat per loca arida, quaerens requiem, et non invenit. Unde aliquando requiem non invenit. In
quibus autem inveniat, dicitur iob XL, 16: sub umbra dormit, in secreto calami, in locis humentibus.
Loca humentia sunt corda voluptatibus dedita; loca arida sunt qui contemnunt voluptates, qui a prosperitatibus
declinant.
Et de hoc Ezech. XXXVII, 11: aruerunt ossa nostra, et periit spes nostra. Dicit ambulat, et explorat quemcumque
hominem quem decipiat. Unde pro hoc quod dicitur ambulat, sollicitudinem ostendit; I Petr. V, vers. 8: sobrii
estote et vigilate, quia adversarius vester diabolus tamquam leo rugiens circuit quaerens quem devoret. Quaerens
requiem, et non invenit, nisi in locis humentibus.
Ita fuit de Iudaeis, quod exiens a Iudaeis ivit ad gentiles, qui aridi sunt ab humore gratiae divinae; sed non
invenit requiem, quia expulsus est, quia verbum Dei receperunt.
Tunc dicit: revertar in domum meam unde exivi. Ex verbo isto potestis colligere quod si diabolus aliquando
expellitur ab aliquo, quia agit poenitentiam, non tamen totaliter dimittit eum: sicut de Christo legitur Lc. IV, 13,
quod dimisit ad tempus.
Hoc ergo est intelligendum, ut semper solliciti sint homines ne revertatur. Et hoc est quod dicit revertar etc..
Et veniens invenit eam vacantem.
Hic ponitur occasio ex parte eius qui secundo affligitur. Si volumus ad Iudaeos retorquere, planum est quod cum
expelleretur a gentibus, rediit ad Iudaeos.
Unde triplex ponitur occasio. Scilicet otiositas; unde dicit vacantem; Eccli. XXXIII, 29: multam malitiam docuit
otiositas. Ideo Hieronymus: semper aliquid boni facito ut te diabolus inveniat occupatum. Unde vacantem, idest
otiosum; Thren. I, 7: viderunt eam hostes, et deriserunt sabbata sua. Scopis mundatam, quia quod mundatur
scopis non mundatur, nisi quia leviter adhaeret. Unde idem est scopare, quod leviter mundare, et inde scopatio
imperfecta mundatio. Item ornatam et hoc est superficialis ornatus. Mundatio perfecta debet cum igne fieri, sicut
habetur in lege, quod vasa igne debebant mundari.
Item illud quod ornatur, aliam habet ex se pulchritudinem, aliam ex ornatu tantum, de qua in Ps. Cxliii, 12: filiae
eorum compositae, circumornatae ut similitudo templi etc.. Sed qui volunt esse securi, debent habere
pulchritudinem interiorem; Ps. XLIV, V. 14: omnis gloria eius filiae regis ab intus, in fimbriis aureis,
circumamicta varietatibus etc.. Sed quando fit ornatus solum in exterioribus, non relinquitur a Daemonibus. Ita
est de Iudaeis, quia ipsi servabant sabbata, in quibus magis vacabant a bonis quam a malis.
Item totam curam ponebant in minimis legis.
Tunc vadit, et assumit septem alios spiritus nequiores se. Hic ponitur de secunda vexatione graviori, et ostenditur
gravior primo quantum ad numerum; secundo quantum ad durationem; tertio quantum ad effectum.
Quantum ad numerum, quia assumit septem.
Secundum chrysostomum exponitur ad litteram, quia cum aliquis cadit, et non cavet, tunc deterius accidit ei; Io.
V, 14: ecce sanus factus es; iam noli peccare, ne deterius aliquid tibi contingat. Secundum Augustinum assumit
septem, et hoc dupliciter. Aliquando enim poenitens agit poenitentiam, sed negligenter se habet, et tunc fit
proclivior; ad Rom. I, 28: propter quod tradidit illos Dominus in reprobum sensum.
Et per hoc quod dicit septem, universitas vitiorum signatur. Aliter secundum beatum Augustinum: aliqui peccant
aliquo peccato, et in statu poenitentiae addunt simulationem.
Et sicut septem sunt dona spiritus sancti, sic septem simulationes. Unde primo erant vitia simplicia, tunc
adduntur simulationes vitiorum, quae sunt deteriores: et dicuntur septem, vel propter universitatem vitiorum, vel
propter sabbatum.
Et qui hoc modo peccant, fient perseverantiores in malo, unde dicit et intrantes habitant ibi, quia inde recedere
nolunt; Ier. VIII, V. 5: populus in ierusalem aversus est aversione contentiosa, apprehenderunt mendacium, et
noluerunt reverti. Si exponatur de Iudaeis, patet, quod habitat in eis, et discedere ab eis non vult.
Et fiunt novissima illius hominis peiora prioribus. Hic ponitur aggravatio quantum ad effectum. Ad litteram, qui
magis punitur, magis aggravatur. Unde II Petr. II, 21: melius erat viam veritatis non cognoscere, quam post
120

