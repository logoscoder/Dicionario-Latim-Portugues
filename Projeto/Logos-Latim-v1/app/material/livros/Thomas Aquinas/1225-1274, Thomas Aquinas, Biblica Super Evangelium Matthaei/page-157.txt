Licet secundum Augustinum videatur quod modo non fuerit impositum, sed a principio; Io. I, 42: tu vocaberis
cephas.
Vel potest dici quod tunc fuit promissum, hic datum.
In huius signum rei, super hanc petram aedificabo ecclesiam meam. Proprietas petrae est, quod ponatur in
fundamento; item, ut det firmitatem. Supra VII, 24: similis est homini qui aedificat domum suam super petram.
Unde potest exponi de Christo: et super hanc petram, idest Christum, ut sit fundamentum, et ut fundata
firmamentum recipiat.
Augustinus in libro retract. Dicit, quod multipliciter exposuit, et reliquit audientibus ut acciperent quam vellent.
Vel ut demonstret ly hanc petram Christum; I ad Cor. X, 4: petra autem erat Christus. Et alibi, I ad Cor. III, V.
11: fundamentum aliud nemo potest ponere nisi id quod positum est, quod est Christus Jesus.
Alia expositio: super hanc petram, idest super te petram, quia a me petra trahes tu quod sis petra. Et sicut ego
sum petra, ita super te petram aedificabo etc..
Sed quid est? est ne Christus et Petrus fundamentum? dicendum quod Christus secundum se, sed Petrus
inquantum habet confessionem Christi, inquantum vicarius eius. Ad Ephes. II, 20: superaedificati super
fundamentum apostolorum et prophetarum ipso summo angulari lapide Christo Jesu etc.. Apoc. XXI, 4:
fundamenta civitatis duodecim, et in ipsis duodecim nomina apostolorum et agni. Ideo Christus secundum se est
fundamentum, sed apostoli non secundum se, sed per concessionem Christi, et auctoritatem datam a Christo; ps.
Cap. Lxxxvi, 1: fundamenta eius in montibus sanctis. Sed specialiter Petri domus, quae est fundata super petram,
non diruetur, ut supra VII, 25. Sic ista impugnari potest, expugnari non potest.
Et portae inferi non praevalebunt adversus eam. Ier. I, 19: bellabunt adversum te, et non praevalebunt.
Et qui sunt portae inferi? haeretici: quia sicut per portam intratur in domum, sic per istos intratur in infernum.
Item tyranni, Daemones, peccata. Et quamvis aliae ecclesiae vituperari possint per haereticos, ecclesia tamen
Romana non fuit ab haereticis depravata quia supra petram erat fundata. Unde in constantinopoli fuerunt
haeretici, et labor apostolorum amissus erat; sola Petri ecclesia inviolata permansit. Unde Lc. XXII, 32: ego
rogavi pro te, Petre, ut non deficiat fides tua. Et hoc non solum refertur ad ecclesiam Petri, sed ad fidem Petri, et
ad totam Occidentalem ecclesiam. Unde credo quod Occidentales maiorem reverentiam debent Petro, quam aliis
apostolis.
Et tibi dabo claves regni caelorum.
Hic ponitur secundum donum quod Petro dedit Christus secundum humanitatem.
Fundavit enim ecclesiam in terris, et Petrum vicarium suum instituit, ut introduceret in caelum; ad Hebr. X, 19:
habentes fiduciam in introitu sanctorum in sanguine Christi.
Unde Christus vicarium suum Petrum instituit, ut introduceret in caelum, unde illud ministerium dedit, unde
claves dedit. Clavis enim introducit: unde Petrus habet ministerium introducendi.
Et duo facit.
Primo claves committit; secundo usum docet et quodcumque ligaveris super terram, erit ligatum et in caelis etc..
Sed videamus quae sunt claves.
Domus quando est serata impedit introitum; clavis vero removet impedimentum. Regnum caelorum habebat
impedimentum, sed non ex parte sua; Apoc. IV, 1: vidi, et ecce Ostium apertum; sed impedimentum erat ex parte
nostra, scilicet peccatum, quia nihil coinquinatum intrabit in illam. Ista impedimenta removit Christus per suam
passionem, quia lavit nos a peccatis nostris in sanguine suo, Apoc. I, 5. Et hanc communicavit ut per ministerium
peccata tollerentur, quod expletur per virtutem sanguinis Christi: unde sacramenta virtutem habent a virtute
passionis Christi. Unde dabo tibi ministerium etc.. Is.
Cap. XXII, 22: dabo super te claves David.
Sed dicit tibi dabo; nondum enim erant fabricatae; res autem non potest dari antequam sit. Fabricandae autem
hae erant in passione; unde in passione fuit eorum efficacia.
Unde hic promisit, sed post passionem dedit, cum dixit: pasce oves meas.
Sed quare dicit claves? quia absolvere est removere obstaculum. Duo enim sunt, quia duo requiruntur, potestas et
scientia.
Sed quid est? numquid non aliqui sacerdotes sunt, qui non habent scientiam? intelligatis quod habent scientiam,
quia nullus clavem scientiae habet nisi sacerdos. Non dicitur hic scientia habitus intellectus etc., sed dicitur
auctoritas discernendi. Unde est aliquis iudex, qui non habet scientiam primo modo, et tamen habet scientiam
secundo modo, quia habet auctoritatem; aliquis autem habet scientiam primo modo, et non secundo modo, quia
non habet auctoritatem.
Unde scientia hic dicitur auctoritas discernendi, et sacerdos quilibet hanc habet ut discernat in absolvendo.
Consequenter ponit usum clavium quodcumque ligaveris super terram, erit ligatum et in caelis. Sed videtur quod
inconvenienter ponatur, quia usus clavis non est ligare, sed aperire.
Dico quod clavium conveniens iste usus est. Ipsum enim caelum apertum est; apoc.
Cap. IV, 1: vidi Ostium apertum. Unde non est necessarium ut aperiatur; sed ligatus qui debet introire, oportet
quod solvatur.
Sed hic vitandi sunt aliqui errores.
157

