Roboam autem genuit Abiam, qui interpretatur pater Deus: quia ex hoc quod homo studet ad profectum aliorum
spiritualem, vel corporalem per opera misericordiae, efficitur dignus paternitate Dei, ut infra V, 44: benefacite
his qui oderunt vos, ut sitis filii patris vestri, qui in caelis est etc.. Et Luc. VI, 36: estote misericordes.
Hoc etiam competit Christo, cui dicitur: ego ero illi in patrem, et ipse erit mihi in filium.
Abias autem genuit Asa, qui interpretatur attollens: quia quandoque homo ex hoc quod efficitur pater et superior
aliorum, incurrit quamdam negligentiam securitatis; ideo Abias genuit Asa, ut scilicet homo sit in continuo
profectu, et attollat se semper ad maiora.
Hoc etiam competit Christo, qui dicitur attollens, idest crescens; Luc. II, 40: puer autem crescebat. Vel attollens,
quia abstulit peccata mundi.
Asa autem genuit iosaphat, qui interpretatur iudicans, quia ex hoc quod semper crescit homo spiritualis, efficitur
iudicans; I Cor. II, 15: spiritualis homo omnia diiudicat.
Et hoc Christo competit, quia pater omne iudicium dedit filio.
Iosaphat autem genuit ioram, qui interpretatur habitans in excelsis; quia ille qui iudex constituitur, debet in
excelsis habitare; isa. XXXIII, 16: iste in excelsis habitabit. Quomodo autem hoc sit, dicit apostolus: nostra
conversatio in caelis est.
Et hoc competit Christo, quia excelsus super omnes gentes Dominus, Psal. Cxii, 4.
Ioram autem genuit Oziam. Hic est quaestio litteralis. Nam I par. III, 11 dicitur quod ioram genuit Ochoziam.
Ochozias autem genuit ioram. Ioras autem genuit Amasiam, qui et Azarias dicitur. Amasias autem genuit Oziam.
In duobus ergo videtur evangelista in genealogiae serie defecisse. Primo quia ioram non genuit Oziam, sed
Amasiam; secundo, quia omisit tres generationes.
Et dicendum ad primum, quod generare aliquem alium potest intelligi dupliciter, mediate vel immediate:
immediate, sicut pater carnalis immediate generat filium; et sic ioram non genuit Oziam. Alio modo mediate,
sicut nos dicimur filii Adam; et sic filius potest dici genitus ab avo vel proavo, quia ab ipso per generationem
mediatam descendit.
Quare autem omisit tres reges, triplex ratio assignatur. Prima a Hieronymo; qui dicit (sicut scriptum est Exod.
XX, 5): Dominus visitat peccata patrum in tertiam et quartam generationem, his qui patrum sceleris efficiuntur
imitatores. Ioram autem duxit uxorem filiam iezabel, scilicet Athaliam, quae traxit eum ad idololatriam.
Ochozias etiam magis quam pater idololatriae deditus fuit.
Et similiter ioras, qui cum scelere idololatriae etiam zachariam filium ioiadae occidit: et ideo isti tres quasi
indigni excluduntur a generatione Christi.
Chrysostomus aliam assignat rationem. Praecepit enim Dominus IV Reg. IX iehu filio nansi, quod ipse extirparet
domum Achab, qui diligens fuit in executione praecepti, et tamen a cultura Deorum non recessit: adoravit enim
vitulos conflatiles. Et quia diligenter perfecit Domini imperium destruendo domum Achab, dictum est ad eum,
quod filii eius usque in quartam generationem sederent super thronum domus Israel; unde sicut iehu meruit
regnum Israel usque in tertiam vel quartam generationem, ita per oppositum ioram, qui commiscuit se feminis
gentilibus, et transtulit iniquitatem domus Israel ad domum Iuda, debuit amittere nomen posteritatis in
genealogia Christi usque in quartam generationem, facta expiatione peccati.
Augustinus in quaest. Novi et vet. Test.
Aliam assignat rationem. Dicit enim, quod quidam fuerunt boni, et bonos invenerunt patres, sicut Isaac et Iacob;
quidam mali, et tamen bonos invenerunt patres, sicut Salomon, qui peccator fuit, et tamen David virum iustum et
sanctum habuit patrem; quidam nec boni fuerunt, nec bonos patres habuerunt, sicut fuerunt isti tres, ut patet per
praedicta.
Ioram peccavit, et peccatum eius continuatum fuit usque ad Oziam, qui pene nihil mali fecit, nisi quod incensum
adolevit; continuatio autem peccati causa vel ratio est destructionis. Et ideo isti tres qui in peccato idololatriae
permanserunt, excluduntur a genealogia Christi.
Ratio autem mystice assignatur propter tres quaterdenarios, per quos Matthaeus genealogiam Christi describere
intendit. Ozias autem interpretatur robustus Domini; et signat Christum, de quo in Psal. Cxvii, 14: fortitudo mea,
et laus Dominus, factus est mihi in salutem etc.. Mystice autem ioram genuit Oziam, quia qui in excelso habitant,
debent esse fortiter operantes.
Nota quod sub hoc Ozia prophetavit Isaias, ut patet isa. I, 1. Propter enim peccatum principum, et regum, et
etiam populi, abstulit Deus prophetiam et doctrinam; unde sub rege bono coepit iterum emanatio prophetiae.
Ozias autem genuit ioatham, qui interpretatur profectus; et significat Christum, per quem ecclesia proficit
quotidie. Et sic bene Ozias genuit ioatham quia qui fortiter operantur, sunt in continuo profectu; Psalmi
LXXXIII, 8: ibunt de virtute in virtutem.
Ioatham autem genuit Achaz, qui interpretatur comprehendens; quia per continuum profectum virtutum venit
homo ad cognitionem Dei; Ps. Cxviii, 104: a mandatis tuis intellexi, propterea odivi omnem viam iniquitatis; Ps.
Lxiii, 10: annuntiaverunt opera Dei, ostendendo in opere, et facta eius intellexerunt.
Propter quod Paulus ad philippenses III, 12: sequor, si quo modo comprehendam, in quo et comprehensus sum a
Christo Jesu. Et hoc competit Christo, qui solus perfecte divinitatem comprehendit; Lc. X, 22: nemo novit
patrem nisi filius.
9

