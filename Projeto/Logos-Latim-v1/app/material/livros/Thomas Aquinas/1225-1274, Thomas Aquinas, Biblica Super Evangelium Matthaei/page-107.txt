Et primo duo facit.
Primo ponit aequalitatem filii ad patrem; secundo spiritualiter applicat ad id de quo agebatur, ibi et nemo novit
filium nisi pater.
Dicit ergo: posset dicere aliquis: numquid omnia potest? respondet omnia tradita sunt mihi. Et attende
aequalitatem, sed tamen a patre originem, quod est contra Sabellium.
Sed quid est quod dicit omnia? tripliciter potest exponi. Omnia, hoc est: supra omnem creaturam. Infra ult. 18:
data est mihi omnis potestas in caelo et in terra. Vel omnia, idest electi et praedestinati, qui specialiter sunt dati;
Io. XVII, 6: tui erant et eos tradidisti mihi. Item omnia, scilicet intrinseca, idest omnem perfectionem divinitatis;
Io. V, V. 26: sicut pater habet vitam in semetipso, sic filio dedit vitam habere in semetipso.
Et non debemus intelligere carnaliter, quia si dedit, sibi etiam retinuit.
Et haec expositio et Augustini et Hilarii.
Sed posset aliquis dicere: quomodo dedit? ideo addit modum, cum dicit a patre meo.
Unde per generationem hoc recepit.
Et nemo novit filium nisi pater.
Modo specialiter ad propositum adaptat, et non solum quantum ad aequalitatem ad patrem, sed etiam quantum ad
consubstantialitatem.
Substantia enim patris superat omnem intelligentiam, cum ipsa essentia patris dicatur incognoscibilis, sicut
substantia filii. Unde hic notatur aequalitas, et confunditur Arius, qui dicit patrem invisibilem, filium autem
visibilem.
Et nemo novit filium nisi pater. Sed quid est? nonne sancti noverunt? dicendum, quod attingendo, vel fide, sed
comprehendendo non cognoscunt.
Sed quid est? nonne spiritus sanctus cognoscit? immo. Sed notandum, quod dictiones exclusivae aliquando
adduntur nominibus divinis essentialibus, aliquando personalibus. Et cum adiunguntur personalibus, non
excludunt illud quod idem est in natura: unde addita patri non excludit filium. Unde ubi dicitur, regi immortali,
invisibili, soli Deo honor et gloria, I Tim. I, 17, non excluditur alius in natura. Similiter cum dicit hic nisi filius,
non excluditur spiritus sanctus, qui idem est in natura. Sed cum dicit nemo novit etc. Intelligitur nullus homo nisi
filius.
Et ita habetur quod novit filius patrem.
Sed hoc est contra Origenem.
Cognoscit enim per comprehensionem.
Quia ergo perfecte cognoscit, et est cognoscibilis, ideo habet potestatem revelandi sicut pater; ideo dicit et cui
voluerit filius revelare. Manifestatio enim fit per verbum; Io. XVII, 6: pater, manifestavi nomen tuum hominibus
etc.. Ibid. I, 18: Deum nemo vidit unquam. Sed ipse novit: ergo manifestare potuit. Illud ergo quod dixerat de
patre, sibi attribuit. Dixerat enim abscondisti haec a sapientibus, et revelasti ea parvulis; sic etiam et filius potest,
ex quo habet eamdem potestatem.
Venite ad me omnes etc.. Venite ad mea beneficia. Et primo ponitur invitatio; secundo necessitas invitationis;
tertio utilitas.
Dicit ergo venite ad me; quod verbum etiam sapientiae est, Eccli. XXIV, 26: transite ad me omnes qui
concupiscitis me et a generationibus meis adimplemini. Unde appropinquate ad me indocti, quia vult se
communicare.
Sed quae est necessitas? quia absque me homines laborant nimis; qui laboratis. Specialiter hoc potest convenire
Iudaeis, quia laborabant in oneribus legum et mandatorum, ut habetur Act. XV, 10: hoc est onus quod nec nos,
nec patres nostri portare potuimus.
Item generaliter quantum ad omnes qui laborant propter humanitatis fragilitatem; ps.
Lxxxvii, 16: pauper sum ego, et in laboribus a iuventute mea. Et onerati estis, onere scilicet peccatorum. Ps.
XXXVII, 5: iniquitates meae sicut onus grave gravatae sunt super me.
Et quid habebimus si veniamus ad te? ego reficiam vos. Io. VII, 37: si quis sitit, veniat ad me, et bibat.
Consequenter exponit invitationem.
Et primo exponit; secundo rationem assignat, ibi iugum enim meum suave est.
Circa primum sic. Posuerat invitationem, et ad quid; nunc vult ostendere quae sit illa invitatio, dicens tollite
iugum meum super vos. Sed quid est? tu dicis, quod vis nos reficere, et a nobis auferre laborem, et statim
praecipis ferre iugum? credebamus esse sine iugo. Dico quod verum est, sine iugo peccati; Is. IX, 4: iugum enim
oneris eius, et virgam humeri eius, et sceptrum exactoris eius superasti. Non quod sitis sine lege Dei, sed sine
iugo peccati; Ps. II, 3: proiiciamus a nobis iugum ipsorum. Osee ult., 2: convertere, Israel, ad Dominum Deum
tuum, quoniam corruisti in iniquitate tua etc.. Ad Rom. VI, 18: liberati a peccato, servi facti estis iustitiae. Tollite
ergo iugum meum, scilicet documenta evangelica.
Et dicit iugum; sicut enim iugum colla boum ad arandum iungit et ligat, sic doctrina evangelica utrumque
populum ligat ad iugum suum.
Et quid est illud discite a me quia mitis sum et humilis corde? tota enim lex nova consistit in duobus: in
mansuetudine et humilitate. Per mansuetudinem homo ordinatur ad proximum. Unde Ps. Cxxxi, V. 1: memento,
107

