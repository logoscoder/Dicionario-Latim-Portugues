Augustinus solvit quod Petrus hoc ter dixit, et sic concordant omnes etc., quia si consideremus narrationem, ex
pluribus causis hoc dicit. Hic motus fuit ex hoc quod scandalum praenuntiavit. Lc. XXII, 32 dixerat Dominus:
ego pro te rogavi, Petre, ut non deficiat fides tua, et tunc dixit Petrus: Domine, tecum paratus sum et in carcerem,
et in mortem ire. Sed in Io. Dictum est alia de causa; quia Io. XIII, 33 dixit Dominus: quo ego vado, vos non
potestis venire modo. Tunc dixit Petrus: animam meam ponam pro te.
Ideo ter dixit; ideo potest esse quod bis dixerit in coenaculo, sed semel dixit extra, sicut hic dicitur. Et potest esse
quod ex fervore dicebat, et non considerabat virtutes suas.
Tamen in tribus deliquit. Primo quia non plus Domino credidit quam sibi, cum tamen scriptum sit ad Rom. III, 4:
solus Deus verax, omnis homo mendax. Item quia praetulit se aliis; unde dixit et si omnes scandalizati fuerint in
te, ego numquam scandalizabor.
Unde reputabat se aliis firmiorem; et incidit in illud quod dicitur Lc. XVIII, 11: non sum sicut caeteri hominum
etc.. Item quia attribuebat sibi quod non debebat, cum scriptum sit Io. XV, 5: sine me nihil potestis facere. Quia
ergo arroganter locutus est, ideo magis permisit eum cadere. Et hoc facit Deus, quia multum odit Deus
superbiam; iob XL, 6: et respiciens omnem arrogantem humiliat.
Ait illi Jesus: amen dico tibi, quia in hac nocte antequam gallus cantet, ter me negabis. Quia putare poteras quod
dicerem comminatorie, ideo dico tibi, amen, idest corde tibi dico, quia antequam gallus in hac nocte cantet, ter
me negabis. Et aggravatur eius culpa ex propinquitate temporis, quia in hac nocte. Item ex multitudine, quia ter:
sicut ter praesumpserat, ita ter negavit post praesumptionem; iob XXXI, 27: si laetatum est in abscondito cor
meum.
Sed quaestio est de hoc antequam gallus cantet, ter me negabis; quia in Mc. XIV, 30 habetur quod antequam
gallus bis vocem dederit. Secundum Augustinum potest solvi quod secundum historiam verum est quod marcus
dicit. Et quod Matthaeus dicit, potest sic solvi, quod homo dicitur facere quando facit in proposito, sicut supra V,
28: qui viderit mulierem ad concupiscendum eam, moechatus est eam in corde suo. Sic Petrus in suo proposito
negavit ter, vel etiam pluries; ex quo timorem concepit quod sufficiens erat ad negandum ter vel pluries; ideo
dicit quod ter negavit quia iam conceperat se ter vel pluries negaturum. Unde Matthaeus dixit quod interius
intendebat; sed marcus quod exterius gessit.
Vel potest aliter dici quod quando dico: ego faciam istud infra tale tempus tunc non oportet quod in illo factum
sit, sed sufficit quod inceptum fuerit. Unde quod dixit quod ter esset negaturus, non oportebat quod ante galli
cantum completum esset, sed inchoatum.
Sequitur excusatio Petri ait ei Petrus etc.. Excusat se Petrus quia si oportuerit me mori tecum, non te negabo. Et
tamen timuit, quia ad vocem ancillae negavit.
Hieronymus dicit quod nescivit quid diceret, quia solus Christus moriturus erat, ut solus esset redemptor; Is.
Lxiii, 3: torcular calcavi solus.
Deinde ponit affirmationem, scilicet aliorum similiter et omnes discipuli dixerunt.
Unde dixerunt sicut et Petrus; tamen alii meliorem causam habebant quam Petrus se excusandi, quia alii sine
assertione.
Tunc venit Jesus in villam quae dicitur Gethsemani. In ista parte ponitur praeparatio, quae est per orationem; et
tria facit.
Primo proponitur propositum orandi; secundo necessitas orandi; tertio differentia.
Secunda ibi et assumpto Petro etc.; tertia ibi et progressus pusillum procidit in faciem suam.
Circa primum duo facit.
Primo ponitur locus; secundo praenuntiat propositum et dixit discipulis suis.
Dicit ergo tunc venit Jesus in villam quae dicitur Gethsemani. Contrarium videtur quod dicitur in Io. XVIII, 1,
quod egressus Jesus venit trans torrentem cedron.
Unde notandum quod villa illa erat in pede montis oliveti, unde idem erat locus; et veniebat ibi post coenam
quasi ad spatiandum.
Tunc praenuntiat propositum orandi et dixit discipulis suis: sedete hic donec vadam illuc, et orem. Simile habetur
Gen. XXII, 5: dixit Abraham ad pueros suos: expectate hic cum asino, et ego et puer illuc usque properantes,
postquam adoraverimus, revertemur ad vos.
Sed hic movet Damascenus quaestionem.
Oratio est ascensus in Deum, intellectus autem Christi coniunctus erat Deo, quomodo ergo indigebat Deus qui
faciebat? unde dicatur quod ipse orabat non propter se, sed propter nostram utilitatem. Et haec duplex est, quia
oravit ut daret nobis exemplum, ut in tribulatione recurramus ad Dominum; Ps. Cxix, 1: ad Dominum cum
tribularer clamavi. Item ut ostenderet se esse ab alio, et quod ab alio habebat; unde dicit: non potest filius a
seipso facere quidquam. Et ibid. VIII, 28: ego a meipso facio nihil. Item ad excludendum errorem, quia dicebant
aliqui quod non esset eadem virtus patris et filii; Io. VIII, 49: ego honorifico patrem meum.
Dat ergo exemplum orandi, et quomodo sit orandum. Prima enim conditio orationis est quia debet esse humilis
oratio: quod signatur quia ivit in vallem; Iudith IX, V. 16: humilium et mansuetorum semper tibi placuit
deprecatio. Item debet esse devota; unde in Gethsemani, scilicet in villa pinguedinis; Ps. Lxii, 6: sicut adipe et

263

