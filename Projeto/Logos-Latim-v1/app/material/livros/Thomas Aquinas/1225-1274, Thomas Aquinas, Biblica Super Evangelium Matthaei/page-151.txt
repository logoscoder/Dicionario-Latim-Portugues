At illa dixit: etiam, Domine.
Hic tangitur mira humilitas mulieris, et sapientia.
Visus est contumeliam inferre genti suae, sed humilitatis est, quod concedit contumeliam dictam. Unde dicit
etiam, Domine.
Item maior ostenditur humilitas, quia ipse Dominus dixerat canes, sed ista dixit catellos; unde dicit nam et catelli
edunt de micis.
Item Dominus vocaverat filios Iudaeos, sed ista dominos: unde dicit quae cadunt de mensa dominorum. Et
humiliter ita scivit compellere Dominum; quasi dicat, non peto, Domine, quod tot beneficia conferas nobis, quot
Iudaeis, sed de micis des nobis; eccli. XXXV, 21: oratio humiliantis se penetrat caelos. Et Ps. Ci, 18: respexit in
orationem humilium.
Ideo Dominus exaudivit tunc respondens Jesus ait illi etc.. Et tria facit.
Primo ponitur eius commendatio; secundo exauditio; tertio effectus.
Quando se humiliat, dicit magna est fides tua. Magna, quia magna credit. Item propter rectitudinem; Iac. I, 6:
postulet autem in fide nihil haesitans. Item magna propter fervorem. Unde si habueritis fidem sicut granum
sinapis, dicetis monti huic: transi hinc illuc, et transibit.
Ideo sequitur exauditio fiat tibi sicut vis; Ps. Cxliv, 19: voluntatem timentium se faciet.
Sequitur effectus et sanata est filia eius ex illa hora. Unde principio, Gen. I, 3, dixit, fiat lux, et facta est lux: sic
et hic, fiat tibi; illud enim verbum fuit verbum aeternum; Eccle. VIII, 4: sermo eius potestate plenus est.
|#3 Lectio 3
Supra confirmata doctrina evangelica per liberationem gentilium a potestate Daemonum per virtutem Christi,
nunc confirmat per liberationem ab infirmitatibus spiritualibus per hoc quod multos curavit.
Et tria facit.
Primo ponitur locus; secundo oblatio; tertio liberatio.
Secunda ibi et accesserunt ad eum turbae multae etc.; tertia ibi et curavit eos.
Describitur primo locus in generali, quia cum transisset, scilicet de regione gentilium, venit iuxta mare, quod erat
in Iudaea, quod aliquando vocatur Genesareth, aliquando mare Galilaeae. Per hoc quod revertitur ad Iudaeos,
significatur quia reliquiae Israel salvabuntur; ad Rom. XI, 5: sic ergo et in hoc tempore reliquiae secundum
electionem gratiae Dei salvae factae sunt.
Deinde describitur locus in speciali, dicens et ascendens in montem sedebat. Per montem significatur altitudo
verbi; Ps. XXXV, 7: iustitia tua sicut montes Dei. Sed Jesus non stabat, sed sedebat, quia nisi descendisset, non
cognovissemus, secundum illud Ps. Cxliii, V. 5: Domine, inclina caelos tuos et descende.
Item per montem altitudo gloriae, ut habetur Gen. XIX, 17: in monte salvum te fac etc., ad significandum quod
ibi est vera quies, non hic; ad Hebr. XIII, 14: non habemus hic manentem civitatem, sed futuram inquirimus,
idest futuram expectamus.
Sequitur oblatio et accesserunt ad eum turbae multae etc.. Et primo ponitur quantum ad multitudinem turbarum;
secundo quantum ad oblationem infirmorum; tertio quantum ad modum.
Circa primum tunc accesserunt ad eum turbae multae; Ps. Lxxxv, 9: omnes gentes quascumque fecisti, venient,
et adorabunt coram te, Domine.
Et non accesserunt vacui, quia secum habentes mutos, caecos, claudos etc..
Et in hoc significatur quod qui convertuntur ad Dominum, debent offerre alios Domino: et hoc est quod dicit
habentes mutos, caecos, claudos et debiles.
Debilis Latine significat defectum virtutis, sed Graece dicitur qui habet manum debilem: sicut enim claudus
dicitur qui in pedibus laesus est, sic debilis qui manum aridam habet.
Per istos significantur diversa genera morborum spiritualium. Per mutos significantur illi, qui Deum laudare non
possunt, de quibus Is. LVI, 10: canes muti non valentes latrare. Claudi dicuntur qui numquam firmiter ambulant
ad bonum, sed cito ad malum convertuntur; III Reg. XVIII, 21: quare claudicatis in duas partes? si Dominus est
Deus, sequimini eum. Per caecos significantur infideles, qui privati sunt lumine fidei; Is. LIX, 9: palpavimus
tenebras. Per debiles, qui habent aridam manum, significantur illi qui habent debile cor; Ps. XXI, 16: aruit
tamquam testa virtus mea.
Et alios multos. In hoc magnam fidem ostendebant, quia non solum suos, sed alios.
Item ostendunt devotionem suam ex modo: aliquando enim rogaverunt ut manum apponeret, ut supra IX,
aliquando autem ut fimbriam tangeret, ut supra eodem, scilicet IX et XIV. Sed modo sufficiebat ponere ad pedes
eius. Et per hoc mystice datur intelligi nobis, quod peccatores quos convertimus, non debemus nobis subiicere,
secundum quod habetur I Cor. IV, 1: sic nos existimet homo ut ministros Christi et dispensatores mysteriorum
Dei.
Sequitur de curatione. Et primo ponitur curatio; secundo admiratio; tertio effectus.
Dicit ergo et curavit eos; Ps. Cvi, 20: misit verbum suum, et sanavit eos, et eripuit eos de interitionibus eorum. Et
alibi, Ps. Cii, V. 3: qui propitiatur omnibus iniquitatibus nostris, qui sanat omnes infirmitates nostras.
Et sequitur admiratio ita ut turbae mirarentur videntes mutos etc.. Hic ponitur effectus.
151

