Dicendum quod est maledicere formaliter, et materialiter: formaliter nullus debet maledicere, sed materialiter
potest.
Unde notandum quod quaedam coniuncta sunt secundum sensum, quae tamen possunt separari secundum
intellectum, ut in pomo est odor et sapor, quae non possunt separari secundum sensum, licet secundum
intellectum.
Similiter velle istum non puniri, et velle ordinem iustitiae, non possunt simul esse, nisi secundum intellectum.
Unde si maledico isti, quia delector in eius malo, malum est. Si autem non pro malo eius, sed pro ordine iustitiae,
sic est bonum. Unde verbum Domini non erat verbum delectantis, sed opus iustitiae nuntiantis.
Vae tibi, corozaim. Corozaim interpretatur ministerium in eum, bethsaida domus fructuum. Cui plus committitur,
ab eo plus exigitur.
Et quare plus ei exhibuit? quia ibi suum ministerium implevit: ideo revelata est ira Dei de caelo super omnem
impietatem, et iniustitiam hominum eorum qui veritatem Dei in iustitia retinent, Rom. I, 18.
Bethsaida domus fructuum. Si igitur multum fructum fecit ibi Dominus, et non faciunt poenitentiam, quid erit
eis? Is. V, 4: expectavi ut faceret uvas, et fecit labruscas.
Vae tibi... Quia si in tyro et sidone factae essent virtutes, quae factae sunt in vobis, olim in cilicio et cinere
poenitentiam egissent.
Olim, idest a longinquis temporibus.
Et notate modum poenitentiae, quia in cinere et cilicio, quia duo inducunt ad poenitentiam. Unum recordatio
delictorum; et hoc significatur in cilicio, quod fit de pilis caprarum: istud enim animal immolabatur pro peccato.
Aliud est consideratio mortis et conditio humanae fragilitatis; unde dicitur Gen. III, 19: pulvis es, et in pulverem
reverteris. Et iob ult., 6: ideo reprehendo me, et ago poenitentiam in favilla et cinere.
Verumtamen dico vobis: tyro et sidoni remissius erit in die iudicii quam vobis.
Hic comparat culpam ad culpam: quia si inventi sunt graviores in culpa, deterius erit eis: quia quod audierunt,
non fecerunt: ideo gravius erit, secundum quod dicitur io.
Cap. XV, 22: si non venissem, et non eis locutus fuissem, peccatum non haberent.
Notandum quod ex istis verbis tres errores excludit. Quidam dicebant omnia peccata paria, et similiter supplicia;
hoc excludit cum dicit, quia istis erit deterius quam tyro et sidoni.
Item quidam dixerunt quod non salvabuntur nisi quos praescivit: quia si praedicaretur eis, converterentur; hoc
excludit cum dicit quod tyro et sidoni male erit, sed tamen deterius istis, quibus nuntiatum est regnum Dei. Unde
Augustinus in libro perseverantiae: non remunerat Dominus pro his quae fecisset, sed pro his quae facit.
Item removet tertium errorem, quia dicebant quidam quod Dominus misit prophetas et praedicatores Iudaeis, et
non aliis: quia sciebat quod alii non reciperent. Sed hoc excludit, quia si praedicaretur eis, poenitentiam agerent.
Sed tunc restat quaestio: quia si Iudaei non credebant, videretur quod Dominus non bene fecisset, cum non misit
ad eos, si illi credidissent.
Dicit Gregorius, quod scire secreta Dei non est hominis; tamen secundum quod videtur, quia promissum erat
patribus, ideo ad confirmandas promissiones patrum primo praedicavit Iudaeis. Item ut ostenderetur iustior
eorum condemnatio, ideo eis praedicavit, et post aliis discipulos misit.
Remigius solvit sic: quia licet ex tyro et sidone plures credidissent in maiori multitudine; tamen apud eos erant
aliqui perversi, qui nondum erant parati ad credendum; ideo non misit primo ad eos.
Tertiam expositionem ponit Augustinus, quod praescivit Dominus, quia si credidissent, non perseverassent in
tempore passionis; et ideo ad eos non misit.
Alia est expositio Augustini, quia praedestinatio est praescientia beneficiorum Dei. Unde quaecumque pertinent
ad salutem, sunt effectus praedestinationis in praedestinatis: unde diversimode distribuit Dominus dona sua, quia
quibusdam dat cor docile, et pronitatem ad bene agendum; sed hoc non sufficit nisi sit instructor. Item aliquando
est instructor, sed cor est durum: et sicut illis non sufficit facilitas ad credendum, sic istis nocet cor durum. Unde
quaerere quare istum elegit, non illum, fatuum est quaerere; unde Augustinus: quare trahat hunc, et non illum,
noli iudicare, si non vis errare.
Unde melius est ut totum torqueatur ad ordinationem Dei, quam ad humana merita.
Et tu, capharnaum, numquid usque in caelum exaltaberis? in parte ista exprobrat civitati solemniori. Et primo
exprobrat superbiam, et hoc quia magni magis superbiunt; secundo exprobrat eorum impoenitentiam, ibi quia si
in sodomis factae fuissent virtutes etc..
Circa primum primo exprobrat superbiam; secundo minatur poenam.
Dicit ergo et tu, capharnaum etc.. Et est ibi duplex littera. Una interrogative numquid usque in caelum
exaltaberis? alia littera: tu es quae exaltata es usque in caelum: quia a Domino exaltata est, et praesentia Domini,
et multis meritis; Lc. IV, 23: quanta audivimus facta in capharnaum, fac et hic in patria tua. Item a teipsa exaltata
es: unde tu numquid exaltaberis per superbiam, vel doctrinam meam? quantumcumque exaltata fueris, tamen ad
inferos descendes: iob XX, 28: detrahetur in die furoris Domini; haec est pars hominis impii a Deo. Unde tu quae
videris tangere caelum, detraheris ad infernum. Unde propria poena superbi est Deiectio; Is. XIV, V. 14 contra
illum qui dicebat: ascendam ad astra caeli, sequitur, ad infernum detraheris.
Consequenter arguit de impoenitentia.
105

