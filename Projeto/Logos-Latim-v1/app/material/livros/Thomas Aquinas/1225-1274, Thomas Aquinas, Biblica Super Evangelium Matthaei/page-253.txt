dicunt ut quid perditio haec? sed quare hoc dicebant? audierant Dominum multum commendasse misericordiam;
supra XIX, 21: si vis perfectus esse, vade, et vende omnia quae habes, et da pauperibus.
Sciens autem Jesus ait illis. Hic ponitur excusatio mulieris: et duo facit.
Primo excusat et commendat; secundo praemium eius tangit amen dico vobis etc.. Et primo excusat; secundo
obiectioni discipulorum respondet; tertio exponit quod dixerat.
Dicit ergo quid molesti estis huic mulieri? Dominus semper est advocatus huius mulieris, quia Lc. VII, 39
Pharisaeus accusabat eam de peccato, unde dicebat: hic si esset propheta, sciret utique quae et qualis est mulier,
quae tangit eum etc., et Dominus excusavit eam per dilectionem. Item Lc. X, V. 40 etiam martha accusabat eam
de otio, et Dominus excusabat eam per contemplationem.
Hic discipuli de unguenti effusione, et Dominus excusat eam ex devotione, dicens: quid molesti estis huic
mulieri? iob VI, 27: super pupillum irruitis, et subvertere nitimini amicum vestrum.
Opus bonum operata est in me; Prov. III, V. 27: noli prohibere aliquem benefacere; si potes, tu ipse benefac.
Chrysostomus: aliquando contingit quod aliquis facit bonum opus ex genere, et forte melius facere potuisset;
unde aliter est agendum ante factum et post factum. Unde post factum de facto commendandus est; sed si veniret
ante factum, consulendum esset ei quod faceret quod melius est. Unde credendum quod si a Domino petiisset
ante consilium, dixisset ei quod daret pauperibus.
Nam pauperes semper habebitis vobiscum etc.. Hic ponitur responsio ad obiectionem eorum, quia illi dicebant
quod poterat dari pauperibus. Me autem non semper habebitis. Verum est secundum praesentiam corporalem,
sed semper erit secundum praesentiam spiritualem. Unde dicit infra ult., 20: ecce ego vobiscum sum omnibus
diebus usque ad consummationem saeculi.
Et quid fecit? mittens autem hoc unguentum in corpus meum, ad sepeliendum me fecit.
Sed quid est? numquid intendit sepelire Christum? non. Sed, sicut dicit Augustinus, spiritus sanctus sicut movet
ad loquendum, ita aliquando ad operandum; unde scriptum est Rom. VIII, 14: qui spiritu Dei aguntur, non sunt
sub lege. Unde accidit quod a spiritu sancto instruatur aliquis ad aliquem sensum, quem non intendebat. Sic ista
bonum opus intendebat, sed spiritus sanctus illud ordinabat ad sepulturam.
Dicit bonum opus operata est in me. Posset aliquis dicere quod dare proximo esset bonum opus. Verum est, sed
non tantum quod praedicetur per universum mundum; ideo subdit amen dico vobis: ubicumque praedicatum
fuerit hoc evangelium in toto mundo, dicetur in memoriam eius, idest in commendationem eius. Hieronymus
dicit quod iste crucifigendus praenuntiat evangelium narrandum in universo mundo, et tamen non erat adhuc
divulgatum, cum Matthaeus scripsit.
Item notate, quod multi voluerunt divulgari nativitatem suam per universum mundum, et deleta est memoria
eorum, factum tamen huius non est deletum; Prov. X, 7: memoria iustorum cum laudibus; et Ps. Cxi, 7: in
memoria aeterna erunt iusti.
Tunc abiit unus de duodecim.
Supra posuit triplicem praenuntiationem dominicae passionis, hic intendit ad narrationem: et duo facit.
Primo praemittit praeparatoria; secundo agit de ipsa passione, ibi adhuc eo loquente etc..
Sunt autem tria praeparatoria.
Primo ponitur tractatus proditionis; secundo institutio communionis dominicae; tertio de oratione Christi.
Secunda ibi die autem azymorum etc., tertia ibi tunc venit Jesus cum illis in villam quae dicitur Gethsemani.
Circa primum tria.
Primo describitur persona proditoris; secundo tractatus proditionis; tertio sollicitudo; dicit ergo tunc. Intelligatis
quod non refertur ad immediate praecedens, quia de ista muliere per transpositionem dictum est; sed retorquetur
ad illud quod dictum est, quod congregati sunt principes sacerdotum et seniores populi... Ut Jesum dolo tenerent
et occiderent.
Tunc abiit unus de duodecim, qui dicebatur Iudas Scarioth. Et describitur persona eius ex tribus.
Ex officio, quia unus erat de duodecim, non solum de discipulis, sed de duodecim specialiter vocatis; Io. VI, 71:
nonne vos duodecim elegi, et unus ex vobis diabolus est? sed quare futurum malum et proditorem voluit eligere?
prima ratio potest esse ad significandum quod nullum condemnat propter suam praedestinationem, vel salvat, sed
propter praesentem iustitiam. Unde si damnaret propter suam praedestinationem, non imputaretur alicui. Item
propter consolationem hominum: sciebat enim esse futurum, quod multi deciperentur in electionibus, sicut de
Philippo accidit, qui elegit simonem magum; ideo Dominus permisit inter discipulos proditorem esse. Alia potest
esse ratio ut nullus vituperaretur, si aliquis esset malus, cum in primo collegio unus fuerit malus.
Item describitur ex nomine persona proditoris: qui dicebatur Iudas. Inter discipulos vocati fuerunt hoc nomine
duo; tamen unus fuit malus, per quod significatur, quod quidam confitentes Deum sunt boni, quidam mali. De
bonis Ps. Cxiii, 2: facta est Iudaea sanctificatio eius. De malis dicitur ad titum I, 16: confitentur se nosse Deum,
factis autem negant.
Item describitur a patria. Scarioth, est villa quaedam, et interpretatur memoria mortis, quia peccatum Iudae in
memoria habetur. Et potest ad illud referri quod dicitur Ier. XVII, 1: peccatum Iuda scriptum est stilo ferreo in
ungue adamantino.

253

