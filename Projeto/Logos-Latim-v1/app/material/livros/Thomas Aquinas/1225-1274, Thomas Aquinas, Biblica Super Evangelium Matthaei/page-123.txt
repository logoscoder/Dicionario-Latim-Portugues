Alia ratio est, quia spiritualia semper sunt occulta; ideo per temporalia non plene manifestari possunt, ideo per
diversa habent manifestari; iob XI, 5: utinam loqueretur Deus tecum, et aperiret labia sua tibi, ut ostenderet tibi
secreta sapientiae.
Exiit qui seminat seminare etc..
Hic ponitur parabolica doctrina.
Et intendit tria.
Primo ponit impedimentum evangelicae doctrinae; secundo profectum; tertio dignitatem.
Secunda ibi simile est regnum caelorum fermento etc.; tertia ibi simile est regnum caelorum homini quaerenti
bonas margaritas etc..
Circa primum primo ponit impedimenta ab intra; secundo quae ab extra, in sequenti parabola.
Prima in tres: quia primo ponitur parabola; secundo assignatur; tertio exponitur.
Secunda ibi et accedentes discipuli etc.; tertia ibi vos ergo audite parabolam seminantis.
In prima tria facit.
Primo describitur studium seminantis; secundo impedimentum seminis; tertio fructus.
Secunda ibi et cum seminat, quaedam ceciderunt secus viam etc.; tertia ibi alia vero ceciderunt in terram bonam
etc..
Dicit ergo exiit qui seminat seminare. Qui exit est Christus. Exit enim tripliciter. Ab occulto patris, non mutans
locum.
Item exiit a Iudaea ad gentes. Item a profundo sapientiae ad publicum doctrinae.
Exiit ergo qui seminat, scilicet semen doctrinae.
Unde Christus seminat sicut baptizat, ut habetur Io. IV. Semen enim est principium fructus. Unde omnis bona
operatio est a Deo; Phil. I, 6: qui incepit in nobis opus bonum, perficiet etc..
Et in hoc removetur error dicentium quod initium boni operis est a nobis; quod falsum est. Unde Gregorius: in
vanum laborat praedicator, nisi intus insit gratia salvatoris.
Unde dicit exiit qui seminat seminare etc..
Videtur ista involvere verba; sed non involvit, quia seminator exiit aliquando ad seminandum, et aliquando ad
metendum; sic Christus in principio exit ad seminandum; prov. XI, 18: seminanti iustitiam merces fidelis.
Exiit ergo qui seminat seminare.
Et quid? semen suum. Quidam enim exeunt seminare iniquitatem; iob IV, 8: vidi eos qui operantur iniquitatem,
et seminant dolores, et metunt eos. Sed iste exiit seminare semen suum. Istud semen est verbum Dei, quod
procedit essentialiter. Unde est verbum patris; Eccli. I, 5: fons sapientiae verbum Dei.
Sed quid facit? similes ei a quo procedit, quia facit filios Dei; Ps. Lxxxi, 6: ego dixi: dii estis, et filii excelsi
omnes. Io. X, 35: illos dixit Deos ad quos sermo Dei factus est.
Et ibid. I, 12: dedit eis potestatem filios Dei fieri. Exiit ergo etc..
Sed videamus de impedimento seminis. Tripliciter enim impeditur, quia tria requiruntur. Requiritur enim quod
memoria conservetur. Unde Prov. VI, 21: liga eas in corde tuo iugiter. Secundum est, quod radicetur per
amorem; Ps. Cxviii, 140: ignitum eloquium tuum vehementer, et servus tuus dilexit illud. Tertio requiritur
sollicitudo; I ad Tim. VI, 11: sectare iustitiam, pietatem, fidem, caritatem, patientiam, mansuetudinem etc..
Haec tria per tria tolluntur. Memoria per vanitatem; amor, sive caritas, per duritiam; sollicitudo per
germinationem vitiorum.
Unde dicit et dum seminat, quaedam ceciderunt secus viam. Via patens est omni viatori, sic cor quod cuilibet
exponitur cogitationi; Ez. XVI, 25: ad omne caput viae aedificasti signum prostitutionis tuae, et abominabilem
fecisti decorem tuum.
Unde quando in corde vano et instabili cadit verbum Dei, cadit secus viam, et subiacet duplici periculo. Sed
Matthaeus non ponit nisi unum, scilicet volucres caeli comederunt illud. Lucas vero ponit duo, videlicet quia
conculcatur, item rapitur a volucribus. Sic quoniam vani recipiunt verbum Dei, conculcatur per vanam
cogitationem, vel pravam societatem. Quare multum gaudet diabolus, quando potest auferre et conculcare semen
istud. Habacuc I, 13: quare respicis contemptores, et taces impio conculcante iustiorem se? secundum est cordis
duritia; iob penult., 15: cor eius indurabitur quasi lapis, et stringetur quasi malleatoris incus.
Et hoc opponitur caritati, quia amoris est liquefacere; Cantic. V, 6: anima mea liquefacta est, ut dilectus locutus
est etc.. Durum enim est quod est in se constrictum, et propriis metis arctatum. Amor facit transferre amantem in
amatum: unde diffunditur.
Dicit ergo alia ceciderunt in petrosa loca etc.. Ez. XXXVI, 26: auferam a vobis cor lapideum et dabo vobis cor
carneum. Aliqui enim sunt qui ita habent cor privatum omni amore, quod omni carne carent. Aliqui vero habent
bonum affectum, sed parum habent: unde non habent profundum. Habere profundum est, quum finis et affectus
est profundus.
Ille ergo habet profundum amorem, qui omnia diligit propter Deum, et nihil praeponit amori Dei. Unde aliqui
bene delectantur in Deo, sed magis in aliis rebus: et isti non sunt liquefacti: et tales non habent terram multam.
Et per terram significatur mollities. Unde sumitur pro mente indurata.

123

