terra autem in aeternum stat. Vel per foenum significatur, quod super temporalia debemus sedere. Unde
possessio non prohibetur, sed dilectio, sive affectio; I Ioan. II, 15: nolite diligere ea, quae in mundo sunt.
Et accipiens septem panes: in quo significatur quod quidquid de spiritualibus administratum est aliis, primo fuit
in Christo; unde Act. I, 1: coepit Jesus facere et docere. Omnia spiritualia in eo fuerunt.
Unde Ioan. III, 34: non dedit ei Deus spiritum ad mensuram.
Et gratias agens fregit, et dedit discipulis: unde dedit nobis exemplum ut gratias agamus; I ad Thess. V, 18: in
omnibus gratias agentes.
Deinde quia non omnibus omnia, ut habetur I ad Cor. Ult.. Item I ad Cor. XII, 4: divisiones gratiarum sunt.
Consequenter sequitur ordinata distributio, quia et dedit discipulis, et discipuli dederunt populo. Primo
discipulis, qui erant mediatores; Deut. V, 5: ego sequester et medius fui inter Deum et vos in tempore illo, ut
annuntiarem vobis verba eius etc.. Et I ad Cor. IV, V. 5: sic nos existimet homo, ut ministros Christi et
dispensatores mysteriorum Dei.
Consequenter ponit quoad plenitudinem refectionis ex abundantia reliquiarum, et ex numero manducantium. Et
comederunt omnes. Posset aliquis dicere, quod de pauco pane possunt multi accipere, ita quod quilibet parum;
sed non sic, immo saturati sunt; unde usque ad saturitatem manducaverunt; Ps. Lxxvii, 29: manducaverunt, et
saturati sunt omnes. Item multae fuerunt reliquiae, quia tulerunt septem sportas.
Sed quare, cum pauciores panes fuissent, plures reliquiae remanserunt, cum scilicet saturaverit quinque millia de
quinque panibus? potest dici, quod idem sunt, vel plus, septem sportae quam duodecim cophini. Chrysostomus
dicit quod diversa fecit miracula, et modo diverso, ut discipuli magis memores essent.
In primo miraculo tot fuerunt reliquiae quot apostoli. Hic autem secundum numerum panum, in quo significatur
quod spirituales homines refici debent septiformi gratia Dei; I ad Cor. II, 14: animalis enim homo non percipit ea
quae Dei sunt.
Sequitur numerus comedentium erant autem qui manducaverunt, quatuor millia hominum. Supra fuerunt quinque
millia, quia vacabant quinque sensibus; vel propter quinque libros Moysi; hic autem quatuor propter quatuor
virtutes cardinales, vel propter quatuor evangelistas.
Extra parvulos et mulieres. Sed quare excipiuntur isti? quia imperfecti et infirmi a vera doctrina excluduntur; ad
Eph. IV, 13: donec occurramus omnes in virum perfectum etc..
|+16 Capitulus 16
|#1 Lectio 1
Supra Dominus ostendit sufficientiam evangelicae doctrinae, quia nec observantiis legalibus indiget, item quia
non solum uni populo est necessaria, hic ostendit puritatem et excellentiam.
Primo ostendit eam puram servandam ab omni traditione; secundo per altitudinem fidei omnes opiniones
humanas transvolare, ibi venit Jesus in partes caesareae Philippi.
Circa primum primo describitur calumniosa tentatio; secundo confutat; tertio cavendum docet.
Secunda ibi at ille respondens ait illis etc.; tertia ibi et cum venissent discipuli eius trans fretum etc..
Circa primum primo commemorat locum; secundo ponitur tentativa interrogatio.
Notandum quod sicut supra quando paverat de quinque panibus turbas, dimisit, et sic hic.
In hoc primo datur exemplum praedicatoribus quando non se ingerant, sed revertantur; iob XXXIX, 5 de onagro:
quis dimisit onagrum liberum, et vincula eius quis solvit? etc..
Ascendit in naviculam, ne sequeretur eum turba. Unde ponitur impedimentum quare non posset eum sequi. Unde
ascendit in naviculam, idest in mentem quae agitatur fluctibus huius mundi, Sap. XIV, 3: quoniam dedisti in
mari viam, et inter fluctus semitam, ostendens quod debet ibi intrare, ut ibi requiescat. Et venit in fines Magedan.
Magedan poma interpretatur et per hunc locum sacra Scriptura significatur, ubi poma simul cum aliis fructibus
crescunt; Cant. VI, 10: descendi ut viderem poma convallium.
Sequitur tentativa interrogatio et accesserunt Pharisaei et sadducaei tentantes, et rogaverunt eum. Eccli. XIX, 23:
est qui nequiter se humiliat, et interiora eius plena sunt dolo. Ut signum de caelo ostenderet eis. Et petierunt
signum de caelo. Habetur Io. VI, 49: patres vestri manducaverunt manna in deserto, unde panem de caelo dedit
eis. Et I Cor. I, V. 22: Iudaei signa petunt. Et in Ps. Lxxiii, V. 9: signa nostra non vidimus etc..
Tunc reprehendit eos, et primo de ignavia ad credendum divina. Si enim aliquis defectum habet ex natura
sensuum, excusationem habet; sed cum habet sapientiam in terrenis, et ignaviam in spiritualibus, reprehendendus
est; Sap. XIII, 1: vani sunt omnes filii hominum, in quibus non est scientia Dei.
Et primo ostendit solertiam in terrenis; secundo ignaviam in spiritualibus.
Dicit ergo at ille respondens ait: vespere facto etc.. Hoc habet sensum litteralem et mysticum.
Litteralem, quia ex aliqua dispositione poterant cognoscere signum serenitatis. Dicitis: serenum erit: rubicundum
est enim caelum.
Item tempestatis, quia dicitis hodie erit tempestas: rutilat enim triste caelum, quia tristitiam designat. Quando
enim aer est turbidus, non sunt homines ita laeti. Rubedo enim serotina est signum serenitatis. Ratio est,
secundum Philosophum, ex diffusione radiorum solis super vapores. Quando enim vapores sunt multi, tunc radii
153

