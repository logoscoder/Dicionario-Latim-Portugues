Et tunc, scilicet quando omnes gentes credent, veniet consummatio, idest destructio ierusalem: et de hoc potest
intelligi quod dicitur Ezech. VII, 3: nunc finis super te, et immittam furorem meum in te. Fecit enim signa,
divulgavit evangelium, nec credere voluerunt; ideo accidit eis quod dicitur Mal. I, V. 10: munus non accipiam de
manu vestra.
Augustinus vult quod non debeat referri ad consummationem ierusalem, sed mundi; unde dicit praedicabitur,
scilicet ante finem mundi in testimonium omnibus gentibus, quia non omnes credent; et tunc veniet
consummatio, idest finis mundi. Et hoc est unum signum, quod donec sit divulgata praedicatio evangelii per
universum orbem, non veniet finis. Non autem adhuc venerat, ut dicit Augustinus, ad quosdam barbaros in
Africa. Et respondet ad illud: in omnem terram exivit sonus eorum, Ps. XVIII, 5, quod posuit praeteritum pro
futuro. Et ad illud quod scribitur ad Col. I, 6 dicit quod adhuc non ad plenum fructificabat, sed iam incipiebat.
Et potest sic distingui, quod diffusio per evangelium potest dupliciter intelligi. Vel quoad famam tantum, et sic
completa fuit ante excidium urbis; licet enim aliqui non recepissent, tamen nulla gens fuit ad quas non
pervenisset fama. Si autem intelligatur diffusio cum effectu, tunc verum est quod dicit Augustinus, quod nondum
venit in omnes gentes.
|#2 Lectio 2
Iam destructionem posuit, in parte ista ponit quod veniet consummatio: et ponit quaedam praeambula. Et primo
ponit prophetiam; secundo admonitionem, ibi tunc qui in Iudaea sunt, fugiant ad montes; tertio rationem
admonitionis, ibi erit enim tunc tribulatio magna.
Ita dixit veniet consummatio, cum ergo videritis abominationem desolationis etc.. Quid est quod vocat
abominationem? potest dici quod abominatio dicitur exercitus Romanorum, et dicuntur abominationes
desolationis, quia fuerunt desolatores terrae. Vel per abominationes idola: et de duplici idolo potest dici. Legitur
quod Pilatus introduxit aquilam in templum, quod erat signum Romanorum, quod Iudaei abominationem
dicebant. Unde tunc cum videritis idolum positum in loco sancto, tunc potestis cognoscere impletionem
prophetiae Danielis de destructione ierusalem. Vel potest dici quod ierusalem destructa fuit dupliciter. Primo a
tito et vespasiano, et tunc combustum fuit templum, et tunc adhuc dimissi fuerunt aliqui.
Postmodum adhuc aliqui rebellaverunt, et tunc Adrianus, qui successit traiano, destruxit penitus, et dedit legem
quod nullus Iudaeus ibi de caetero habitaret, et vocavit civitatem nomine suo; item posuit in sacro loco idolum.
Unde illud idolum, quod posuit Adrianus, potest dici abominatio; unde cum hoc videritis etc.. De hac Deiectione
satis habetur Thren. II.
Qui legit intelligat. Et quare hoc dicit? quia in illa prophetia Danielis multa dicuntur de passione Christi. Sunt
enim haec verba observanda; unde ibi dicitur: occidetur Christus,... Et erit in templo abominatio desolationis, et
usque ad consummationem et finem perseverabit desolatio.
Unde qui videt, intelligat quod talia acciderunt.
Tunc qui in Iudaea sunt fugiant ad montes. Ponit admonitionem utilem.
Et primo ponit eam; secundo excludit impedimenta fugae.
Quaedam enim sunt impedimenta evitabilia, quaedam inevitabilia.
Dicit tunc qui in Iudaea sunt, fugiant ad montes. Tunc, scilicet in tempore vespasiani. Tunc temporis quidam
dictus Agrippa dominabatur in montibus, et iste obediebat Romanis, nec rebellabat eis: unde cum aliae gentes
haberent guerram, iste et gens sua in pace erat. Unde ex Dei providentia admoniti fuerunt fideles qui erant in
Iudaea quod recederent et irent ad regnum istius Agrippae, et sic fecerunt: unde tunc qui in Iudaea sunt, scilicet
fideles, fugiant in montes; Zach. II, 6: fugite a terra Aquilonis etc..
Tunc removet impedimenta fugae.
Et quia quaedam impedimenta sunt evitabilia, quaedam non, ideo primo ponit pericula evitabilia; secundo
inevitabilia, ibi vae praegnantibus etc..
Quae sunt vitabilia, sunt negotia terrenorum: et istorum quaedam accidunt in civitate, quaedam extra; ideo
utrumque ponit. Secundum ibi et qui in agro, non revertatur tollere tunicam suam.
Dicit ergo et qui in tecto, non descendat tollere aliquid de domo sua; idest quicumque habitat in civitate, etiam si
in domo, non revertatur tollere etc.. Item et qui in agro non revertatur, in domum, tollere tunicam suam, scilicet
quaecumque sint necessaria, quia cuncta quae habet homo, dabit pro anima sua. Et quare hoc dicit? quia
imminente festo Paschae convenerunt multi in ierusalem: quod sciens titus obsedit civitatem, cum ita essent
congregati. Unde vult dicere: ita cito accidet istud malum, quod non poterit aliquis sibi cavere.
Item ponit impedimenta inevitabilia.
Et quia erant quaedam inevitabilia virtute hominum et simpliciter, quaedam licet inevitabilia, tamen virtute Dei
vitabilia; ideo primo de primo; secundo de secundo, ibi orate etc..
Illud quod cum est, nullo modo vitari potest, est onus filiorum. Quamvis enim posset alicui dici: salva animam
tuam, posset dicere: quomodo possum dimittere filium? ideo hoc exponit: vae praegnantibus et nutrientibus, quia
tales non poterant fugere, quia nec illis erat dicendum quod abortum procurarent, nec nutrientibus ut filios
occiderent; et sic impletur quod dicitur Lc. XXIII V. 29: beata ubera quae non lactaverunt.

226

