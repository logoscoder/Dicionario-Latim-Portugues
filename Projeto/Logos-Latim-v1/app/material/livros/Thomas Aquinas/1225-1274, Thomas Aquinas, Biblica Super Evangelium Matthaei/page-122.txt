Dicit ergo et extendens manum in discipulos dicit: ecce mater mea; quasi dicat: plus diligo istos quam affectus
matris meae vel fratres; praeponendus enim est affectus spiritus sancti.
Et non solum extendit ad istos, sed ad omnes. Unde dicitur quicumque fecerit voluntatem patris mei qui in caelis
est, ipse meus frater, soror et mater est. Habebat enim generationem caelestem et temporalem: unde praeponit
caelestem temporali. Illi enim qui faciunt voluntatem patris mei, illi attinent ei secundum generationem
caelestem; unde Io. VIII, 39: si filii Abrahae estis, opera Abrahae facite. Ipse enim venit ut faceret voluntatem
eius, ut habetur Io. IV, 34: V, 30 et VI, 38.
Frater dicit quantum ad firmiores, et soror quantum ad debiliores.
Sed quid est quod dicit et mater est? dicendum quod quilibet fidelis, qui facit voluntatem patris, scilicet qui
simpliciter obedit, ille frater est, quia similis est ei, qui voluntatem patris implevit. Qui autem non solum facit,
sed alios convertit, generat Christum in aliis, et sic fit mater. Sicut e contra occidit Christum in aliis, qui provocat
eos ad malum. Apostolus ad Gal. IV, V. 19: filioli mei, quos iterum parturio, donec formetur Christus in vobis.
|+13 Capitulus 13
|#1 Lectio 1
Supra proposita est doctrina evangelica, et confutati sunt adversarii, hic ostendit virtutem evangelicae doctrinae;
et primum verbis; secundo factis in capite XIV.
Et circa primum primo ponuntur circumstantiae doctrinae; secundo Christi doctrina; tertio effectus.
Secunda ibi ecce exiit qui seminat seminare; tertia ibi intellexistis haec omnia? et primo ponit quatuor
circumstantias, scilicet locum, tempus, dispositionem audientium et dispositionem loquentis.
Tempus tangit, cum dicit in die illo. Ex quo datur intelligi quod tangit ordinem rei gestae. Aliter enim non posset
intelligi, nisi ly die sumatur pro tempore.
Deinde tangitur circumstantia loci, sedebat secus mare etc.. Et hoc potest exponi secundum expositionem
litteralem et mysticam.
Litteralem tangit chrysostomus. Quia enim supra dixerat, quod loquente eo ad turbas dixit quidam, ecce mater
tua etc., ibi exposuerat chrysostomus quod aliquid humanum senserant, ideo Dominus voluit exire, ut eorum,
scilicet fratrum, nequitiam reprimeret.
Et exivit etiam, ut matri honorem deferret.
Unde Ex. XX, 12: honora patrem et matrem tuam.
Mystice per domum Iudaea intelligitur, de qua exiens propter infidelitatem, venit ad mare, scilicet ad gentes,
quae turbatae erant per infidelitatem; infra XXIII, 38: ecce relinquetur vobis domus vestra deserta; sicut Ier. XII,
V. 7: reliqui domum meam, dimisi haereditatem meam, dedi dilectam animam meam in manibus inimicorum
eius. Mare dicitur mundus; Ps. Ciii, 25: hoc mare magnum et spatiosum manibus, illic reptilia, quorum non est
numerus etc.. Vel aliter per domum intelligitur interior mens; Sap. VIII, 16: intrans in domum meam,
conquiescam cum illa. Unde aliquando exit de secreto contemplationis ad publicum doctrinae.
Et congregatae sunt ad eum turbae.
Hic ponit auditores: cum enim mens exit ad publicum doctrinae, tunc multi possunt audire et proficere; Eccli.
Ult., 31: appropinquate ad me, indocti, et congregate vos in domum disciplinae.
Deinde ponitur dispositio docentis et audientium; unde dicitur ita ut in naviculam ascendens sederet. Et quare in
naviculam? potest esse ratio litteralis, quia multi auditores erant, ideo voluit eos habere ante faciem, ut melius
intelligerent. Omnia enim ante ipsum; iob XIII, 1: ecce omnia vidit oculus meus.
Alia ratio mystica est, quia per navem ecclesia ex gentibus collecta significatur, ubi sedet per fidem, et docet eos
qui stant in littore, scilicet catechumenos, qui parati sunt ad fidem. Vel aliter, quod Jesus in mari, auditores
autem in littore stant, in hoc dat exemplum praedicatoribus, quod scilicet non exponant subditos suos periculis.
Et hoc significatur Ex. XIII, 17 ss., quod cum Moyses educeret populum suum, non eduxit eos per viam terrae
Philisthiim, reputans ne forte poeniterent, et reverterentur in Aegyptum. Ideo Jesus in turbine sedit, alios autem
extra dimisit; ideo dicitur et omnis turba stabat in littore.
Sequitur modus doctrinae et locutus est eis multa in parabolis. Ratio duplex est. Una est, quia per huiusmodi
parabolas absconduntur sacra ab infidelibus, ne blasphement: supra enim dictum est: nolite sanctum dare
canibus: ideo quia multi blasphemabant, ideo voluit loqui in parabolis.
Unde Lc. VIII, 10: vobis datum est nosse mysterium regni Dei, ceteris autem in parabolis.
Secunda ratio est, quia per huiusmodi parabolas homines rudes melius docentur. Unde homines, scilicet rudes,
quando divina sub similitudinibus explicantur, melius capiunt, et retinent. Ideo Dominus loqui voluit in
parabolis, ut melius memoriae commendarent.
Quia enim noverat quod digni doctrinam suam reciperent, voluit eam sic tradere, ut magis memoriter tenerent; in
Ps. Lxxvii, 2: aperiam in parabolis os meum.
Et quare multas proposuit parabolas? ratio una est, quia in multitudine hominum diversi diversimode sunt affecti;
ideo diversificare debuit, ut congrueret diversis affectibus.

122

