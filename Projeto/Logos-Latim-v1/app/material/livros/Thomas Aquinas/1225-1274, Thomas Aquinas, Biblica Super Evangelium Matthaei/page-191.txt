Est et alia quaestio. Quid est quod dicit qui portavimus pondus diei et aestus? quia non portaverunt, nisi quantum
vixerunt, et moderni similiter. Quid ergo est quod dicitur? tripliciter respondetur. Prima responsio est, quod spes
quae differtur, affligit animam. Aliqui in principio mundi fuerunt qui portaverunt pondus, quia sciverunt suam
retributionem differri; ideo dicuntur portasse pondus diei. Vel potest referri ad Iudaeos, qui portaverunt pondera
legis, de quo pondere dicit Petrus Act. XV, 10: hoc est onus quod nec nos, nec patres nostri portare potuimus.
Gentiles autem tale pondus non portaverunt, quia legi subiecti non fuerunt. Vel, secundum Gregorium, quia
primi homines longiori tempore vixerunt, unde vivebant nongentis annis, ideo gravius pondus tulerunt.
At ille respondens uni illorum dixit. Hic ponitur reprehensio. Et primo ostendit suam iustitiam, et suam
misericordiam: secundo remunerationis aequitatem.
Circa primum tria. Primo negat iniustitiam; secundo inducit pactum; tertio inducit retributionem factam.
Dicit ergo at ille respondens uni illorum; et adde, et omnibus, quia omnes unam causam habebant, dixit, amice.
Amicum vocat, quia ipsum ad se traxerat. Deut. IV, 37: elegit semen eorum post eos. Non facio tibi iniuriam,
quia quod meum est, do isti, non quod tuum est, ideo non facio tibi iniuriam.
Iob VIII, 3: numquid omnipotens subvertit iudicium? Deinde commemorat pactum nonne ex denario convenisti
mecum? idest pro salute consequenda.
Gen. XV, 1: ego Dominus merces tua magna nimis.
Tolle quod tuum est, idest quod ex promissione mea habes, et vade, in gloriam, II ad Tim. I, 12: scio cui credidi,
et certus sum, quia potens est depositum meum servare in illum diem. Quidam exponunt sic: tolle quod tuum est,
idest damnationem pro murmure, et vade, in ignem aeternum. Sed hoc non potest esse, quia dicit quod
acceperunt singulos denarios.
Consequenter ponit misericordiam impensam dicens volo autem et huic novissimo dare sicut et tibi. Et circa hoc
duo facit. Primo ponit misericordiam; secundo facultatem miserendi.
Volo autem huic novissimo, idest gentili dare sicut et tibi. Ad Rom. III, 9: quid ergo? praecedimus? nequaquam.
Sed possent isti dicere, tu non potes. Immo dicit aut non licet mihi quod volo facere? quia licet unicuique facere
voluntatem suam de suo. Si enim esset debitor alterius, non liceret ei facere, similiter si esset sub altero; sed ipse
est Dominus, ideo potest plus dare. Balivus enim non potest dare aliquid, nisi secundum merita; rex autem potest
sine meritis; sic Deus, qui est omnium Dominus, potest, Ps. Cxiii, 11: omnia quaecumque voluit fecit; ad Rom.
IX, 19: voluntati eius quis resistit? hic notandum quod in eo quod ex misericordia datur, non est acceptio
personarum, quia de eo quod pure meum est, possum dare cui volo absque acceptione personae.
Unde dicit an oculus tuus nequam est, quia ego bonus sum? constat quod murmur praecedens non fuit ex defectu
Domini, sed ex misericordia alii impensa, ideo ex misericordia et bonitate; sed nequam est proprie qui de
bonitate dolet. Ideo dicit an oculus tuus nequam est, quia ego bonus sum? eo quod circa te iustitiam ostendi,
circa alterum misericordiam? constat autem istud esse ex bonitate. Et supra VI, 22: si oculus tuus fuerit simplex,
totum corpus tuum lucidum erit. De bonitate Domini in Ps. Lxxii, V. 1: quam bonus Israel Deus his qui recto
sunt corde.
Sic erant novissimi primi, et primi novissimi. Hic concludit id pro quo tota parabola inducta est. Et primo ponit
conclusionem; secundo removet falsam opinionem.
Dicit sic erunt novissimi primi.
Dupliciter potest legi secundum chrysostomum; idest novissimi primis aequabuntur, ita quod non erit differentia;
et hoc respondet huic quod dictum est quod singuli receperunt singulos denarios, nec erit differentia secundum
tempus. Vel aliter, idest illi qui sunt novissimi, erunt primi; Deut. XXVIII, 44: advena erit super te, et erit in
caput, tu in caudam. Vel aliqui qui erant primi, propter negligentiam fient novissimi: et hoc praecedenti
respondet, quia inceperunt a novissimis.
Sed posset aliquis dicere: nonne omnes primi salvabuntur? dicit: multi sunt vocati, pauci vero electi, quia qui
fide credunt, omnes vocati sunt; sed illi electi, qui bona opera faciunt, et isti sunt pauci, ut supra VII, 14: arcta est
via, quae ducit ad vitam, et pauci sunt qui inveniunt eam.
|#2 Lectio 2
In parte praecedenti repulit Dominus intendentes venire ad gloriam propter temporis antiquitatem, hic repellit
eum, qui intendit venire propter carnis originem.
Primo ergo ponitur occasio petitionis; secundo petitio; tertio responsio.
Occasio fuit denuntiatio passionis Christi.
Et primo denuntiat locum; secundo passionem; tertio resurrectionem.
Dicit et ascendens Jesus ierosolymam etc.. Supra XIX, 1 dictum est, quod relicta Galilaea venit in Iudaeam, et
non statim ascendit ierosolymam, sed postmodum imminente passione; unde dicit et ascendens, idest cum erat in
promptu ascendendi. Ierosolyma erat locus altus.
Accepit duodecim discipulos secreto etc..
Et quare dicit secreto? propter duo. Primo quia magna eis ostendere volebat, ideo omnibus non erant
communicanda; Sup. XIII, 11: vobis datum est nosse mysterium regni caelorum.

191

