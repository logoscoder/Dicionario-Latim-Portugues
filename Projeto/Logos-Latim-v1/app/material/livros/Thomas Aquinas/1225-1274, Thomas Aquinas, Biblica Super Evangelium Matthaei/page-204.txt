Dicit numquam legistis in Scripturis (istud legitur in Ps. Cxvii, 22): lapidem, quem reprobaverunt aedificantes,
hic factus est in caput anguli? et ponit quatuor.
Primo ponit reprobationem; secundo dignitatem; tertio causam; quarto admirationem.
Dicit lapidem etc.. Lapis Christus est, qui dicitur lapis ex multis similitudinibus. Is. XXVIII, 16: ecce ego ponam
in fundamentis sion lapidem angularem etc.. Aedificantes sunt apostoli. Unusquisque videat quomodo aedificet.
Unde ille lapis quem reprobaverunt, idest eiecerunt, hic factus est, idest constitutus, in caput anguli, idest in
caput Iudaeorum et gentilium. Unde ipse factus est caput ecclesiae. Sed possent dicere: ipse fecit se caput; ideo
dicit a Domino factum est istud. Ps. Cxvii, 16: dextera Domini fecit virtutem etc.. Et qualis est ista exaltatio? et
est mirabile in oculis nostris; Habac. I, 5: aspicite in gentibus, et videte, et admiramini, et obstupescite: quia opus
factum est in diebus vestris, quod nemo credet cum narrabitur.
Tanta enim fuit dignitas, quod non factum fuisset, nisi gratia Dei hoc fecisset.
Ad Eph. II, 8: gratia estis salvati a Christo.
Consequenter exponit; et ponit duas conclusiones. Primo quod dictum est de parabola; secundo sumitur de hoc
quod dictum est in auctoritate.
Dicitur ergo ideo dico vobis quod auferetur a vobis regnum, idest sacra Scriptura, quia amittetis intellectum
sacrae Scripturae.
Io. XII, 40: excaecavit oculos eorum, et induravit cor eorum, ut non videant oculis, et non intelligant corde, et
convertantur, et sanem eos. Vel praelationem super ecclesiam fidelium, quia translata est gloria eorum. Et
dabitur genti facienti fructum eius. Is. LV, V. 4: ecce testem populis dedi eum, ducem ac praeceptorem gentibus.
Ecce gentem quam nesciebas, vocabis, et gentes quae te non cognoverunt, ad te current.
Sed quomodo datus est eis? superius dictum est quod locavit, hic autem quod datur.
Quia cum non facit fructum, dicitur conductus, sive mercenarius; sed cum datur, tunc fructum facit.
Ponit duplicem poenam et qui ceciderit super lapidem istum, confringetur.
Exponitur secundum Hieronymum, sic: ille cadit super lapidem Christum, qui fidem tenet de eo, idest de Christo,
sed cadit per peccatum quod contra eum facit. Ideo peccatores cadunt, quia non habent caritatem.
Super quem vero ceciderit, conteret eum.
Cadit autem Christus super infidelibus.
Haec est differentia, quia quando vas cadit super lapidem, non confringitur vas propter lapidem, sed propter
modum casus, secundum quod magis cadit ab alto; sed quando lapis cadit supra vas, confringit illud secundum
magnitudinem lapidis. Sic homo cum cadit super lapidem Christum, tunc confringitur secundum magnitudinem
peccati; quando vero fit infidelis, totaliter conteritur.
Vel aliquis cadit super lapidem, quando proprio arbitrio peccat; sed tunc scilicet lapis super eum cadit, quando
Christus punit eum, et tunc totus comminuitur. Ps. XVII, 43: comminuam eos sicut pulverem ante faciem venti.
Sequitur tempus malitiae et cum audissent, cognoverunt quod de ipsis diceret.
Et sequitur malitia et volentes eum tenere, timuerunt turbas, quia sicut prophetam eum habebant. Et planum est.
|+22 Capitulus 22
|#1 Lectio 1
Dictum est supra quod Christi persecutores provocati sunt ad occidendum eum tribus de causis: ex eius gloria, ex
eius sapientia qua confutabat eos, ex eius iustitia qua arguebat eos. Qualiter autem provocati sunt ex gloria
Christi, dictum est; nunc autem dicendum qualiter ex sapientia.
Et primo inquantum eorum damnationem praemonstrat; secundo inquantum disputando confutat, ibi tunc
abeuntes Pharisaei consilium inierunt ut caperent eum in sermone.
In ista parabola, in qua determinatur de reprobatione Iudaeorum et vocatione gentium, primo ponitur instructio
nuptiarum; secundo de vocatione Iudaeorum et recusatione; tertio de vocatione gentium.
Secunda ibi et misit servos suos vocare invitatos; tertia ibi tunc ait servis suis etc..
Dicit ergo et respondens Jesus dixit. Cui respondit? non est dictum quod alicui loqueretur. Sed eum tenere
volebant, ideo non verbis, sed malitiae eorum respondit, ideo in parabolis dicit eis: simile est regnum caelorum
homini regi qui fecit nuptias filio suo.
Hic ponitur parabola de nuptiis, et similis parabola ponitur Lc. XIV, 16. Et non videtur eadem secundum
Gregorium, quia ibi fit mentio de coena, hic de nuptiis. Item nullus exclusus est ab illa coena, hic autem est
aliquis exclusus. Unde alia est parabola.
Per illam convivium caeleste intelligitur, per istam convivium quod fit in terra. Et ideo illud dicitur coena, quia
ab eo nullus excluditur, ab isto aliquis excluditur.
Potest dici, secundum aliquos, quod eadem est parabola, quia antiquitus prandium et coena idem appellabatur,
quia non solebant comedere homines nisi usque ad nonam. Vel potest dici quod Lucas dicit quod Matthaeus
tacuit.
Sed credo quod alia est.

204

