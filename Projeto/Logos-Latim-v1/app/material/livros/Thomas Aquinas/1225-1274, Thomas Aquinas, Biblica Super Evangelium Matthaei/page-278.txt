Tunc sequitur oblatio ad poenam sanguis eius super nos, et super filios nostros.
Et ita fiet quod sanguis Christi expetitur ab eis usque hodie; et bene convenit illis quod dictum est Gen. IV, 10:
sanguis fratris tui Abel clamat ad me de terra. Sed sanguis Christi efficacior est quam sanguis Abel.
Apostolus ad Hebraeos XII, 24: habemus sanguinem melius clamantem quam sanguis Abel; Ier. XXVI, 15:
verumtamen si occideritis me, sanguinem innocentem tradetis contra vosmetipsos.
Tunc dimisit barabbam. Dimisit, idest absolvit a sententia mortis. Iesum vero flagellatum tradidit eis ut
crucifigerent. Et quare flagellatum? Hieronymus dicit quia consuetudo erat Romanorum quod adiudicatus morti
primo flagellabatur. Et sicut dicitur io. XIX, 1 ipse flagellavit; unde completur in eo quod habetur in Ps.
XXXVII, 18: ego autem in flagella paratus sum. Quidam dicunt quod flagellavit ut moverentur ad pietatem, et
sic flagellatum dimitterent.
|#2 Lectio 2
Postquam habitum est de condemnatione, hic agitur de passione et morte; secundo de sepultura, ibi cum sero
autem factum esset etc..
Circa primum duo facit. Quia primo narrat quae indigne pertulit; secundo quae magnifice fecit, ibi a sexta autem
hora tenebrae factae sunt.
Prima pars in tres. In prima agit de illusione militum; secundo de crucifixione; tertio de crucifixi derisione per
Iudaeos facta.
Secunda ibi et postquam illuserunt ei; tertia ibi praetereuntes autem blasphemabant eum.
Circa primum primo describuntur illusores; secundo illusio.
Dicit ergo milites congregaverunt universam cohortem. Cohors societas militum dicitur, et quilibet, qui habebat
iudiciariam potestatem, habebat cohortem militum ad exercendum iudicium. Praetorium dicitur esse locus ubi
exercebantur iudicia. Unde congregati sunt ad eum et gentiles, et Iudaei, ut nulli essent immunes, quia omnes
debebat redimere. Ideo competit quod habetur rom. XI, 32: conclusit Deus omnia in incredulitate, ut omnium
misereatur. Et in Ps. Cxvii, V. 10: circuierunt me sicut apes.
Et exuentes eum, chlamydem coccineam circumdederunt ei. Hic describitur illusio. Et primo quoad habitum;
secundo quantum ad honorem; tertio quantum ad opprobrium.
Secunda ibi et genu flexo ante eum, illudebant ei; tertia ibi exeuntes autem invenerunt hominem Cyrenaeum,
nomine simonem etc..
Notandum quod licet accusassent eum de multis, tamen non propter aliud patiebatur, nisi quia regem se dicebat,
sicut habetur Io. XIX, 12: si eum dimittis, non es amicus caesaris. Unde ex hac causa magis timuit.
Ideo volentes illudere, imponunt ei signa regis. Consuetudo enim est quod reges purpura induantur; et isti loco
huius veste coccinea eum induerunt. Item solent habere coronam; et loco huius fecerunt coronam spineam.
Item solent habere sceptrum; et loco huius dederunt ei baculum arundineum.
Dicit ergo et chlamydem coccineam circumdederunt ei, idest rubeam.
Sed quid est quod marcus dicit XV, 17, quod eum purpura induerunt? Augustinus solvit quod hoc dixit propter
similitudinem coloris.
Vel potest dici, quod quamvis esset coccinea, tamen habebat aliquid de purpura.
Per hoc quod propriis vestibus exuitur, et alienis induitur, reprehenduntur haeretici, qui dixerunt eum non esse
verum hominem. Ista chlamys potest signare carnem Christi sanguine proprio cruentatam: ipse enim vulneratus
est propter iniquitates nostras; attritus est propter scelera nostra. Is. LIII, 5. Vel signat sanguinem martyrum, qui
laverunt stolas suas in sanguine agni. Vel peccatum gentilium.
Et plectentes coronam de spinis posuerunt super caput eius. Unde pro corona gloriae imposuerunt ei coronam
contumeliae; Is. XXII, 18: coronate eum corona tribulationis.
Per istas spinas signantur aculei peccatorum, quibus conscientia vulneratur: et istas Christus accepit pro nobis,
quia pro peccatis nostris mortuus est. Vel potest referri ad maledictum Adae, ubi dictum est: spinas et tribulos
germinabit tibi. Unde signatum est quod solvebatur ista maledictio.
Et loco sceptri arundinem in dextera eius. Et signatur potestas Daemonum secundum Origenem, quam Christus
de manibus eorum eripuit; IV Reg. XVIII, 21: non confidas in baculo arundineo. Potest enim signari inanitas
gentilium, quam sibi tamen Christus assumpsit; Ps. II, 8: postula a me, et dabo tibi gentes haereditatem tuam. Et
bene comparantur arundini, quia sicut arundo fertur in omnem ventum, sic gentilitas in omnem errorem.
Item arundine utebatur ad scribendum.
Item ad venenosa occidendum. Sic Christus fideles ad se trahit et ascribit, sed persecutores ad mortem.
Tunc agitur de illusorio honore, et istum exhibebant facto; unde dicitur et genu flexo ante eum, illudebant ei. Et
licet hoc fecerint illudendo, tamen signabat quod omne genu ante eum flecti debebat; Phil. II, V. 10: in nomine
Jesu omne genu flectatur.
Unde illudebant verbo, dicentes ei: ave, rex Iudaeorum. Et signantur per istos illi qui voce confitentur se nosse
Deum, factis autem negant, ad Tit. I, 16.
Item varias contumelias intulerunt, quia inspuerunt in faciem eius; Is. L, 6: faciem meam non averti a
conspuentibus in me. Item percutiebant caput eius tamquam stultus esset.
278

