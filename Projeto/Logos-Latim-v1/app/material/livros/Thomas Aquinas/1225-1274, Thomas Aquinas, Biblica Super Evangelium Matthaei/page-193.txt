Sed quid est? ipsi non petebant, sed mater. Novit Dominus quod illa petebat inducta ab illis, ideo eis respondet,
sicut supra XVI, 23 dixerat Dominus Petro: nescis quid dicis.
Nescitis quid petatis; quasi dicat: temporalia non debetis petere, sed excellentiam spiritualem.
Vel si intelligerent spirituale, petebant quod super omnem creaturam haberent eminentiam, quia sedere a dextris
nulli creaturae convenit, ut habetur ad Hebr. I, 13: ad quem Angelorum dixit aliquando: sede a dextris meis?
unde sedere a dextris excedit omnem creaturam.
Vel aliter, secundum Hilarium: nescitis quid petatis; quia iam concessi vobis quod petitis, quia dictum est supra
XIX, 28: sedebitis super sedes duodecim etc.. Vel aliter: nescitis, quia vocavi vos ad dexteram, et vos petitis
quod unus sit ad sinistram? vel diabolus sicut per mulierem ad sinistram traxerat hominem, volebat istos per
mulierem reducere ad sinistram; sed hoc non potuit, ex quo salus per mulierem facta est. Vel nescitis quia de
praemio contenditis sine merito praecedente. Ideo considerare debetis, quod ad praemium non venitur nisi per
meritum; ideo volo vos primo examinare si potestis pati etc..
Unde dicit potestis bibere calicem, quem ego bibiturus sum? hic examinat eos, et provocat eos ad passionem
leviter, quia passionem nominat calicem. De isto dicitur in Ps. Cxv, 13: calicem salutaris accipiam; et sequitur:
pretiosa in conspectu Domini mors sanctorum eius. Et dicitur calix, quia inebriat. Item dicit quem ego bibiturus
sum; I Petr. II, 21: Christus passus est pro nobis, vobis relinquens exemplum ut sequamini vestigia eius.
Dicunt ei: possumus. Et quare sic respondent? propter tria. Primo ex amore ad Christum, quia ita adhaerebant
Christo, quod mors eos ab ipso separare non posset, sicut dixit Petrus infra XXVI, 35: et si oportuerit me mori
tecum, non te negabo.
Item ex ignorantia, quia vires suas non considerabant, quia quibus aliquando ante factum videtur leve, in ipso
actu deficiunt.
Item dixerunt ex cupiditate assequendi quod petierant. Unde credebant statim assequi quod petebant, ideo statim
concedunt possumus hoc ex cupiditate.
Consequenter repellit petitionem.
Et primo futuram passionem praenuntiat; secundo respondet ad petitionem.
Dicit ergo calicem meum bibetis. Sed quid est? verum est quod Iacobus bibit; unde in Act. XII, 2: occidit autem
Iacobum fratrem ioannis gladio. Sed ioannes est mortuus sine calice passionis.
Sed dicendum quod non bibit usque ad mortem, sed flagellatus fuit, in oleo positus, et relegatus. Item multas
poenas passus est, et sic non fuit immunis a potu calicis.
Sedere autem ad dexteram. Hic respondet ad petitionem gloriae. Si dixisset Dominus: dabo vobis, tristati essent
alii.
Si negasset, ipsi effecti essent tristes; ideo dixit sedere autem ad dexteram meam, vel sinistram, non est meum
dare vobis; sed quibus paratum est a patre meo.
Ex hoc loco argumentati sunt Ariani, quod non est aequalis dignitas patris et filii. Hieronymus et alii exponunt
quod ipse dat cum patre. Unde vult dicere non est meum dare vobis, quasi dicat: eminentia dignitatis non datur
personae, sed merito, et hoc secundum praedestinationem divinam. I Cor. II, 9: oculus non vidit, nec auris
audivit, nec in cor hominis ascendit quae praeparavit Deus diligentibus se. Io. XIV, 3: si abiero, et paravero
vobis locum etc.. Unde ex quo parat pater, et ipse.
Vel non est meum dare vobis, sine meritis, sed personis ex merito acquirentibus, sed meum ex praedestinatione,
quae est mihi a patre meo.
Et Augustinus sic: Salome erat soror matris Christi: et quia credebant impetrare per personam magis coniunctam,
ideo credebant quod deberet eis dare, quia coniuncti ei erant secundum carnem. Sed in ipso in una persona erant
duae naturae; unde dicit non est meum, scilicet secundum potestatem quam habeo a patre, ideo dabo secundum
quod disposuit pater meus.
Audientes decem indignati sunt de duobus fratribus. Supra Dominus repressit indiscretam petitionem
discipulorum; hic ponit indignationem aliorum. Et primo ponitur indignatio; secundo reprimitur verbo; tertio
facto.
Secunda ibi Jesus autem vocavit eos ad se, et ait; tertia ibi sicut filius hominis non venit ministrari, sed
ministrare.
Considerandum quod sicut ex quadam elatione duo fratres superiores esse volebant, sic ex quadam elatione isti
indignati sunt. Prov. I, 10: inter superbos semper sunt iurgia.
Sed quare de duobus fratribus? quia non ipsi petierunt, sed mater. Sed intellexerunt discipuli ex verbis Domini
quod mater petierat ad vocem eorum.
Sed quare non ante sunt indignati? dicit chrysostomus quod reverebantur magistrum, unde expectabant
sententiam Domini; sed quando audierunt magistrum reprehendentem, tunc indignati sunt.
Consequenter reprehendit eos. Et primo ponit in medium exemplum gentilium; secundo docet exemplum non
esse sequendum, ibi scitis quia principes gentium dominantur eorum; tertio ponit quod est imitandum, ibi non ita
erit inter vos.
Dicit ergo Jesus autem vocavit eos, dans humilitatis exemplum. Supra XI, 29: discite a me, quia mitis sum et
humilis corde.
193

