Dei, sicut habetur Lc. XXII. Hic autem accipitur ipse homo, in quo seminatur. Et hoc patet, quia infra dicit quod
semen istud sunt filii regni; unde non est alia facienda expositio ab ea quam Dominus fecit.
Et dicitur semen, quia sicut semen est principium propagationis, sic homines boni fundamentum totius fidei;
unde ex apostolis tota ecclesia pullulavit. Unde Is. I, 9: nisi Dominus reliquisset nobis semen, quasi sodoma
fuissemus. Et istud fuit bonum semen, de quo Is. VI, 13: semen sanctum erit id quod steterit in ea.
Istud seminavit Christus, et ubi? in agro suo, idest in mundo. Mundus enim dicitur ager, in quo sunt boni ac mali,
quem Dominus per creationem edidit; unde Io. I, 10: mundus per ipsum factus est. Et in Ps. XLIX, 11:
pulchritudo agri mecum est.
Cum autem dormirent homines etc.. Habito de origine boni, hic agit de origine mali. Et primo ponitur occasio
malitiae illatae; secundo ordo.
Et primo ponitur occasio duplex: una est ex parte custodum, secunda ex parte seminantis.
Ex parte custodum dicit cum autem dormirent homines etc., idest praepositi humani generis, qui positi sunt ad
custodiendum dormirent, scilicet per dormitionem mortis. Sancti scilicet apostoli qui noverunt quod haeretici in
ecclesia miscuerunt se tritico; unde Paulus: scio quod post decessum meum intrabunt lupi rapaces in vos, non
parcentes gregi.
Deinde ponitur alia occasio; unde dicit venit inimicus etc., idest diabolus; ps.
Lxxiii, 23: superbia eorum qui te oderunt, ascendit semper: eorum qui te oderunt, idest Daemonum. Haec autem
inimicitia est secundum perversitatem voluntatis.
Sed est quaestio. Estne hoc verum quod aliqua res odiat Deum? dicendum, quod amor non est nisi rei cognitae.
Dupliciter autem potest cognosci Deus: in se, vel in suis effectibus. In se impossibile est quin ametur: quicquid
enim amatur, amatur sub specie boni. Cum ergo sit prima bonitas, odiri non potest. Sed in effectibus suis non est
impossibile. Daemones enim inquantum sunt, eum amant a quo sunt; sed aliqui effectus displicent eis, quod
scilicet contra voluntatem suam puniantur, quod non ad voluntatem suam puniant homines, et similia.
Sequitur de ordine et superseminavit zizania. Singula verba habent magnam significationem. Videamus ergo
quid est quod seminatur, et qualis est ordo.
Quod seminatur est zizania, quae similis est tritico, et lolium vocatur. Quid significatur per zizaniam? filii
nequam, et omnes qui iniquitatem diligunt, specialiter haeretici. Tria sunt genera malorum: pravi catholici,
schismatici et haeretici. Mali catholici per paleas significantur, de quibus supra cap. III, 12: paleas comburet igni.
Schismatici per aristas.
Haeretici per zizaniam. Seminantur ergo in agro, idest in hoc mundo. Item zizania habet similitudinem cum
tritico, sic isti praetendunt speciem boni, ut habetur I Tim. I, 7: volentes esse legis doctores, et non intelligentes
neque quae loquuntur, neque de quibus affirmant.
Et nota quod dicitur supra seminavit, et hic non; quia prius fuerunt catholici, quam haeretici. Diabolus enim
videns ecclesiam dilatari, invidit, et seminavit corruptivum, et movit corda haereticorum, ut magis noceret; unde
ex nobis erant, secundum quod habetur in I canonica ioannis II, 19, sed ex nobis non erant, quia si ex nobis
fuissent, permansissent utique nobiscum.
Item dicit in medio tritici. Non curat diabolus quod aliqui sint haeretici inter gentiles, quia omnes possidet, sed in
medio tritici et fidelis populi. Et hoc est quod dicitur iob IV, 18: et in Angelis suis reperit pravitatem. Et
Augustinus dicit, quod nulla societas est ita bona quin aliquis sit pravus: unde in societate apostolorum unus fuit
malus, scilicet Iudas.
Item dicit et abiit: ubi signatur malitia Daemonis. Abiit, idest occultum se reddidit.
Quando enim instigat, non semper cooperatur: si enim ad votum omnia succederent, de facili posset discerni;
ideo aliquando malitiae suae cedit; Ps. IX, 9: insidiatur in abscondito, quasi leo in specula sua.
Consequenter agitur de processu boni et mali. Cum autem crevisset herba.
Et ut intelligatis, tria considerantur.
Primo ponitur manifestatio bonorum a malis; secundo zelus bonorum contra malos; tertio tolerantia.
Dicit ergo cum crevisset herba, et fructum fecisset, tunc apparuerunt et zizania etc.. A principio enim quando
seminatur, non apparet, sed cum crescit herba.
Et hoc potest ad utrumque referri, et ad triticum, et ad zizaniam. Augustinus exponit de tritico, quia cum homo
parvus est, non potest discernere; sed quando crescit, et facit fructum, et fit spiritualis, tunc cognoscit; I ad Cor.
II, 15: spiritualis discernit omnia.
Chrysostomus exponit de zizania, quia primo non apparet, quia haeretici primo abscondunt scientiam, quia primo
aliqua bona dicunt et praedicant laicis, et post inserunt aliqua mala de clericis, quae libenter audiuntur; et sic
avertunt populum a dilectione clericorum, et sic per consequens ecclesiae. Sed post cum suscipiunt doctrinam,
manifestant malitiam. Primo enim non dicunt nisi levia, sed post se manifestant et doctrinam suam, quae
intelligitur per vinum; de quo vino dicitur Prov. XXIII, 31: ingreditur blande, retro autem mordebit ut coluber.
Accedentes autem servi patrisfamilias etc.. Hic ponitur de zelo bonorum contra malos. Et primo inquirunt de
origine mali; secundo moventur zelo ad extirpationem malorum, ibi servi autem dixerunt etc..
Dicit accedentes autem etc.. Primo videndum qui sint isti servi. Infra dicit de messoribus; sed isti non servi, sed
Angeli.
129

