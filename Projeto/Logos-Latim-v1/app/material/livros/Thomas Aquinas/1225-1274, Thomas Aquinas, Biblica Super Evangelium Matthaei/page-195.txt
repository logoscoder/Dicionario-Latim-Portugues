Per istos caecos significantur duo populi, scilicet populus Iudaeorum et populus gentilium, qui sedebant secus
viam, quae est Christus. Is. XXX, 21: haec est via, ambulate per eam. Vel significantur conversi ex utroque
populo, qui sedent secus viam, idest Christum; Io. XIV, 6: ego sum via, veritas et vita. Audierunt per
praedicationem, quod transiret secundum naturam humanam Jesus, ut mortem subiret, ut curaret infirmos, ideo
exclamaverunt dicentes: Domine, miserere nostri fili David. Causa exauditionis non fuit altitudo vocis, sed
fervor devotionis. Ps.
Cxix, 1: ad Dominum cum tribularer clamavi, et exaudivit me. Item fatentur ipsum esse Deum et hominem:
Deum, quia dicunt: Domine. Ps. Xcix, 3: scitote quoniam Dominus ipse est Deus. Et petunt quod est proprium
Deo, scilicet miserere nostri. Ps. Cxliv, V. 9: miserationes eius super omnia opera eius. Item dicunt eum ex
semine David: et in hoc confitentur humanitatem.
Consequenter ponitur constantia eorum. Et primo ponitur impedimentum; secundo constantia.
Dicit ergo turba autem increpabat eos ut facerent, ut possibile erat, quia in ista turba aliqui erant qui venerabantur
Christum, et hi increpabant eos, quia vile reputabant quod viles personae ad tantum virum accederent.
Illi vero qui Christo derogabant, increpabant, quia audiebant id quod audire nolebant: dolebant enim quod
vocabant eum filium David.
Ier. XXIII, 5: suscitabo David servum meum.
Mystice significatur quod aliqui excaecati per peccatum, clamant ad Dominum miserere nostri. Sed turba
cogitationum carnalium et hominum carnalium increpant eos venire ad Christum. Iob XX, 2: ideo cogitationes
variae succedunt sibi, et mens in diversa rapitur.
Sed homo contra hoc debet esse constans et viriliter pugnare et laborare, sicut docet apostolus II ad Tim. II, 3:
labora sicut bonus miles Christi Jesu.
Sed verbum Dei non alligatur verbis hominum; et ideo sequitur at illi magis ac magis clamabant.
Et stetit Jesus. Hic ponitur misericordia Domini, et ostenditur, quia stetit.
Et quare stetit? quia via lapidosa erat et cavernosa; ideo stare voluit, quia si procederent, forte laedi possent.
Secundum mysterium, quia veniendo in mundum commovit ad petendum, sed salutem dedit stando. Unde per
incarnationem homines promoventur, sed per eum docentem et perseverantem sanantur.
Sequitur vocavit eos. Sed quare vocavit? ut alii facerent eis viam; et significat illos quos Dominus vocat per
praedestinationem.
Ad Rom. VIII, 29: quos praescivit et praedestinavit.
Item exquirit voluntatem quid vultis ut faciam vobis? non petiit ut ipse sciret, sed ut daret intelligere quod pie
petentibus satisfecit. Ps. Cxliv, 19: voluntatem timentium se faciet.
Dicunt illi: Domine, ut aperiantur oculi nostri. Et hoc est iustum, ut quilibet peccator hoc petat. Ps. Cxviii, 18:
revela oculos meos, et considerabo mirabilia tua. Et alibi Ps. XII, 4: illumina oculos meos. Confitebantur Deum,
dicendo Domine, et hominem, vocando filium David.
Ideo misertus est eorum. Omnia enim ex sua misericordia facit. Thren. III, V. 22: misericordia Domini est, quod
non sumus consumpti. Tetigit oculos eorum, et confestim viderunt. In hoc quod tetigit oculos eorum et confestim
viderunt, tangitur humanitas et divinitas Christi: quod enim tetigit, opus fuit humanitatis; sed quod statim
illuminavit, fuit opus divinitatis. Ipse Dominus tangit per gratiam, sed illuminat per gloriam; Ps. Cxliii, 5: tange
montes, et fumigabunt.
Sequitur et secuti sunt eum. Unde non fuerunt ingrati. Multi enim antequam habeant beneficium, sequuntur
Dominum, sed accepto beneficio dimittunt eum, contra illud Eccli. XXIII, 38: magna est gloria sequi Dominum.
|+21 Capitulus 21
|#1 Lectio 1
Supra divisum est evangelium Matthaei in tres partes, in prima ponit introitum Christi in mundum usque ad
tertium capitulum; secundo de processu in mundo; in tertia de egressu. Completis igitur duabus primis partibus,
hic agitur de tertia.
Et dividitur: quia primo agitur de quibusdam praeambulis; secundo de passione Christi, et hoc XXVI capitulo.
Et primo ponitur provocatio persecutorum; secundo confortatio discipulorum, et hoc XXIV.
Confortaverat discipulos praedicens futura.
Inde provocati fuerunt quidam per eius gloriam, cui invidebant; de hoc agitur in isto capitulo. Aliqui per eius
scientiam, et de hoc XXII capitulo.
Prima dividitur in duas. Quia primo agitur de gloria Christi; secundo de persecutorum indignatione, ibi videntes
autem principes sacerdotum et Scribae etc..
Circa primum tria.
Primo ponitur gloria Christi quae fuit in via exhibita; secundo quae in civitate; tertio de ea quam potestative
accepit de templo.
Secunda ibi et cum intrasset ierosolymam etc.. Tertia ibi et intravit Jesus in templum Dei.
In via a duobus ei gloria impensa fuit, scilicet per discipulos, et per ministerium turbarum.
195

