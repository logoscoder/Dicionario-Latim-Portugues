Sequitur et continuo exorta sunt etc.. Quia illi qui profunde cogitant, diu cogitant; sed qui non profunde, statim in
opus prorumpunt.
Unde cito exeunt; Is. XVIII, 5: ante messem enim totus effloruit, et immatura perfectio germinavit. Unde cito
audiunt, sed non radicantur in illo, quia non habent altitudinem terrae amoris et caritatis. Ad Eph. III, V. 17: in
caritate radicati et fundati etc..
Tertium est destructio fructus, quia si magis amat divitias, cum tempus venit tribulationis, accipit quod magis
amat.
Unde sole orto aestuaverunt etc., scilicet per impotentiam. Apoc. XIII, 10: qui in gladio occiderit, oportet eum
gladio occidi, hoc est patientia iustorum. Et quia non habebant radicem, aruerunt, quia Deus non erat radix.
Ps. XXI, 16: aruit tamquam testa virtus mea.
Aliquando in Scriptura petra accipitur pro bono, aliquando pro malo. Similiter terra et sol. Unde aliqui sunt qui
afficiuntur bene, sed post negligenter se habent. Non autem sic Paulus qui dicebat, castigo corpus meum, et in
servitutem redigo etc..
Alia autem ceciderunt in spinas. Spinae autem sunt sollicitudines, irae, rixae, et huiusmodi; Ier. IV, 3: nolite
serere super spinas; Prov. XXIV, 30: per agrum hominis pigri transivi; et sequitur: et operuerant superficiem eius
spinae. Et creverunt spinae, et suffocaverunt ea.
Sed posset aliquis dicere: stultitia fuit seminantis.
Potest dici, quod si fieret sermo de terra sensibili, verum esset; sed fit mentio de spirituali, ideo non valet, quia
ad diversas materias retorquetur.
Positis impedimentis, agitur de seminis fructu alia ceciderunt in terram bonam, et dederunt fructum. Terra quae
non secus viam, quae non petrosa, quae non spinosa, est terra bona, scilicet cor bonum; et si ibi seminatur,
fructum affert; Ps. Lxxxiv, V. 13: Dominus dabit benignitatem, et terra nostra dabit fructum suum.
Sed quem? aliud centesimum, aliud sexagesimum, aliud trigesimum. Quidam retorquent istud ad praemium quod
est in caelo, quia quidam habent centesimum etc..
Sap. III, 15: bonorum labiorum gloriosus est fructus.
Alii retorquent fructum trigesimum ad fidem trinitatis, sexagesimum ad fructum boni operis, centesimum ad
contemplationem caelestium. Sed hoc non potest esse, quia auditor est qui facit fructum. Item praemium
recipitur. Unde oportet retorqueri ad perfectionem iustitiae.
Fructus igitur est proprie ultimum quod expectatur in arbore: sic fructus iustitiae qui habetur ex praedicatione. Et
haec est centesima etc., quia triplex est perfectio, minor, maior et media, ita quod centesima martyrum,
sexagesima virginum, trigesima est coniugatorum.
Et quare? quia etc.. Sed perfectio virginum sexagesima, quia tunc debent vacare a malitia; ideo haec perfectio est
virginum et quiescentium, qui separati sunt a mundo. Per trigesimum perfectio militantium in hac vita, quia tales
apti sunt ad bellum.
Alii assignant per computationem in manu etc. Ut in Glossa habetur.
Aliter potestis secundum numerum numerorum. Semen enim fructificat in perfectione. Videatis ergo quod semen
est mandatum Dei: trigesimus numerus ex trinario et denario componitur, sexagesimus ex sex et decem,
centesimus ex ductu denarii in seipsum.
Ternarius est numerus completus, et habet communem perfectionem; senarius similiter est numerus perfectus,
quia nihil deest ei, habet enim perfectionem integritatis; denarius est numerus perfectus, quia est primus limes
numerorum, unde habet perfectionem finis.
Sic triplex est perfectio. Communis iustitia, et sic est perfectio trinarii, quae habetur per tricenarium numerum;
sed cum plus habet ultra communem, tunc dicitur facere sexagesimum fructum; sed quando perfectus est, et iam
praegustat suavitatem, tunc pervenit ad centesimum fructum.
Vel aliter secundum Augustinum, secundum quod tripliciter homines se habent ad tentationes. Quidam enim
graviter tentantur, sed resistunt fortiter; et hi habent fructum trigesimum. Alii parum tentantur, sed surgunt; et hi
habent sexagesimum. Centesimum vero habent qui iam in quieta pace manent.
Et quia hoc parabolice dictum est, ideo subdit qui habet aures audiendi, scilicet cordis interius audiat per
intellectum.
Et accedentes discipuli etc.. Supra posita est parabola, hic assignatur ratio: et circa hoc ponuntur duo hic.
Primo ponitur interrogatio discipulorum; secundo responsio, ibi qui respondens etc..
Dicit ergo accedentes discipuli dixerunt ei.
Incidit quaestio litteralis: quoniam ipse erat in navicula, quomodo ergo accesserunt ad eum? sciendum quod ipsi
erant in navicula cum Christo; accesserunt autem per sollicitudinem mentis, vel etiam corporaliter, quia cum
parum distarent ab eo, venerunt magis prope: vel cum essent extra, venerunt ad eum. Sic nos, si velimus
accedere ad eum, illuminabimur; Ps. XXXIII, 6: accedite ad eum, et illuminamini.
Et duo attenduntur. Primo datur exemplum non importune interrogandi; unde dum doceret turbas, non
interrogaverunt eum; eccle. III, 7: tempus tacendi, et tempus loquendi.
Quare in parabolis loqueris eis? item hic considerandum est, quod debet semper fieri quod de salute hominum
est.
124

