Unde Pilatus non curavit quaerere de transgressione legis, sed potius de eo quod videbatur tangere laesionem
maiestatis, scilicet tu es rex Iudaeorum? quia Io. XIX, 12 habetur: omnis qui se regem facit, contradicit caesari.
Tunc sequitur responsio dicit ei Jesus: tu dicis. Dicit Hieronymus quod Christus sic moderatur sermonem suum,
quod non affirmat, nec negat, sed dicit: tu dicis. Prov. XVII, 27: qui moderatur sermones suos prudens est.
Item nota, secundum Hilarium, quod supra XXVI, 63, interrogatus a principe Iudaeorum, si tu es Christus filius
Dei, dixit tu dixisti: et respondit per praeteritum; cum autem respondit gentili, respondit per praesens.
Et in hoc significatur quod confessio Christi a Iudaea est de praeterito, quia facta est per prophetas; Ier. XXIII, 5:
regnabit rex, et sapiens erit. Sed loquens ad gentilem dicit tu dicis, quia gentilitas confitebatur.
Consequenter agitur de accusatione.
Et primo ponitur accusatio; secundo inductio ad respondendum, ibi dixit autem Pilatus.
Dicit ergo et cum accusaretur a principibus sacerdotum, nihil respondit. Super quibus accusaretur, tacet
Matthaeus, sed Lucas hoc dicit XXIII, 1 ss.. Haec est consuetudo evangelistarum, quia quod unus omittit, alter
narrat. Unde ibi dicitur quod seduceret turbas etc., et quod prohibebat dari censum caesari, item regem se diceret.
Et hoc est falsum secundum intentionem suam, quia intendebant de regno temporali; sed ipse dicit, io. XVIII, 36,
regnum meum non est de hoc mundo. Sed Christus nihil respondit. Tunc impletum est quod dictum est per Is.
LIII, 7: quasi agnus coram tondente se obmutescet, et non aperiet os suum. Et XLII, 2: non audietur foris vox
eius.
Tunc dicit ei Pilatus. Ex tunc conabatur Pilatus eum liberare, ideo conabatur ut responderet; unde dicebat non
audis quanta adversum te dicunt testimonia? et primo ponitur incitatio non audis etc.. Hoc autem dicebat, quia
volebat dimittere eum: ipsi enim qui erant accusatores, erant testes, et ideo noluit respondere.
Quare autem non respondit, potest esse ratio ex parte Christi, quia noluit excusare passionem suam: poterat enim
eam excusare loquendo; ideo noluit loqui. Oblatus enim est quia voluit, Is. LIII, 7. Item, ut daret nobis
exemplum, quia cum malediceretur, non maledicebat. Item quia tot signa Iudaei viderant, quod converti poterant,
et ideo reputavit eos indignos; Eccli. XXXII, 6: ubi non est auditus, non effundas sermonem.
Et notandum quod in multis loquitur, et in multis silet, quia si semper loqueretur, excusaret se; item si semper
taceret, pertinax videretur.
Pilato autem quandoque respondet, quandoque non; sed Iudaeis numquam respondet, quia Pilatus ignorabat, ideo
veritatem aliquando dicebat, sed Iudaei obstinati erant.
Tunc ponitur admiratio Pilati ita ut praeses miraretur vehementer. Et quare miratur? quia audiebat eum
facundissimum: et hoc est quod dicit David, Ps. XXXVII, V. 14: ego autem tamquam surdus non audiebam, et
sicut mutus non aperiens os suum, idest ac si essem ignorans.
Et notate quod dicit vehementer: quod enim aliquis sapiens nihil respondeat, mirum est; sed quod in tali causa,
ubi adiudicatur morti, non respondeat, hoc vehementer est admirandum. Item quia non videbat eum perterritum:
in tali enim casu solent homines etiam perterreri.
Tunc agitur de damnatione.
Et primo ponitur diversum studium volentium excusare ipsum; secundo studium volentium condemnare, ibi
principes autem sacerdotum et seniores persuaserunt populis ut peterent barabbam; tertio condemnatio, ibi tunc
dimisit illis barabbam.
Circa primum primo ponitur studium Pilati ad liberandum; secundo studium principum ad condemnandum.
Circa primum primo ponit quasdam opportunitates; secundo tractat de eius liberatione; tertio dat causam.
Secunda ibi congregatis ergo illis, dixit Pilatus; tertia ibi sciebat enim quod per invidiam tradidissent eum.
In prima ponit duas opportunitates.
Dicit ergo per diem autem solemnem consueverat praeses populo dimittere unum vinctum. Ista consuetudo non
erat ex lege imperatoris, sed ex voluntate eius, ut redderet populum sibi magis devotum: quia in solemnitate
debebant magis esse iucundi, nolebat quod illa die esset causa tristitiae. Sic et Romae in illo die quo imperator
intrabat, nullus adiudicabatur morti. Item de novo acquisiverat praefecturam, ideo volebat sibi eos esse devotos.
Aliquid tamen simile legitur in veteri testamento, scilicet quod Saul liberavit ionatham, qui adiudicatus erat
morti, I Reg. XIV, 44 ss..
Deinde ponit opportunitatem ex quodam latrone, qui dicebatur barabbas, qui interpretatur filius patris, scilicet
diaboli; Io. VIII, 44: vos ex patre diabolo estis.
Congregatis autem illis, dicit Pilatus: quem vultis dimittam vobis? hic facit Pilatus contra consuetudinem
Iudaeorum, quia non solebat eos rogare, sed ipsi rogabant eum. Sed hoc faciebat, quia quaerebat eum dimittere,
et videtur inducere, quia videbatur ei quod deberent praeeligere Christum quam barabbam; quia iste erat reus
laesae maiestatis, et multis nocuerat.
Item ex eo quod Christum nominat, dicens an Jesum, qui dicitur Christus? Christus enim dicitur unctus. Unde
regem appellabat eum, ideo credebat quod Christum deberent accipere; Eccli. XV, 18: ante hominem vita et
mors. Sic Pilatus ante eos posuit bonum et malum; et ipsi acceperunt malum, ideo eos semper sequitur malum.
Deinde ponit causam sciebat enim quod per invidiam tradidissent eum. Ex quo sciebat? audierat enim multa
bona de eo, et videbat eum constantem; unde sciebat quod per invidiam tradidissent eum. Sicut enim invidia
diaboli fuit inimica primo homini, sic debuit esse invidia istorum inimica Christo.
276

