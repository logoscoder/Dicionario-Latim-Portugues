Ut supra exponatur. Vae Assur. In parte ista comminatur contra ipsos Assyrios. Et dividitur in duas partes. In
prima ponitur hostium opprimentium comminatio; in secunda populi oppressi confortatio, propter hoc dicit.
Prima in tres. In prima arguit culpam; in secunda comminatur poenam, propter hoc immittet; in tertia ostendit
poenae effectum, et erit.
Culpa autem consistit in transgressione praecepti, vel abusu auctoritatis: unde dividitur prima pars in tres. In
prima ponitur auctoritatis commissio; in secunda auctoritatis abusio, ipse autem non sic, in tertia abutentis elatio.
Et erit cum impleverit.
Circa primum tria facit. Primo committitur flagellandi officium; secundo designat flagellis dignum, ad gentem
fallacem, tertio imponit flagellis modum, ut auferat spolia. Circa primum tria designat. Flagellantem: vae, tibi
imminet, Assur, qui es virga furoris mei: flagellandi potestatem, baculus, per quem ego flagello, in manu eorum,
idest in potestate, idest in executione: et flagellationem: indignatio mea, complebitur per eos.
Infra 14: contrivit Dominus baculum impiorum; virgam dominantium. Ad gentem fallacem.
Hic describit flagellis dignum, et quantum ad culpam: gentem fallacem, quia non servat promissum: Exod. 19:
cuncta quae locutus est Dominus faciemus: et quantum ad sententiam, populum furoris, idest quem jam
adiudicavi puniendum, mittam, inspirabo vos esse puniendos. 4 Reg. 18: Dominus dixit mihi: ascende ad terram
hanc, et demolire eam. Ad, idest contra, ut auferat. Hic imponit flagellis modum quantum ad detractionem
rerum.
Auferat spolia, ad detentionem; diripiat, quantum ad hominum oppressionem; ponat quasi lutum, prae vilitate.
Ps. 17: ut lutum platearum delebo eos. Ipse autem.
Hic ponitur abusio potestatis concessae, inquantum excessit fines mandati; et primo ponitur ejus propositum;
secundo ponitur propositi motivum, dicet enim: circa primum duo facit.
Primo dimittit praefixam mensuram et quantum ad rationis judicium, non sic arbitrabitur, et quantum ad cordis
propositum, non ita aestimabit, hoc est taxabit poenam. Secundo adauget poenam et quantum ad modum, ad
conterendum, hoc est: omnia disperdendum; et quantum ad numerum, gentium immo plurium, non solum ad
illos ad quos mittebatur. Habac. 2: cogitasti confusionem domui tuae, concidisti populos multos, et peccavit
anima tua.
Dicet enim.
Hic ponitur motivum: et primo assumit; secundo concludit, sic faciam jerusalem, et simulacris. Circa primum
primo assumit servitutem regum: numquid non reges simul et principes mei? Habac. 1: ipse de regibus
triumphat, et tyranni ridiculi ejus erunt. Secundo subjugationem civitatum: numquid non ut charcamis? infra 37:
vere enim, Domine, desertas fecerunt reges Assyriorum terras et regiones earum. Tertio destructionem deorum:
quomodo invenit manus mea regna idoli. Admirative; quasi dicat: quomodo fuit hoc quod dii illi non restiterunt
mihi. 4 Reg. 18: quinam illi sunt in universis diis terrarum, qui eruerunt regionem suam de manu mea, ut possit
Deus eruere jerusalem de manu mea? sic faciam jerusalem, et simulacris eius.
Hic concludit primo a gentibus ad totum populum Israel: sic et simulacra.
Secundo ex decem tribubus ad duas; numquid non sicut. De Samaria verum dixit, quia colebant idola: sed de
jerusalem abstulerat ezechias: 4 Reg. 18. Et forte aliqua remanserunt occulte, quae invenit in parte civitatis,
quam tradidit ei sobna Scriba. Vel vocat simulacra arcam, et alia quae erant in ornatum templi, Ez. 25: ecce sicut
omnes gentes, etc..
Et erit cum impleverit. Hic arguit eius superbiam, et primo ponitur superba gloriatio; secundo gloriandi occasio,
dixit enim: tertio gloriantis increpatio, numquid gloriabitur.
Dicit ergo: et erit cum impleverit Dominus cuncta opera sua, poenas scilicet, quibus vult corrigere, magnifici
cordis, quantum ad praesumptionem de faciendis. Et super gloriam, quantum ad elationem de factis. Supra 2:
oculi sublimes hominis humiliati sunt. Dixit enim: hic ponit gloriae occasionem ex magnis quae fecerat: et primo
quantum ad facientis conditionem; secundo quantum ad facti magnitudinem, et abstuli; tertio quantum ad
faciendi facilitatem, et invenit. Et dicit facientis conditionem quantum ad potentiam bellorum, in fortitudine,
quantum ad sapientiam consiliorum, et in sapientia. Deut. 32: sed propter iram inimicorum distuli, ne forte
superbirent hostes eorum, et dicerent: manus nostra excelsa. Facti autem magnitudo pensatur ex tribus. Ex
multitudine regnorum: unde dicit, abstuli terminos. Loquitur ad similitudinem ejus qui acquirit multos agros, qui
aufert terminos quibus diversorum possessiones dividebantur.
Quantum ad spoliationem principum, et principes; quantum ad subjugationem regum. Et detraxi quasi potentes
in sublime, scilicet in solio regni, Dan. 5: quos volebat exaltabat, et quos volebat humiliabat.
Facilitas autem faciendi determinatur quantum ad tria. Quantum ad plenariam subjectionem: et invenit, quasi
nidum manus, qui est in potestate invenientis.
Infra 16: et erit sicut avis fugiens, et pulli de nido avolantes. Quantum ad facilem destructionem, et sicut
colliguntur ita de facili, Habac. 2: et congregabit ad se omnes gentes, et coacervabit ad se omnes populos.
Quantum ad sublatam omnem contradictionem: et non fuit qui moveret pennam, idest manum: penna avis se
defendit, et aperiret os, ad contradicendum, et ganniret: quod est vulpium vel avium ad plangendum. Ezech. 24:
fili hominis, ecce ego tollo a te desiderabile oculorum tuorum in plaga; et non planges, neque plorabis, neque
fluent lacrymae tuae. Numquid gloriabitur.
43

