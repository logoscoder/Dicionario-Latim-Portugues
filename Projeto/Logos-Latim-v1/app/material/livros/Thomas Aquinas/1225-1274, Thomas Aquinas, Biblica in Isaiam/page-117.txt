Item nota super illo quasi fluvius violentus, quod Christus est fluvius violentus primo propter aquarum
multitudinem. Psalm. 64: flumen Dei repletum est aquis. Secundo propter amoris fervorem. Daniel. 7: fluvius
igneus rapidusque egrediebatur a facie ejus. Tertio propter cursus velocitatem: psalm. 45: fluminis impetus
laetificat civitatem Dei. Quarto propter originis altitudinem. Apoc. 22: ostendit mihi fluvium altum, etc..
|+60 Capitulus 60
Surge illuminare.
Hic incipit ponere salutis promissionem: et primo quantum ad prosperitatem; secundo quantum ad jucunditatem,
cap. 61: spiritus Domini; tertio quantum ad gloriae honorem, cap. 62: propter sion.
Circa primum duo. Primo ponit consolationem in generali sub metaphora luminis, ponens ipsius luminis ortum:
surge, de pristina miseria, illuminare, lumine consolationis ejus resplende. Gloria Domini, beneficia in quibus
gloriosus apparet. Baruch 4: ambula per viam ad splendorem ejus contra lumen ejus. Vel jerusalem, ecclesia;
lumen, Dei filius. Ponens discretionis in percipiendo lumine judicium: quia ecce tenebrae, tribulationis populos,
Babylonis, et alios hostes; super te autem orietur, quasi sol illuminans te. Sap. 17: solis illis superposita erat
gravis nox, et imago tenebrarum.
Vel tenebrae, infidelitatis et peccatorum, populos, infideles. Orietur, quasi sol justitiae: vel ad litteram, ejus
gloria, miracula ejus. Ponit etiam luminis effectum: et ambulabunt gentes, ad cognitionem et devotionem Dei,
videntes beneficia tibi a Deo data, in splendore ortus tui, quasi oriens, rutilans sicut stella. 2 Mach. 3: cum sancta
civitas. Vel in lumine, in fide Christi.
Apoc. 21: ambulabunt gentes.
Secundo exequitur consolationem per partes: et primo promittit multiplicem prosperitatem; secundo justitiae
observationem, et ponam.
Circa primum duo. Primo ponit prosperitatis statum; secundo restitutionis modum, quo scilicet in prosperitate
restaurabunt, qui sunt isti. Circa primum tria. Primo promittit prosperitatem quantum ad congregationem
filiorum, qui primo in diversas partes per captivitatem dispersi erant. Leva in circuitu...
De latere, de regionibus propinquis lateribus.
Baruch 5: surge jerusalem, et sta in excelso, et circumspice ad orientem, et vide collectos filios tuos ab oriente
sole usque ad occidentem.
Vel referendum est ad congregationem diversarum gentium sub unitate ecclesiae. Filii, in fide fortiores, filiae,
debiliores, de latere, Christi in cruce aperto, unde sacramenta salutis emanaverunt.
Vel lac sugent, rudioris doctrinae. Secundo quantum ad servitium populorum: tunc videbis...
Quando conversa, serviens tibi in mercimoniis, multitudo maris, scilicet negotiatores maris, fortitudo, reges et
principes, tibi pacem ministrantes, et munera. Vel de conversione gentium ad ecclesiam.
Job 22: tunc super omnipotentem deliciis afflues. Tertio quantum ad copiam divitiarum: et primo quantum ad
mercimonia ponens jumenta: inundatio, idest abundantia ad similitudinem aquae, camelorum, quibus
mercimonia ferebantur; in quibus mystice divites ad fidem conversi, qui portant onus divitiarum et gibbum
peccati: supra 30: portantes super humeros; dromedarii, animal camelo minus, sed velocius; in quo gentes ad
fidem velociter conversae: Madian et epha, regiones ultra mare talibus abundantes.
Ponit etiam pretiosa mercimonia: omnes de Saba, civitas in extremis Aethiopiae. Quod etiam impletum est
tempore Christi: Matth. 2. Psal. 71: reges tharsis et insulae munera offerent.
Secundo quantum ad munda animalia, secundum quod cedebant in usum ciborum: omne pecus cedar, filius
Ismaelis, unde terra nomen habet, pecoribus abundans, nabajot, alius filius, ministrabunt, cedentes in usum tuum,
venditi populo qui est in te.
Et secundum quod cedebant in usum sacrificiorum: offerentur super placabili, idest in quo ego placer. Per altare
significatur fides; per arietes duces gregis, apostoli et ecclesiarum praelati; per pecus simplices. Aggaei 2:
implebo domum istam.
Nota super illo verbo, illuminare jerusalem, quod ecclesia illuminatur lumine, primo sacrae doctrinae.
Proverb. 6: mandatum lucerna est, et lex lux. Secundo spiritualis intelligentiae. 2 Cor. 4: Deus qui dixit lumen in
tenebris splendere, tertio gratiae. 1 joan. 1: si autem in luce ambulamus sicut et ipse est in luce, societatem
habemus ad invicem. Quarto gloriae. Psal. 35: in lumine tuo videbimus lumen.
Quinto laetitiae. Tobiae 5: quale gaudium est mihi qui in tenebris sedeo, et lumen caeli non video? sexto divinae
substantiae. 1 Tim. Ult.: qui solus habet immortalitatem, et lucem habitat inaccessibilem.
Qui sunt isti. Hic ostendit modum veniendi in dictam prosperitatem: et primo quantum ad civitatis
restaurationem; secundo quantum ad populorum extraneorum subjectionem, et venient ad te; tertio quantum ad
divitiarum multiplicationem: pro aere afferam aurum. Circa primum duo. Primo (ponit) restaurationem civitatis
quantum ad adunationem habitatorum, ponens veniendi modum sub admiratione. Ut nubes, quia velociter sine
impedimento, et quasi columbae ad fenestras, idest ad foramina sua, propter idem. Vel referendum est ad gentes
quae ad fidem velociter conversae sunt.
Psalm. 54: quis dabit pennas sicut columbae, et volabo, ut requiescam. Ponens etiam ad veniendum auxilium,
quod a gentibus habuerunt: me etenim insulae, gentes diversae juxta mare, et etiam remotae, expectabunt, quasi
117

