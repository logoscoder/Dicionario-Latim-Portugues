pepercit, sed pro nobis omnibus tradidit illum. Vel quasi causa motiva: hoc enim quasi movit Dominum, quod
multa bona illi populo, quamvis injusto, concedantur, quia de illo providerat filium suum incarnandum.
Item objiciunt, quia signum sequens datur ad praesentes; sed incarnatio non fuit facta temporibus illorum; et sic
videtur quod hoc nullum sit signum.
Ad quod dicendum, quod incarnatio, quamvis non fuerit facta praesentibus illis hominibus, fuit tamen manente
domo David: unde dicit: audite domus David; non autem, audi Achaz.
Item objiciunt, quia signum debet praecedere signatum; sed incarnatio fuit diu post liberationem illam; ergo non
fuit signum ejus.
Ad quod dicendum, quod signum quandoque sequitur signatum, sicut Deut. 18: hoc habebis signum: quod in
nomine Domini propheta ille praedixerit, et non evenerit; hoc Dominus non est locutus. Quandoque est simul. 2
Reg. 5: cum audieris sonitum gradientis in cacumine pirorum, tunc inibis praelium. Quandoque praecedit, sicut
jud. 7, de Gedeone, ubi datum est signum quod vincere debebat in his qui aquam manibus lambuerant. Et oportet
de necessitate quod hoc signum sequatur, etiam secundum quod ipsi exponunt. Si enim praecedit, tunc puer
parum fuit natus ante mortem Phacee, qui regnavit 20 annis, cujus 17 anno regnavit Achaz, qui regnavit 16
annis: ergo Achaz regnavit 13 annis post mortem ejus.
Et Osee regnavit 12 anno Achaz, cujus nono anno Samaria capta est, qui fuit 6 annus post mortem Achaz: ergo
in captivitate Samariae ad minus habebat puer 19 annos: ergo falsum est quod infra dicitur, quod puer nesciebat
vocare patrem et matrem.
Item objiciunt, quod in Hebraeo non est virgo, sed alma, quae apud eos significat juvenculam nubilem, sicut
habetur Gen. 24, de Rebecca, ubi nos habemus, puella decora nimis, et ipsi habent, alma. Et si etiam habeatur
bethula, quod apud eos significat virginem, non oportet quod manens virgo conciperet, quia poterat esse quod
quae tunc erat virgo, postea ex semine viri corrupta concepisset.
Ad quod dicendum, quod nullum signum esset, si juvencula conciperet, et etiam virgo corrupta.
Dominus autem aliquod magnum voluit significare, cum dixit; in profundum inferni, sive in excelsum supra.
Ideo autem apud nos ponitur magis alma quam juvencula, quia alma significat virginem, secundum nominis
originem, et adhuc plus, custoditam, de qua non possit esse mali suspicio.
Sed bethula significat secundum usum loquendi posteriorem. Exponunt autem Iudaei dupliciter. Quidam de
ezechia, quidam de filio Isaiae, quem fingunt esse Manuel vocatum. Sed quod primum non possit stare, sic
ostenditur, quia ezechias erat 25 annorum, quando coepit regnare, 2 Reg. 18, et Achaz regnavit 16 annis, 4, Reg.
16; ergo ezechias erat 10 annorum, quando pater suus incepit regnare; et sic non promittitur hic nasciturus.
Praeterea. Quomodo nescisset vocare patrem et matrem, cum sexto anno regni ejus capta fuerit Samaria? item
quod secundum non possit stare, ostenditur, quia hoc nullum signum fuisset.
Et praeterea filius Isaiae non fuit Dominus Judaeae, cum tamen dicatur infra 8, terra Judaea esse emmanuel
possessive. Et ideo oportet quod intelligatur de filio Dei.
Secundum hoc ergo tria facit. Primo promittit signum: propter hoc, quia vos non vultis petere, ipse dabit signum
vobis, vestrae liberationis. Hoc etiam signum datum est pastoribus Luc. 2: et hoc vobis signum. Invenietis
infantem pannis involutum, etc.. Secundo ponitur ipsum signum, ecce virgo: et primo ponitur miraculosa
conceptio: ecce virgo, manens virgo, concipiet in partu pariet filium. Secundo mirabilis generati vocatio: et
primo quantum ad divinitatem: vocabit, scilicet virgo, vel vocabis tu, Juda, in periculis, nomen ejus emmanuel,
quod est interpretatum nobiscum Deus. Matth. 1: vocabis nomen ejus emmanuel. Et hoc totum nullum simile
habet in aliis, quia novum est. Jer. 31: creavit Dominus novum super terram: mulier circumdabit virum; idest
perfectum hominem in ipsa conceptione, quamvis non secundum quantitatem perfectam, sicut dicit Augustinus
super illud joan. 2: quadraginta et sex annis aedificatum est etc.. Et ideo est super hominem, quia nihil novum
sub sole, Eccle. 1. Unde concordantia alia non potest haberi de ipsa prophetia nisi ipsa historia. Luc. 1: ecce
concipies, et paries filium: significatum Ezech. 44: porta haec clausa erit, et non aperietur; et vir non transibit per
eam, quoniam Dominus Deus Israel ingressus est per eam. Secundo quantum ad humanitatem: butyrum et mel
comedet: ad litteram, cibos viriles, quia ab infantia ad modum aliorum se habuit. Sap. 7: et ego natus accepi
communem aerem, et in similiter factam decidi terram, et primam vocem similem omnibus emisi plorans. Vel a
parte ad totum, secundum regulam quartam tyconii. Per hos enim omnes humanos cibos intelligit. Ut sciat. Ut
consecutivum est, quia talibus vescens adhuc puer sciat reprobare malum, sine experimento, et eligere bonum,
sine consilio, perfectam habens omnium scientiam. Hoc promiserat diabolus, sed non solvit, Gen. 3: sed Deus
gratis dedit. Sap. 7: ipse enim mihi dedit horum quae sunt scientiam veram, ut sciam dispositionem orbis
terrarum, et virtutem elementorum.
Vel ut est causale: ut sciat, idest ut ostendat se scire, quia per cibos perductus est ad perfectam aetatis
quantitatem, in qua ostendit se scire, Augustinus: per butyrum humanitatem, quod de terrae nutrimento venit; per
mel divinitatem, quod de rore caeli colligitur. (super illud Cant. 4: mel et lac)p habuit tamen naturam sine
corruptione, sicut butyrum sine caseo; et portavit consolationem sine judicio, quasi mel sine aculeo. Bernardus:
elegit puer noster noviter concipi, quia naturam nostrae carnis accepit sine corruptione. Similiter apis mel nobis
attulit, non miscens aculeum. Non enim venit ut judicet mundum, sed ut salvetur mundus per ipsum: joan. 3. Et
sic est etiam causale. Et hoc est signum de deorsum ex parte virginis parientis, et desursum ex parte Dei
33

