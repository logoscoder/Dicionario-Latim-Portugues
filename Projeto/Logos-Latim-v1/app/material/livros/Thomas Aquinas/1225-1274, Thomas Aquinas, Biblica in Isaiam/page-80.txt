Tertio ponit petitionis impletionem: primo ponens destructionem Assyriorum quantum ad exercitus
dispersionem: a voce Angeli, multos interficientis, populi, Assyrii, qui residui fuerunt. Supra 31: et pavebunt
principes ejus fugientes. Quantum ad spoliorum direptionem, et congregabuntur, a Judaeis, vestra, o Assyrii.
Supra 10: laetabuntur coram te sicut qui laetantur capta praeda.
Secundo destructionis fructum, scilicet Dei gloriam, magnificatus. Psal. 56: magnificata est usque ad nubes
veritas tua, et hominum gratiam in rectitudine actus, implevit, scilicet Dominus, judicio, quae executio justitiae.
Fides, quae est fundamentum justitiae. Supra 1: sion in judicio, Oseae 2: sponsabo te mihi in justitia et fide.
Quantum ad perfectionem intellectus: divitiae salutis, sapientia, in divinis, scientia, in humanis. Prover. 3:
pretiosior est sapientia.
Quantum ad ordinationem affectus, timor, Eccli. 1. Timor Domini delet peccatum.
Nota super illo verbo, divitiae salutis, quod nos habemus divitias primo in Deo. Col. 2: in ipso sunt omnes
thesauri sapientiae et scientiae Dei absconditi. Secundo in seipso, Proverb. 3: pretiosior est sapientia. Tertio in
sanctorum collegio. Supra 13: pretiosior erit vir auro.
Ecce videntes clamabunt. Hic ponit poenam quam aliis intulit: et primo describit poenam ab ipso inflictam
quantum ad perturbationem hominum: videntes, exercitus magnitudinem, foris qui habitant in suburbanis, Angeli
pacis, legati ezechiae ad rapsacen. Infra 36. Jer. 8: ecce vox clamoris filiae populi mei de terra longinqua.
Quantum ad solitudinem viarum, dissipatae. Thren. 1: viae sion lugent, eo quod non est qui veniat ad
solemnitatem.
Quantum ad infrictionem pactorum, irritum factum est pactum, scilicet quo Senacherib ezechiam assecuraverat.
Et ideo projecit, quasi contemnens eorum amicitiam, non reputavit, prae superbia cordis sui. Job 39: absorbet
terram, nec reputat tubae sonare clangorem.
Quantum ad destructionem regionum, luxit, et elanguit.
Et ponit praecipue fertiles regiones.
Supra 24 idem.
Secundo ponit divinam resistentiam conatibus ejus, nunc consurgam: et circa hoc tria ponit. Ex parte Dei
resistentis propositum: nunc, scilicet post tanta mala quae fecit, consurgam, contra ipsum.
Psal. 11: propter miseriam inopum et gemitum pauperum nunc exurgam, dicit Dominus. Secundo ponit
frustratum Assyriorum consilium, concipietis, idest cogitabitis alios ardere: parietis stipulam, idest, hoc sequetur
quod vos comburemini: spiritus vester, idest indignatio, vorabit, scilicet carnem sub corio. Psal. 7: lacum aperuit
et effodit eum, et incidit in foveam quam fecit.
Tertio ponit resistentiae, sive poenae modum: et erunt populi; cinis: quia, ad litteram, corpora eorum sunt in
cineres redacta: spinae, idest Assyrii, quia alios lacerabant. Malach.
Ult. Calcabitis impios, cum fuerit cinis sub planta pedum eorum. Audite. Hic invitat ad tanti facti
considerationem: et primo ad considerandum liberantis divinae potentiae magnitudinem; secundo ad
considerandum liberatorum idoneitatem, qui scilicet sint idonei ut taliter a Domino liberentur, ibi quis ex vobis;
tertio ad considerandum liberatae civitatis dignitatem: respice sion.
Circa primum duo. Primo invitat ad considerationem suae potentiae, audite. Infra 49: audite insulae, et attendite
populi de longe.
Secundo ostendit potentiae signum, contriti sunt peccatores, Assyrii scilicet. Supra 29: conteram eos etc.. Quis
poterit.
Hic invitat ad considerandum idoneitatem ejus qui habitat cum Deo, ut ab ipso semper protegatur illaesus: et
primo inquirit idoneum; secundo excludit indignum, ubi est litteratus.
Circa primum tria facit. Primo ponit quaestionem, cum igne devorante? Deo scilicet, ut ab ipso non devoretur,
sicut Assyrii. Deut. 4: Deus tuus ignis consumens est. Secundo ostendit idoneitatem, removens tria ad quae
Judaei proni erant: scilicet avaritiam quantum ad injuste ablata, ex calumnia, et quantum ad illiberaliter accepta,
et excutit. Secundo quantum ad crudelitatem in homicidiis: qui obturat; tertio quantum ad luxuriam: et claudit
oculos. Iste in excelsis, scilicet cum Deo, Ps. 14: quis habitabit in tabernaculo etc.. Tertio ostendit huius
habitationis utilitatem quantum ad quatuor. Et primo quantum ad altitudinem securam, quod tamen est contra
consuetudinem altitudinis, munimenta, job 39: in petris manet. Secundo quantum ad satietatem plenam, panis.
Gen. 49: Aser panis pinguis. Tertio quantum ad Dei visionem, regem, idest Deum. Cant. 3: egredimini filiae
sion, et videte regem.
Quarto quantum ad affectionem sanctam, scilicet contemptum terrenorum: oculi ejus; de longe, quasi longe sub
se, indignationem scilicet. Et quantum ad divinam subjectionem: cor tuum; timorem, filialem.
Eccli. 1: timor Domini delectabit Cor. Et possunt haec exponi quantum ad eos qui habitant cum Deo in praesenti
ecclesia, vel etiam in triumphante.
Vel aliter: terram, scilicet viventium.
Psalm. 26: credo videre bona Domini in terra viventium. De longe, quasi longe supra dignitatem naturae, vel
idoneitatem multorum, nunc in spe, in futuro in re; et sic se tenet cum tertia.
Nota super illo verbo, spiritus vester ut ignis, quod Deus dicitur ignis: primo purgans. Matth. 3: baptizabit vos
spiritu sancto et igne. Secundo inflammans. Luc. 12: ignem veni mittere in terram.
80

