Et dividitur in duas partes. Primo promittit divinam protectionem sub similitudine nubis; in secunda sub
similitudine tabernaculi, ibi, et tabernaculum erit etc.. Circa primum tria facit. Primo ponit protectionis rationem,
et creavit Dominus. Jam in sua praescientia vel propter certitudinem prophetiae, utitur praeterito pro futuro; et
dicit creavit, quia ex vilissimo statu eos in tantam gloriam promovit, sicut quod creatur ex nihilo fit: super
omnem locum montis sion, idest jerusalem, quae subjacet arci sion, et templo, ubi invocatus est. Ecce ratio
protectionis: jer. 14: tu autem in nobis es, Domine, et nomen sanctum tuum invocatum est super nos.
Secundo ponitur ipsa protectio, nubem. Et ponitur secundum comparationem ad beneficium exhibitum in exitu
filiorum Israel de Aegypto: de quo dicitur Exod. 13: nunquam defuit eis columna nubis per diem; nec columna
ignis per noctem coram populo. Et ideo ponit hic nubem per diem, quantum ad primum, et fumum, quantum ad
secundum, propter duplex ignis beneficium; scilicet caloris contra frigus; et quantum ad hoc dicit, fumum, in quo
notatur flamma, quae est fumus accensus, vel quia est effectus caloris; et splendoris contra tenebras; et quantum
ad hoc dicit, et splendorem. Infra 10: et erit lumen Israel in igne et sanctus ejus in flamma. Tertio ponit
protectionis magnitudinem, super omnem: quia protectio qua proteget vos Deus, erit super omnem gloriam prius
vobis praestitam quasi excedens eam. Aggaei 2: magna erit gloria domus istius novissimae plusquam primae. Et
tabernaculum.
Hic describit idem beneficium per metaphoram tabernaculi. Unde ponit ea ad quae tabernaculum est utile:
protegit enim contra solis aestum per umbram; et quantum ad hoc dicit, in umbraculum diei ab aestu, idest in die;
secundo protegit contra tempestatis impetum praebens securitatem; et quantum ad hoc dicit, et in securitatem a
turbine: turbo enim est ex colluctatione quadam ventorum: tertio protegit contra pluviarum stillicidium per
absconsionem; et quantum ad hoc dicit, et in absconsionem a pluvia. Et secundum haec tria designatur
persecutio, secundum diversum sui gradum.
Infra 32: erit vir sicut qui absconditur a vento, et celat se a tempestate. Glossae autem tangunt duplex mysterium.
Quidam exponunt septem mulieres pro ecclesiis; et secundum hoc dividitur hoc capitulum in tres partes. Primo
ponitur desponsatio; secundo sponsi exaltatio, ibi, in die illa; tertio sponsae gubernatio, ibi, et erit omnis.
Desponsatio autem est per fidem.
Oseae 2: sponsabo te mihi in fide. Unde tria ponit. Primo fidei communicationem, apprehendent per fidem,
septem mulieres, septem ecclesiae, de quibus Apoc. 1: joannes septem ecclesiis etc., in quo omnes ecclesiae
secundum regulam ticonii quintam. Virum unum, idest Christum. Cant. Ult.: apprehendam te, et ducam in
domum matris meae, et in cubiculum genetricis meae. Secundo propalationem spei, quae est de sacramento
sumendo: panem nostrum comedemus, corpus Christi nobis datum. Joan. 6: panis quem ego dabo, caro mea est
pro mundi vita; et quae est de dono virtutis percipiendo: vestimentis nostris operiemur, idest virtutibus. Ezech.
16: vestivi te discoloribus, et calceavi te hyacintho... Et indui te subtilibus, et ornavi te ornamento.
Tertio desiderium sive petitionem caritatis, quae est de consecutione christiani nominis. Invocetur tantummodo
nomen, ut a Christo dicamur christiani. Act. 4: non est nomen aliud sub caelo in quo oporteat nos salvos fieri. Et
de ablatione criminis: aufer opprobrium quod patimur a Judaeis, qui dicunt nos sine lege.
Josue 5: hodie abstuli opprobrium Aegypti a vobis.
Panis dat culpae veniam. Matth. 6: panem nostrum supersubstantialem da nobis hodie, et dimitte nobis debita
nostra. Dat gratiae vitam. Joan. 6: panis quem ego dabo, caro mea est pro mundi vita.
Confirmat ad pugnam. Psal. 103: panis cor hominis confirmat. Confortat ad viam. 3 Reg. 19: ambulavit in
fortitudine cibi illius quadraginta diebus et quadraginta noctibus. Facit praegustare ipsam gloriam. Sap. 16:
paratum de caelo panem praestitisti illis sine labore, omne delectamentum in se habentem, et omnis saporis
suavitatem.
Secundum alias Glossas dividitur sic. In prima notatur gratiae plenitudo; in secunda gloriae exaltatio; in die illa;
in tertia ponitur subditorum benigna gubernatio, et erit.
Circa primum tria facit. Primo ponitur donorum abundantia, septem mulieres, idest septem dona spiritus sancti,
quae dicuntur mulieres, quia per ea in Deo aliquis generatur et nutritur. Virum unum, Christum singulariter, qui
solus sine peccato. Joan. 1: vidimus eum quasi unigenitum, plenum gratiae et veritatis. Secundo donorum
sufficientia in perfecta fruitione: panem nostrum comedemus, scilicet patriae, quo fruitur perfecte spiritus
sanctus, cujus sunt dona, sicut et filius. Joan. 4: meus cibus est ut faciam voluntatem ejus qui misit me. In
Scripturae attestatione: et vestimentis nostris operiemur, idest sermone Dei, quo dona ornantur quia eis (---)p
tertio donorum perfectio per Christum quantum ad collationem salutis: nomen tuum, idest res tui nominis, salus,
invocetur super nos, idest in illis qui nobis repleti sunt, quia de plenitudine ejus nos omnes accepimus gratiam
pro gratia: joan. 1. Ante Christum enim dona non perducebant ad regnum.
Quantum ad amotionem erroris: aufer opprobrium nostrum, quod patimur a falsis virtutibus, quae nostrum
nomen subripiunt. Rom. 13: nox praecessit, dies autem appropinquavit. Abjiciamus ergo opera tenebrarum, et
induamur arma lucis. Cant. 2: capite nobis vulpes parvulas quae demoliuntur vineas. Vel opprobrium quod
patimur in repulsione hominum, qui nos peccando repellunt. Sap. 1: spiritus sanctus disciplinae effugiet fictum,
et subditur corripietur a superveniente iniquitate. In die illa. Hic ponitur exaltatio: et primo quantum ad
miraculorum operationem, in magnificentia. Exod. 15: magnificus in sanctitate, terribilis atque laudabilis, et
faciens mirabilia. Secundo quantum ad gloriosam resurrectionem, et gloria, infra 52: consurge, consurge, induere
20

