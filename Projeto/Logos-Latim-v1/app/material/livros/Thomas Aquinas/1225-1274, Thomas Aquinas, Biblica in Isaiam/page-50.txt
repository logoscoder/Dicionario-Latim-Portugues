|+13 Capitulus 13
Onus Babylonis. Hic comminatur contra Babylonios, qui duas tribus captivaverant. Et dividitur in partes duas.
In prima comminatur hostium destructionem; in secunda promittit ex hoc Judaeorum consolationem, cap. 14:
prope est. Prima dividitur in duas. Primo ponitur comminationis titulus, et increpatio, onus, idest miseria
opprimens.
Jer. 23: si interrogaverit populus iste, vel propheta, aut sacerdos: quod est onus Domini? secundo ponitur ipsa
comminatio, super montem.
Et dividitur in partes tres.
In prima ponit vastantis exercitus convocationem, scilicet medorum et Persarum sub Cyro et Dario, qui ceperunt
Babylonem, sicut legitur Dan. 5. In secunda ostendit poenae afflictionem, ululate; in tertia subsequentem ejus
desolationem, et erit. Circa primum tria ponit.
Primo convocat exercitum; secundo describit vocatorum adventum, ibi, vox multitudinis; tertio indicitur
venientibus praeceptum, Dominus exercituum. Circa primum duo facit. Primo ponit convocationem, et convocat
ad aggrediendum et obsidendum: levate signum, idest vexillum, super montem Babylonis caliginosum, propter
fumum incendii, quando combusta fuit. Vel super montem, civitati adjacentem, caliginosum, propter altitudinem
nubibus opertum, vel caligare facientem visum. Ad exclamandum, exaltate vocem, ut hostes conveniant. Ad
congrediendum, levate manum. Ad pugnandum, et ad capiendum, et ingrediantur. Jer. 51: levate signum super
muros Babylonis. Secundo ponit vocatorum conditionem quantum ad idoneitatem propter officii injunctionem,
sanctificatis meis; quasi: quos ad hoc officium peragendum sanctificavi; et quantum ad potestatem fortes et
quantum ad jucunditatem exultantes. Soph. 1: sanctificavit Dominus vocatos suos. Vox multitudinis.
Hic describit vocatorum adventum: et primo quantum ad minores. Vox multitudinis; secundo quantum ad
majores, vox sonitus regum.
Jer. 50: vox eorum quasi mare sonabit. Infra 17: tumultus turbarum veniet. Dominus exercituum.
Hic indicit praeceptum: et primo ponit divinum praeceptum, Dominus praecepit; secundo divinum auxilium ad
complendum, a summitate caeli, quasi ad adjuvandum. Et vasa, quaelibet arma. Ululate, hic describit poenae
afflictionem: et circa hoc tria ponit. Primo puniendorum timorem; secundo afflictionem, ecce dies.
Tertio punientium ferocitatem, ecce ego suscitabo.
Timor autem exprimitur primo quantum ad gemitum oris, ululate. Ezech. 30: ululate, vae, vae diei: quia juxta est
dies, et appropinquabit dies Domini, dies nubis. Tempus gemituum erit. Secundo quantum ad remissionem
operis: propter hoc omnes, jer. 50: audivit famam ejus rex Babylonis, et dissolutae sunt manus ejus. Tertio
quantum ad turbationem cordis; quod turbatur tripliciter. Secundum interiorem statum: vel quantum ad
jucunditatem, tabescet; vel quantum ad magnanimitatem: et conteretur; quasi in parva divisum; vel quantum ad
securitatem per timoris angustias, torsiones. Psal. 47: ibi dolores ut parturientis. Secundo turbatur quantum ad
auxilii defectum, stupebit ad proximum suum; quasi prae stupore non poterunt auxilium ferre. Quantum ad
exterius signum, facies combustae, propter pallorem timoris; vel ad litteram, quia tali morte sunt interfecti.
Thren. 4: denigrata est super carbones facies eorum, nah. 2 facies (omnium) etc..
Ecce dies. Hic describit poenam afflictorum; et circa hoc tria ponit. Primo poenae magnitudinem, indignationis,
quantum ad misericordiae subtractionem; irae, quantum ad poenae delectationem Philosophus: irati contristantur,
punientes vero gaudent: furoris, quantum ad impetuosam ultionem, quia furor est ira accensa, ut dicit Gregorius
infra 30: ardens furor ejus, et gravis ad portandum.
Exprimitur etiam in consolationis subtractione: quoniam stellae; vel ad litteram, quantum ad eorum
reputationem; quia afflictis omnia videntur tenebrosa. Vel stellae principes, sol in ortu suo, rex, luna regina.
Apoc. 6: sol factus est quasi saccus cilicinus. Secundo ponit aequitatem, ordinans poenam contra culpam quam
committebant in seipsis. Visitabo, vindicabo, super orbis mala, idest Babylonem: quia erat in ea monarchia.
Vel propter multitudinem undique concurrentium.
Et quantum ad culpam quam committebant in subditis, per malorum oppressionem. Et contra impios. Vel
pactorum irritationem, infidelium. Per meliorum molestationem, arrogantiam, qua praesumebant omnes
subjugare, supra 2: dies Domini super omnem etc.. Tertio ponit punitionis moderationem; et ponit quatuor.
Primo defendentium paucitatem, pretiosior, idest rarior. 1 Reg. 3: sermo Dei erat pretiosus: et vir, qui possit
defendere per potentiam, et homo, qui possit defendere per consilium, obrizo, idest auro rubro, quod optimum
est. Supra 10: reliquiae saltus ligni ejus prae paucitate numerabuntur. Secundo elementorum commotionem,
super hoc: quantum ad litteram, potuit esse tempestas in aere, et terraemotus in terra. Vel est hyperbole, prae
magnitudine malorum. Jer. 4: aspexi terram, et ecce vacua erat et nihili; et caelos, et non erat lux in eis. Tertio
quantum ad fugientium dispersionem, tam civium et bellatorum, quam etiam captivorum, damula, velox animal.
Proverb. 6: eruere quasi damula de manu, Ez. 34: super omnem faciem terrae etc.. Quarto quantum ad
remanentium oppressionem, quae fuit in tribus. In nece hominum: omnis qui inventus fuerit, quantum ad cives,
superveniet, quantum ad extraneos, infantes quantum ad pueros. Jerem. 51: collidam in te senem et puerum.
Secundo fuit in rerum direptione, diripientur. Thren. Ult.: hereditas nostra versa est ad alienos, domus nostrae ad

50

