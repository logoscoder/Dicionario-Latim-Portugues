ponitur denuntiatio, et clamavit leo, secundum virtutem animi, qui prius speculator per eminentiam
contemplationis.
Et primo denuntiat suam diligentiam, super speculam Domini. Habacuc 2: super custodiam meam stabo.
Secundo denuntiat rem visam, ecce venit, ut supra 3 tertio Babylonis poenam.
Cecidit.
Jerem. 50: capta es et nesciebas. Quarto ponitur prophetae ad populum denuntiatio: tritura mea, verba prophetae,
vel Christi, quia jerusalem triturata multis tribulationibus, filia areae, idest templum quod situm est in area
ornam, 2 regum ultimo, Ier. 42: omne verbum quodcumque etc..
Onus duma. Hic comminatur contra amicos et cognatos. Et primo contra idumaeos, qui de progenie esau fratris
Jacob, genes. 25, qui quandoque amici, sicut 4 Reg. 3, Ezech. 35: audivi universa opprobria quae locutus es de
montibus Israel. Secundo contra Arabes; qui de genere Ismaelis, qui fuit filius Abraham, genes. 16, ibi, onus in
Arabia. Circa primum duo facit. Primo ponitur inscriptio, onus duma, idest idumaeae; secundo comminatio; circa
quam tria. Primo ponitur eorum oratio: et sunt verba Dei haec idumaeis: ex Seir clamat ad me.
Liberatis Judaeis, post septuaginta annos captivitatis custos, qui custodis populum Israel, quasi eis dormientibus,
quid de nocte? idest, quare nos non liberas de nocte captivitatis, sicut et eos? et ostendunt magnum desiderium
liberationis, et in intentione verborum et decantatione. Psal. 120: ecce non dormitabit neque dormiet qui custodit
Israel.
Secundo ponitur petitionis refutatio.
Et dixit custos, scilicet Deus: venit mane, liberationis tempus Judaeis, et nox captivitatis adhuc idumaeis manet.
Sapient. 17: solis autem illis superposita erat gravis nox. Tertio adhibet remedium: si quaeritis, me, quaerite, toto
corde relinquendo idola.
Vel sicut in tribulatione, et in prosperitate.
Infra 55: quaerite Dominum dum inveniri potest. Joel. 2: convertimini ad me in toto corde vestro.
Nota supra illo verbo, custos qui quod homo debet se custodire per diem prosperitatis a divitiis.
Primo ne eas eligat, considerando earum vilitatem.
Philip. 3: quae mihi fuerunt lucra, haec arbitratus sum detrimenta. Secundo ne in eis confidat, considerando
earum vanitatem. Eccle. 2: vidi in omnibus vanitatem. Tertio ne de eis superbiat, considerando earum
imminentem adversitatem. Eccli. 11: in die bonorum ne immemor sis malorum. Item debet se custodire in nocte
adversitatis. Primo considerando percutientis affectum. Proverb. 3: disciplinam, fili mi, ne abjicias; ne deficias,
cum ab eo corriperis. Secundo considerando percussi Christi exemplum. Hebr. 12: recogitate eum qui talem
sustinuit a peccatoribus adversum semetipsum contradictionem. Tertio considerando percussionis fructum. 2
corinth. 4: id enim quod in praesenti est momentaneum et leve tribulationis nostrae, supra modum in sublimitate
aeternum gloriae pondus operatur in nobis. Onus in Arabia. Hic contra Arabes. Et primo innuit destructionis
causam: quia filiis Israel fugientibus, panem porrigentes, aquam subtrahebant. Unde ponit Judaeorum fugam.
O vos, Judaei, in saltu, Arabiae, dodanim, nomen loci. Psalm. 106: erraverunt in solitudine in inaquoso, viam
civitatis etc..
Hortatur ad misericordiam, occurrentes, vos Arabes. Terram Austri, idest meridie.
Infra 58: frange esurienti panem tuum. Et ponit misericordiae causam, a facie enim, ut moveantur ad
misericordiam. Jer. 4: a voce equitis et mittentis sagittam fugit omnis civitas. Secundo, quia hoc facere
noluerunt, comminatur poenam, quoniam haec dicit Dominus. Et primo per Assyrios a quibus praelatio
vastationis Judaeorum, et ipsa vastitas, quasi in anno mercenarii, qui sibi videtur brevis, spe mercedis. Secundo
per chaldaeos: reliquiae, ab Assyriis derelictae, imminuentur, a chaldaeis, cedar, filii Ismaelis. Sagittariorum,
sequentes artem patris sui. Gen. 21, dicitur de Ismaele, quod factus est vir sagittarius.

|*IN_ISAIAM
|+22 Capitulus 22
Onus vallis. Hic comminatur contra illos qui populo Dei jungebantur praelationis jure, et ipsum tamen rebus
spoliabant: et primo quantum ad illos ad quos pertinebat praelatio in temporalibus; secundo contra illos ad quos
pertinebat in spiritualibus: haec dicit Dominus. Praelatio autem in temporalibus pertinebat ad reges: et ideo
comminatur in prima parte contra jerusalem, quae erat sedes regni: et circa hoc duo facit. Primo ponitur
inscriptio, vallis, idest jerusalem, non propter situm loci, cum sit in monte; sed propter vilitatem, quia ad ipsam
sicut ad vallem confluebant sordes undique, dum vicinarum gentium actum sequeretur. Ezech. 5: haec est
jerusalem; in medio gentium posui eam. Vel dicitur vallis propter infimam partem civitatis, quae a sobna tradita
fuit Senacherib. Visionis, propter sanctitatem templi: nam in ipso visiones prophetis fiebant a Domino; vel
propter eminentiam loci, quia a remotis videri poterat; vel propter nomen quod loco illi imposuit Abraham, sicut
dicitur Gen. 22: appellavitque nomen loci illius, in monte Dominus videbit. Secundo ponitur ipsa comminatio; et
circa hoc tria facit. Primo arguit culpam; secundo comminatur poenam: interfectique tui, tertio ostendit in ipsa
poena, obstinationis pertinaciam, et congregastis.

62

