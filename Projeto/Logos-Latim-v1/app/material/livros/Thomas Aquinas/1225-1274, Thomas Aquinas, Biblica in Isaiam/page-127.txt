januam, ad litteram, murem, glirem, contra legem, Levit. 11: supra 65: comedunt carnem suillam, et jus
profanum.
Ego autem. Hic prosequitur modum discretionis quantum ad omnes communiter: et primo indicit universale
judicium, opera et cogitationes, quasi pro utrisque judicans, venio, in die judicii. Vel diversa regna hostium
vestrorum, et in vobis malos destruens.
Venient, in jerusalem post vestrum reditum, vel ad judicium, vel ad fidem. Joel. 3: ecce ego suscitabo eos de
loco in quo vendidistis eos.
Secundo ponit citationem: et ponam in eis, idest Judaeis qui erunt cum zorobabel et aliis ducibus, signum,
edictum Cyri, ad gentes, ad quas dispersi erant Judaei, Lydiam, tenentes sagittam, quia sunt boni sagittarii:
gloriam meam, quae apparebit in vestra liberatione. Supra 11: levabit signum in nationibus. Vel signum crucis
ponit in apostolis, ut omnes ad Deum convertant, quasi ad judicium praeparantes. Tertio ponit judicandorum
praeparationem: et primo quantum ad bonos; secundo quantum ad malos: et egredientur, et videbunt. Prima in
duas. Primo quantum ad Judaeos ponens honorificam reversionem: adducent in equis, per quae significantur
subsidia, quae a gentibus reverentes habuerunt. Baruch 5: adducet hos Dominus ad te. Vel significantur diversae
conditiones eorum qui convertuntur ad fidem, sicut exponit Glossa. Secundo reversionis exaltationem primo
quantum ad dignitatem, et assumam; quod ad litteram impletum est in Judaeis, et etiam in apostolis. Supra 61:
vos sacerdotes Domini vocabimini, ministri Dei nostri, dicetur vobis. Secundo quantum ad seminis
conservationem: quia sicut caeli novi, ut supra 65; sic stabit, in perpetuum.
Jer. 31: si defecerint leges istae coram me, dicit Dominus, tunc et semen Israel deficiet.
Vel sancti stabunt in aeternum innovati sicut caelum et terra. Tertio quantum ad gloriae durationem, et erit
mensis; quasi, mensis mensi, et festum festo in vestra prosperitate succedet. Supra 29: additus est annus ad
annum, et solemnitates evolutae sunt. Mystice ecclesia post finem, quies spiritualis post carnalem. Secundo
quantum ad gentiles, et veniet omnis, quia de diversis nationibus veniebant jerusalem ad Dominum adorandum.
Ps. 85: omnes gentes venient et adorabunt coram te, Domine. Vel in die judicii: et egredientur.
Hic ponit secundum judicium quantum ad malos: et primo poenae emanationem: et egredientur, venientes
jerusalem, et videbunt, in monumentis antiquis, et in campis ossa mortuorum patrum. Supra 34: interfecti eorum
projicientur, et de cadaveribus eorum ascendet foetor. Vel sancti videbunt damnatos in damnationem cadentes.
Secundo ponit poenae durationem: vermis eorum, conscientiae, qua etiam mortui torquebuntur, et ignis, inferni.
Judith 16: dabit ignes, et vermes in carnes eorum. Tertio de poenis delectationem, quantum ad videntes: et erunt
usque ad satietatem omni carni, idest sanctis. Ps. 57: laetabitur justus cum viderit vindictam. Ab istis poenis nos
liberet, qui incipere, et consummare dedit.
Et sic terminatur sententia et expositio ad litteram super Isaiam secundum fratrem thomam de aquino quam
transtulit ad litteram legibilem cum complemento auctoritatum frater Iacobinus Astensis de provincia
Lombardiae tunc temporis studens in studio generali neapolitano. Ordinavit etiam collationes certis locis super
quaslibet lectiones, et hoc fecit ad utilitatem fratrum ordinis nostri et ut de dictis scriptis copia haberetur.
Laus ergo sit ei qui incipere dedit et consummare fecit. Amen.

127

