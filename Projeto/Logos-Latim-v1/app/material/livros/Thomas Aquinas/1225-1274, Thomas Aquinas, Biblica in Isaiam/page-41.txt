Quarto in propugnatorem. Is. 19: mittet eis salvatorem et propugnatorem qui liberet eos. Quinto in pastorem
Ezech. 34: et suscitabo super eas pastorem unum, qui pascet eas. Sexto in exemplum operationis. Joan. 13:
exemplum enim dedi vobis, ut quemadmodum ego feci, ita et vos faciatis. Septimo in cibum peregrinationis.
Joan. 6: panis quem ego dabo, caro mea est pro mundi vita. Octavo in pretium redemptionis. Matth. 20: filius
hominis non venit ministrari, sed ministrare, et dare animam suam redemptionem pro multis. Nono in praemium
remunerationis.
Apoc. 2: vincenti dabo edere manna absconditum.
Item notandum super illo verbo, super humerum ejus, quod Deus posuit super humerum Christi primo peccata,
sicut supra satisfactorem. Is. 53: Deus posuit super eum iniquitatem omnium nostrum. Secundo clavem, sicut
supra sacerdotem.
Is. 22: et dabo clavem domus David super humerum ejus, et aperiet, et non erit qui claudat.
Tertio principatum, sicut supra dominatorem. Is. 9: factus est principatus super humerum ejus. Quarto gloriam,
sicut supra triumphatorem. Is. 22: et suspendam super eum omnem gloriam domus patris ejus.
|#2 Lectio 2
Verbum misit Dominus in Iacob.
Hic exequitur ordinem punitionis, secundum diversitatem poenarum: et primo commemorat culpam; secundo
exequitur poenam, et elevabit.
Arguit autem in eis culpam dupliciter. Primo quantum ad transgressionem divini praecepti: unde dicit: verbum
misit Dominus in Jacob, idest in Juda, vel in toto populo, ut de Juda constituerentur duces. Gen.
Penult.: non auferetur sceptrum de Juda, et dux de femore ejus. Iud. 9, 1 Reg. 15. Et cecidit in Israel, idest
frustratum est in Israel, idest in decem tribubus, qui dimiserunt domum David: 3 Reg. 12: vel verbum legis
universaliter. Oseae 4: si fornicaris tu, Israel, non delinquat saltem Juda.
Secundo quantum ad executionem facti, inquantum dicebant se bene fecisse caecati superbia: quia tumor mentis
obstaculum est veritatis: et ideo dicit: et omnis populus ephraim; idest decem tribuum, et habitantes Samariam,
quantum ad principes populi: sciet, idest recognoscet se, et culpam suam in poena; quia oculos quos culpa
claudit, poena aperit. Dicentes in superbia et magnitudine cordis, inquantum in corde suo super alios se
aestimabant: et magnitudine, quantum ad praesumptionem magnorum quae proponebant. Lateres, idest reges de
Juda qui erant firmi, ceciderunt, a nobis; sed quadris lapidibus, idest fortibus regibus ex nobis aedificabimus
regnum nostrum. Succiderunt, scilicet hostes, ut syri, sycomoros, idest reges Judae infructuosos: cedros, idest
sublimes ex nobis immutabimus, idest ponemus loco illorum. Supra 7: ponamus regem in medio ejus filium
tabeel.
De superbia eorum infra 28: vae coronae superbiae ebriis ephraim. Et elevabit. Hic exequitur diversitatem
poenarum quantum ad tria in quibus confidebant. Primo comminatur contra foederationem vicinorum; secundo
contra utilitatem personarum quas se aestimabant habere, ibi, et disperdet Dominus; tertio contra multitudinem
populorum, succensa est.
Circa primum duo facit. Primo ponitur punitio; secundo ulterioris poenae praeparatio, in omnibus.
Comminatur autem duo. Primo futuram destructionem.
Et elevabit Dominus hostes Rasin, idest Assyrios, in tumultum, belli, de quo 4 Reg. 16. Secundo persecutionis
impugnationem: et adducet Dominus syriam ab oriente, secundum situm terrae, qui erant amici, et Philistiim ab
occidente, qui Judam impugnabant; et devorabunt Israel, destruent, toto ore, idest toto affectu. Habac. 3:
exaltatio eorum sicut ejus qui devorat pauperem in abscondito. In omnibus his non est aversus furor ejus. Hic
ponitur poenae praeparatio; et secundo assignatur ratio, et populus.
Praeparatio autem ponitur in voluntate: non est aversus furor. 4 Reg. 23. Verumtamen non est aversus Dominus
ab ira furoris sui magni, quo iratus est furor ejus contra Judam. Et quantum ad potestatem, manus ejus. Loquitur
more humano. Supra 1: et convertam manum meam ad te, et excoquam ad purum scoriam tuam. Ratio addendi
poenam poenae est incorrigibilitas populi; et hoc est quod dicit: et populus non est etc., jerem. 2: frustra percussi
filios vestros: disciplinam non receperunt. Disperdet Dominus. Hic comminatur contra confidentiam de utilitate
personarum: et primo ponitur punitio; secundo ulterioris poenae praeparatio, in omnibus his.
Personae autem utiles videbantur, vel ad defensionem; et contra hos primo: vel ad divinae misericordiae
provocationem; et contra hos, ibi, propter hoc super. Circa primum tria facit. Primo ponitur dignitas et culpa, sub
metaphora: incurvantem, quantum ad principem, contra rectitudinem iustitiae; depravantem vel refrenantem,
scilicet prophetam, Ez. 13: et violabant me ad populum meum. Secundo exponit metaphoram.
Longaevus, docens mendacium. Ezech. 22: prophetae autem ejus liniebant eos absque temperamento, videntes
vana et divinantes eis mendacia.
Tertio ponit poenam: et erunt seducentes, qui beatificant; et seducti, et qui beatificantur, supra 3: popule meus:
qui beatum te dicunt, ipsi te decipiunt.
Oseae 4: corrues hodie, et corruet etiam propheta tecum. Propter hoc.
Hic contra personas utiles ad misericordiam provocandam, vel propter carnis integritatem, adolescentulis, scilicet
virginibus, vel propter aetatem, et pupillorum, vel propter infirmitatem, viduarum. Et primo ponitur punitio, non
41

