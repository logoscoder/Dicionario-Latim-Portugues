Primo arguit gulam quantum ad suas species, secundo quantum ad effectum, ibi, et opus Domini non respicitis.
Species autem gulae sunt quinque quae hoc versu continentur: praepropere, laute, nimis, ardenter, studiose. Dicit
ergo primo: vae qui consurgitis mane, quantum ad praepropere. Eccle. 10: vae tibi, terra, cujus rex puer est, et
cujus principes mane comedunt. Prov. 23: quando evigilabo; et rursus vina reperiam? quantum ad ardenter dicit,
sectandam.
Quantum ad nimis dicit, usque ad vesperam.
Proverb. 23: cui vae, cui patris vae, cui rixae, cui foveae, cui sine causa vulnera, cui suffossio oculorum? nonne
his qui commorantur in vino, et student calicibus epotandis? ut vino aestuetis, luxuria, et ad omnia vitia.
Quantum ad studiose, dicit, cithara et vinum, studiose quaesitum quia cum magno studio praeparant sibi
delectationem in cibis. Quantum ad laute dicit, in conviviis, in quibus fiunt magni apparatus et electa cibaria.
Amos 6: qui comeditis agnum de grege, et vitulos de medio armenti; qui canitis ad vocem Psalterii: sicut David
putaverunt se habere vasa cantici, bibentes in phialis vinum, et optimo unguento delibuti.
Effectus autem est inconsideratio: et quantum ad hoc dicit: et opus Domini non respicitis, quod facere debetis;
nec opera, quae ipse fecit. Proverb. 20: luxuriosa res vinum, et tumultuosa ebrietas.
Propterea captivus. Hic ponit poenam respondentem; et primo quantum ad affectum voluntatis: unde dicit,
propterea, sicut scientia eorum est captiva per ebrietatem, ita ipse captivabitur. Oseae 4: conticuit populus meus,
eo quod non habuerit scientiam.
Sed videtur quod ignorantia non mereatur poenam, quia excusat culpam.
Et dicendum, quod ignorantia potest dicere tantum negationem scientiae; et sic nec poenam nec veniam meretur;
sicut ignorantia geometriae in rusticis. Potest etiam dicere privationem scientiae, ita quod relinquat debitam
aptitudinem in subjecto; et sic constat quod nescire illa quae quis potest et tenetur scire, vitiosum est.
Secundo ponit poenam contra species gulae; et sic ponit famem et sitim, quae respondent ei quod est praepropere
quantum ad causam: quia fames causatur ex hoc quod aliquis tardat nimis sumere cibum; ac si diceret: vos nimis
cito comedebatis; sed tantum tardabatis quod esurietis. Iterum respondet illi speciei quae est ardenter quantum ad
genus suum: est enim fames desiderium cibi: unde dicit: et nobiles.
Et ponit sitim contra multitudinem vulgi, quae ad minus aqua sitim extinguere consuevit.
Contra nobiles autem, qui abundabant in cibariis, quandoque siti gravatis, ponit famem. Thren. 4: melius fuit
occisis gladio quam interfectis fame.
Secundo contra aliam speciem quae est nimis, ponit insatiabilitatem captivantium, in captivatione, unde dicit:
propterea infernus dilatavit, idest mors vel diabolus, animam suam, quantum ad affectum, aperuit os, quantum ad
effectum. Et loquitur more humano, quia infernus non habet animam. Proverb. 27: infernus et perditio nunquam
replentur. Vel infernus dicitur Nabuchodonosor. Habac. 2: dilatavit infernus animam suam, et ipse quasi mors, et
non adimpletur. Tertio quantum ad studiosam ciborum praeparationem, quae contingit ex quadam elatione, ponit
poenam humiliationis, ibi, et descendent. Et ostendit eos humiliandos quantum ad tria. Primo quantum ad
captivationem: unde dicit: descendent, quasi humiliati, ad eum, scilicet infernum captivitatis, fortes ejus,
quantum ad potentes, et sublimes ejus, quantum ad divites, et aliis bonis eminentes, de quibus superbiunt,
gloriosique, quantum ad nobiles et famosos.
Jerem. 39: et omnes nobiles Juda occidit rex Babylonis. Oculos quoque Sedeciae eruit, et vinxit eum in
compedibus, ut duceretur in Babylonem. Et infra eodem: et reliquias populi qui remanserunt in civitate, et
profugas qui transfugerant ad eum, et superfluos vulgi qui remanserunt transtulit Nabuzardan Magister militum
in Babylonem. Secundo quantum ad captivorum depressionem: et incurvabitur homo, in captivitate existens,
quantum ad sublimes, et humiliabitur vir, quantum ad potentes, et oculi sublimium, quantum ad gloriosos.
Deuter. 28: in gentibus quoque illis non quiesces; neque erit requies vestigio pedis tui. Tertio quantum ad
punientis Dei exaltationem. Et exaltabitur: altus apparebit qui prius despiciebatur in iusto judicio, et Deus
sanctus in se, sanctificabitur, idest sanctus apparebit. Supra 2, exaltabitur autem solus Dominus in die illa.
Quarto contra speciem quae est laute, ponit devorationem bonorum ab hostibus: et agni pascentur, idest
comedentur ab hostibus vestris juxta ordinem suum, quia meliores prius quantum ad animalia: et quantum ad
terrae nascentia, deserta, idest agros vestros a vobis desertos, in ubertatem, idest facti magis fertiles advenae.
Deut. 28: adducet te Dominus, et regem tuum quem constitues super te, in gentem quam ignoras tu et patres tui.
Infra eodem: advena qui versatur tecum in terra, ascendet super te, eritque sublimior.
Mystice agni, idest sancti, pascentur doctrina Dei patris reficientur juxta ordinem idest capacitatem suam;
advenae, gentes; et deserta a Judaeis, sacras scilicet Scripturas, versa in ubertatem, spiritualis intelligentiae. Vae
qui trahitis.
Hic arguit peccandi pertinaciam: et primo arguit culpam secundo comminatur poenam, ibi, propter hoc sicut.
Circa primum duo facit. Primo arguit in generali; secundo explicat in speciali, qui dicitis. Dicit ergo primo: vae
qui trahitis, idest protrahitis iniquitatem in funiculis vanitatis, idest vanis occasionibus; quibus ad peccata homo
trahitur, dum per augumentum culpa protelatur. Proverb. 5: iniquitates suae capiunt impium, et funibus
peccatorum suorum constringitur. Et hoc dicitur quantum ad communia peccata; quantum autem ad gravia
subdit: et quasi vinculum plaustri peccatum, idest quo ligatur et trahitur plaustrum, quod majus est.

24

