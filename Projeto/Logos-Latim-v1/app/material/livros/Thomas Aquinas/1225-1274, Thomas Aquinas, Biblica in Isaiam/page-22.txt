Quomodo ceciderunt fortes Israel?... Montes Gelboe, nec ros nec pluvia veniat. Ezech. 32: cane carmen lugubre.
Secundo ibi, vinea facta est, ponit ipsum canticum, quod continet metaphoram: in quo tria ponuntur. Primo
causae recitatio; secundo judicii interrogatio, nunc ergo habitatores; tertio sententiae prolatio, nunc ostendam.
Circa primum duo ponit. Primo ex parte conquerentis diligentiam cultus; secundo ex parte vineae malitiam
fructus, et expectavi ut faceret uvas. Diligentia autem cultus ostenditur ex tribus. In loci praeparatione, in
palmitum electione, et in sumptuosa aedificatione.
Praeparatio loci primo describitur tripliciter.
Primo quantum ad loci pinguedinem: unde dicit: vinea, de qua Ps. 79: vineam de Aegypto transtulisti, ejecisti
gentes, et plantasti eam: facta est dilecto meo, idest Deo acquisitive, vel a Deo, in cornu, idest in loco eminenti,
in quo notatur montuositas terrae ad constitutionem bonae vineae, propter hoc quod respicitur a sole, filio olei,
idest adeo pingui quod sufficeret ad multitudinem olei.
Proprietas enim Hebraici sermonis est ut quilibet illius rei dicatur esse filius in quo abundat, sicut dicitur 1 Reg.
26: vivit Dominus, quod filii mortis estis. Et in hoc designatur bonitas terrae, quae fuit Judaeis data; de qua
Ezech. 20: levavi manum meam pro eis, ut educerem eos de terra Aegypti in terram quam provideram eis
fluentem lacte et melle, quae est egregia inter omnes terras. Secundo ponitur praeparationis diligentia quantum
ad loci munitionem: unde dicit, sepivit eam. Oseae 2: sepiam viam tuam spinis: in quo significatur custodia
Angelorum, et bonorum virorum. Tertio quantum ad purgationem: lapides elegit, idest diligenter collegit, ex ea.
Psalm. 79: ejecisti gentes, et plantasti eam.
Quantum ad electionem palmitum dicitur: et plantavit eam electam, idest ex electis palmitibus: unde alia
translatio habet, vinea soreth, quod est nobilissimum genus vitis, in quo significatur bonitas patrum. Jer. 2: ego te
plantavi vineam electam, omne semen verum. Quantum ad sumptum aedificii, quod pertinet ad defensionem,
dicit: aedificavit in medio ejus turrim; in quo ostenditur regia dignitas. Ezech. 16: decora facta es vehementer
nimis, et profecisti in regnum. Can. 4: turris David aedificata est cum propugnaculis.
Vel templum, secundum alios. Usus turris ad conservationem fructus, et prospiciendum ad custodiam. Quantum
ad fructus collectionem dicit: torcular. Proverb. 3: implebuntur horrea tua saturitate, et vino torcularia
redundabunt; in quo notatur altare holocaustorum propter effusionem sanguinis. Et expectavi ut faceret. Hic
ponitur malitia fructus: unde dicit: et expectavi, secundum ordinem beneficiorum, ut faceret uvas, fructum
bonorum operum, et fecit labruscas, idest uvas sylvestres, ab hoc dictae, quia in labris viarum nascuntur, scilicet
sepibus: in quo amaritudo vitiorum notatur. Jer. 2: quomodo conversa es mihi in pravum vinea aliena? Mich. 7:
qui optimus est in eis, quasi paliurus; et qui rectus, quasi spina de sepe. Nunc ergo habitatores. Hic ponitur
interrogatio judicii: et circa hoc duo facit.
Primo interpellat judices, dicens: ergo quia feci quod debui, nunc, audita ratione mea, judicate inter me et vineam
meam. Oseae 2: judicate matrem vestram, judicate: quoniam non ipsa uxor mea, et ego non vir ejus. Simile
judicium quaerebatur a David de se quasi de alio 2 Reg. 12, super peccato commisso ab eo, circa scilicet
adulterium et homicidium uriae cethei. Secundo quaerit judicium; et duo quaerit. Primo utrum peccaverit ex
negligentia; unde dicit: quid ultra, supra dicta, facere debui? michaeae 6: popule meus, quid feci tibi, aut quid
molestus fui tibi? responde mihi. Secundo utrum peccaverit in cultura vineae ex superflua cura: unde dicit: aut
forte videor fecisse ultra debitum quod expectavi, bene colendo, ut faceret uvas, et fecit labruscas? quasi dicat: in
hoc videor potius superfluus quod vineae meae tantam culturam adhibui. Infra 26: Domine, indulsisti genti,
indulsisti genti. Numquid glorificatus es? et 48: transgressorem ex ventre vocavi te propter nomen meum. Jer.
11: ad vocem loquelae, grandis exarsit ignis in ea, et combusta sunt fructeta ejus.
Vinea carnalis concupiscentiae, Deut. 32: de vinea sodomorum etc., vinum irae, Deut. 32: fel draconum
venenum insanabile, luxuriae, Apoc. 18: de vino fornicationis eius etc., ineptae laetitiae, 3 esdr. 3: omnem
mentem vertit in securitatem; fidelis animae, Cant. 2: vinea nostra floruit, vinum paenitentiae, Luc. 10: infundens
oleum et vinum, corporalis munditiae, Zach. 9: et vinum germinans virgines, spiritualis laetitiae, Ps.: vinum
laetificat cor hominis; militantis ecclesiae, Cant. Ult.: quae habet populos, vinum sacrae ablutionis, Num. 15: et
vinum ad liba, fructuosae praedicationis, Ps.: a fructu frumenti, devotae confessionis, Cant. 7: guttur tuum;
caelestis patriae, 3 Reg. 21 de Naboth, vinum divinae fruitionis, Cant. 8: comedi favum cum melle, interioris
repletionis, esther 1: vinum quoque ut magnificentia regia, sanctorum congratulationis, Cant. Ult.: dabo tibi
poculum ex vino condito.
Et nunc ostendam vobis.
Hic profertur sententia: et primo excitat attentionem vel audientiam, dicens: nunc, ex quo non vultis sententiam
proferre, ego ostendam vobis quid ego faciam vineae meae. Infra 48: praedixi tibi ex tunc, antequam venirent,
indicavi tibi; ne forte diceres: idola mea fecerunt hoc, et sculptilia mea et conflatilia mandaverunt ista quae
audisti. Secundo profert justam sententiam, ut ingratis auferat beneficium exhibitum, cum dicit, auferam sepem
ejus. Et primo aufert beneficium quod pertinet ad custodiam, quae est duplex. Angelorum: et quantum ad hoc
dicit, auferam sepem ejus, idest auxilia Angelorum, quibus contra hostes protegebatur, et erit in direptionem,
gentibus. Eccl. 36: ubi non est sepes, diripietur possessio. Est etiam custodia praelatorum; et quantum ad hoc
dicit, diruam maceriam ejus, idest praesidia regni, de quibus supra 2: et incurvabitur omnis sublimitas hominum:
et erit in conculcationem, idest vilis facta. Psal. 79: destruxisti maceriam ejus. Secundo aufert beneficium, quod
22

