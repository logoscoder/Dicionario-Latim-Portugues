Quod autem hic dicitur, dupliciter solvit. Uno modo quod iste Angelus purgans dicatur seraphim aequivoce non
ab ordine, sed ab actu quem tunc exercuit, quia igne purgavit, et seraphin dicitur incendium. Alio modo solvit
quod dicatur proprie ille qui est de ordine illo; et dicitur purgare, non quia ipse immediate purgat, sed quia ejus
auctoritate, vel percepta ab ipso illuminatione, inferior Angelus purgavit. Et ponit exemplum. Sicut dicitur
episcopus absolvere quando alius auctoritate ipsius absolvit. Et ideo propter reverentiam, Angelus inferior, qui
visionem formavit, reducit in Deum primo, et in seraphim secundo; ac si diceret: ego purgo te per lumen
receptum a Deo, mediante seraphim. Lxx habent, carbunculos, propter similitudinem ignis. Habet enim colorem
flammantem.
|#2 Lectio 2
Et audivi vocem. Hic ostenditur ministri auctoritas ex iniunctione officii: et circa hoc tria facit. Primo quaeritur
mittendi consensus; unde dicit, quem mittam? in quo notatur auctoritas ex parte mittentis. Rom. 10: quomodo
vero praedicabunt nisi mittantur? et quis ibit? missi voluntas, nobis acquisitive, ut non quaerat vanum honorem,
et non quaerat lucrum. E converso Phil. 2: omnes enim quae sua sunt quaerunt, non quae Jesu Christi.
Mittam, in quo notatur unitas essentiae: nobis, in quo pluralitas personarum. Secundo ponitur oblatum
obsequium: et dixi: ecce ego: mitte me. Infra 50: ego autem non contradico, retrorsum non abii.
Sed videtur quod hoc fuerit praesumptionis, quia Moyses recusavit. Exod. 3: quis ego sum ut vadam ad
Pharaonem, et educam filios Israel ex Aegypto? jeremias etiam recusavit; jerem. 1: et dixi: a, a, a, Domine Deus,
ecce nescio loqui, quia puer ego sum. Et dicendum quod, sicut dicit Gregorius in pastorali (et ponitur in principio
jeremiae in Glossa): utrumque fuit ex radice caritatis. Ille enim propter dilectionem Dei noluit perdere solatium
contemplationis: iste propter dilectionem proximi voluit mitti ut prodesset; et tamen nec ille jussus pertinaciter
recusavit, nec iste prius quam purgatus aut requisitus esset, se obtulit.
Tertio injungitur officium: quantum ad duplicatum actum praedicit discurrere: et dixit, vade. Matth. 10: ecce ego
mitto vos sicut oves in medio luporum: et dices populo huic. Jer. 15: si separaveris pretiosum a vili, quasi os
meum eris.
Audite audientes. Hic ponitur sententia; et primo ponitur sententia obdurationis. Non obdurat autem immittendo
malitiam, sed non impartiendo gratiam; et hoc quia non se volunt ad gratiam convertere. Secundo quaeritur
sententiae duratio, ibi, et dixi.
Circa primum tria facit. Primo ponitur sententiae pronuntiatio a Domino, quantum ad duos sensus disciplinales,
scilicet auditum, qui deservit disciplinae: unde dicit audite, auribus exterioribus, audientes, Christum, vel alium
praedicantem, et nolite intelligere; quasi: quia non vultis, non intelligitis. Permissivum est. Et quantum ad visum,
qui servit inventioni: et videte visionem, Christum corporaliter, vel magnalia Dei; et nolite cognoscere.
Permissivum est, et non imperativum.
Infra 42: quis caecus nisi servus meus? secundo ponitur sententiae acceptatio et (est verbum) prophetae: unde
dicit: o Domine, ex quo plenitudo gentium intratura est, percute caecitate Israel: Rom. 11, excaeca cor, interius,
et aures aggrava, ne percipiant, et oculos ejus claude, ne cognoscant.
Joan. 9: in judicium ego in hunc mundum veni, ut qui non vident, videant, et qui vident, caeci fiant. Vel est
verbum Domini, et est sensus: excaeca, idest excaecatum praedica. Tertio excaecationis ratio: ne forte, propter
bona, et convertantur, et sanem eos, cum sanitate sint indigni. Ezech. 18: si autem impius egerit poenitentiam ab
omnibus peccatis suis quae operatus est, et custodierit universa praecepta mea, et fecerit judicium et justitiam;
vita vivet, et non morietur; omnium iniquitatum ejus non recordabor. Infra 30: si revertamini, et quiescatis, salvi
eritis. Et dixi, usquequo. Hic ponitur sententiae duratio: et primo ponitur prophetae quaestio, usquequo
excaecabuntur? Dan. 8: usquequo visio conculcabitur? secundo Domini responsio, et dixit. Et ponitur duplex
terminus. Primus quantum ad poenam malorum; secundus quantum ad sanctitatem bonorum; ibi, semen sanctum,
ac si dicat: quousque qui in sordibus est sordescat? apocalyp. Ult.: qui nocet noceat adhuc, et qui in sordibus est,
sordescat adhuc. Poenam autem tangit triplicem. Primo quantum ad captivationem, quae designatur in
desolatione civitatum: donec desolentur civitates.
Jer. 12: dederunt portionem meam desiderabilem in desertum solitudinis. Thren. 1: posuit me desolatam, tota die
moerore confectam.
Quantum ad culturam agrorum: terra relinquetur deserta. Supra 1: terra vestra deserta, civitates vestrae,
succensae igni. Quantum ad exilium hominum: et longe faciet Dominus homines. Jerem. 22: et mittam te, et
matrem tuam quae genuit te, in terram alienam, in qua nati non estis, ibique moriemini. Ezech. 20: et eligam de
vobis transgressores et impios, et de terra incolatus eorum educam eos. Secundo quantum ad captivitatis
longitudinem: et multiplicabitur, gens illa, in medio terrae, in qua captiva tenebitur: tamdiu durabit captivitas.
Jerem. 29: haec dicit Dominus exercituum Deus Israel omni transmigrationi quam transtulit de jerusalem in
Babylonem: aedificate domos, et habitate in eis. Et infra: et multiplicamini, ibi, et nolite esse pauci numero, et
quaerite pacem civitatis ad quam transmigrare vos feci. Tertio quantum ad iteratam persecutionem: et primo
ponit paucitatem: et adhuc in ea decimatio; idest, vix decima pars relinquetur a tito in Judaea terra, vel in toto
orbe, propter Judaeos interfectos. Deut. 28: et remanebitis pauci numero, qui prius eratis sicut astra caeli prae
multitudine. Secundo iteratam destructionem: et convertetur, iterum super vos captivatio, sub Adriano
30

