etiam vilem. Mich. 3: qui aedificat sion in sanguinibus, et jerusalem in iniquitate. Et hoc est contra formam
servatam numer. 17, in electione principum facta praecepto Domini, auctoritate praelati, et consensu
multitudinis. Sed occasio est vilis, quia propter divitias: unde dicit: vestimentum tibi est: sperat enim temporalem
subventionem; et hoc est contra formam traditam Exod. 18: provide de omni plebe viros potentes, et timentes
Deum, in quibus sit veritas, et qui oderint avaritiam; et constitue ex eis tribunos et centuriones etc. Qui judicent
populum omni tempore. Sed injunctio periculosa: unde dicit: princeps esto noster; ruina autem haec, idest
periculum, sub manu tua, idest sub custodia tua et defensione tua. 3 Reg. 20: custodi virum istum, qui si lapsus
fuerit, erit anima tua pro anima ejus. Respondebit. Hic ponitur recusatio electi: et primo ostenditur rationabilis
excusatio; secundo concluditur officii refutatio, ibi, nolite.
In excusatione praetendit tria; scilicet impotentiam ad repellendum nociva: non sum medicus, scilicet ut possim
mederi miseriis vestris jer. 8: numquid resina non est in Galaad, aut medicus non est ibi? ad supplendum
defectum: et in domo mea non est panis, quo suppleam defectum famis vestrae. Thren. 4: parvuli petierunt
panem, et non erat qui frangeret eis. Ad fovendum vel conservandum necessarium; neque vestimentum, quo
conservatur calor. Prov. Ult.: non timebit domui suae a frigoribus nivis. Omnes enim domestici ejus vestiti
duplicibus. Nolite me constituere principem populi. Hic concluditur officii refutatio ubi ponitur triplex ratio,
scilicet impedimentum devotae contemplationis, Iud. 9: numquid possum deserere pinguedinem meam, qua dii
utuntur et homines? dulcis affectionis: infra: numquid possum deserere dulcedinem meam? spiritualis
exultationis: numquid possum deserere vinum meum, quod laetificat Deum et homines, et inter cetera ligna
promoveri?
|#2 Lectio 2
Ruit enim ierusalem.
Hic ponit causam dicti scilicet renuntiationis: et primo ponit causam proximam, scilicet poenam universalis
ruinae: unde dicitur ex persona prophetae: ideo recusabit, enim, idest, quia, ruit jerusalem, idest ipsa civitas, et
Judas, idest ipsa provincia, concidit, per poenam a sua integritate. Infra 23: in captivitatem transduxerunt
robustos ejus, suffoderunt domos ejus, posuerunt eam in ruinam. Secundo ponit causam remotam, scilicet
culpam. Et dividitur in partes tres. In prima aggravat culpam: in secunda contra culpam ordinat poenam, ibi, vae
animae eorum, tertio ostendit punientis justitiam, ibi, dicite justo.
Peccatum aggravat ex tribus. Ex peccati specie, quia blasphemia in Deum: unde dicit: ideo concidit, quia lingua
eorum contra Dominum. Infra 57: super quem lusistis, super quem dilatastis os, et ejecistis linguam? secundo ex
peccati novitate: unde dicit: adinventiones eorum contra Dominum.
Oseae 7: nunc circumdederunt eos adinventiones suae, coram facie mea factae sunt. Tertio ex peccati
publicatione: unde dicit: agnitio vultus eorum; et hoc quod peccatum suum a vultu agnitum aliis fecerunt.
Respondebit eis, in poenam quantum ad gestus. Et quantum ad peccati commendationem dicit: et peccatum suum
quasi sodoma praedicaverunt, idest laudaverunt. Jer. 2: frons meretricis facta est tibi et noluisti erubescere. Aliter
exponitur in Glossa: agnitio vultus eorum, idest cognitio suorum peccatorum, quam in intellectu habebunt, quia
in vultu sunt sensus, respondebit eis, quaerentibus quare puniuntur. Vel aliter. Agnitio vultus eorum, idest
remorsus conscientiae, respondebit eis, sicut poena. Et mystice hoc refertur ad peccatum quo Christum videntes
cognoscere noluerunt, de quo conscientia redarguet eos, secundum quod dicit glo.. Et quia justitia Dei non sinit
tam gravia mala inulta, ideo vae animae eorum, non solum corpori: quoniam reddita sunt eis mala, in Dei
praescientia: vel praeteritum ponitur pro futuro. Et ne putetur poena omnes involvere, subjungitur Dei justitia in
discretione bonorum a malis: et circa hoc duo facit. Primo ponit remunerationem bonorum, dicens, dicite justo,
cuicumque, quoniam bene erit ei, cum alii damnabuntur, quoniam fructum, idest mercedem adinventionum
suarum comedet, quasi fructum capiens bonorum excogitatorum.
Sicut enim mali sunt soliciti ad inveniendum modos quibus peccatur, ita et boni sunt soliciti ut adinveniant
qualiter Deo placere possint. 1 Cor. 7: qui sine uxore est, solicitus est quae Domini sunt, quomodo placeat Deo.
Psal. 127: labores manuum tuarum quia manducabis, beatus es et bene tibi erit. Secundo ponit punitionem
malorum, dicens, vae impio in malum, idest pro malo quod sibi imminet. Retributio manuum suarum - Psal. 9: in
operibus manuum suarum comprehensus est peccator. Populum meum. Hic arguitur oppressio populi, secundum
quod est peccatum hominis opprimentis. Et dividitur in partes duas. In prima ponitur oppressionis vitium; in
secunda inducitur poenae judicium, ibi, stat ad judicandum Dominus.
Tripliciter autem quidam opprimebant populum.
Opprimebant enim primo principes per violentiam rapiendo: et quantum ad hoc dicit: populum meum
expoliaverunt, bonis suis. Ezech. 22: populum terrae calumniabantur calumnia, et rapiebant violenter; egenum et
pauperem affligebant. Secundo mulieres, protrahendo ad concupiscentiam, et etiam ad idolatriam, sicut de
Salomone dicitur 3 Reg. 11; et quantum ad hoc dicit: mulieres eorum dominatae sunt eis. Eccli. 9: ne des mulieri
potestatem animae tuae, ne ingrediatur in virtute tua. Tertio prophetae decipiendo per astutiam adulationis; et
quantum ad hoc dicit, popule meus; quasi: per prophetas consueveram vobis loqui; sed quia illi mendaces sunt,
per me vobis loquar, ne videatur non debere credi, quod propheta contra prophetam.

15

