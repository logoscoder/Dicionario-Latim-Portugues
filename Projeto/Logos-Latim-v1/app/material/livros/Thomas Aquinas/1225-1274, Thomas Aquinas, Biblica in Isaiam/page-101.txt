Verba Dei utilia: ad intellectus illustrationem, Prov. 6: mandatum lucerna etc., ad affectus delectationem, Ps.:
quam dulcia faucibus etc., ad amoris accensionem, Ier. 20: factum est in corde etc., Ps.: eloquium Domini, ad
operis rectitudinem, Ps.: dirige me in veritate etc., ad gloriae adeptionem, Prov. 3: custodi legem, ad aliorum
instructionem, 2 Tim. 3: omnis doctrina divinitus etc..
|+49 Capitulus 49
Audite insulae etc..
In parte ista exequitur magis in speciali liberationis ordinem: et circa hoc duo facit. Primo populus confitetur
accepta beneficia; secundo accipit promissionem de futuris, ibi, ego dixi: in vacuum etc.. Circa primum quatuor
beneficia confitentur.
Primo privilegium divinae electionis; et continuatur cur indixerat supra propheta populo, ut annuntiaret. Unde
statim subjungitur vox populi annuntiantis, et dicentis, audite. Ab utero, eligens me in ipsis patribus. Ps. 21: de
ventre matris meae Deus etc.. Secundo efficaciam orationis: et posuit os, orationem, quasi gladium, penetrantem
usque ad aures Dei et viscera misericordiae ipsius, Eph. Ult.: gladium spiritus etc.. Tertio auxilium divinae
protectionis: in umbra, idest sub protectione potentiae suae, sicut sagittam electam, sagittarius abscondit ad
conservandum. Psal. 16: sub umbra alarum tuarum etc., Psal. 26: abscondit me in tabernaculo suo etc.. Quarto
gloriam divinae virtutis: et dixit mihi: in te gloriabor; per magnalia in te ostensa gloriosus apparebo.
Supra 43: omnem qui invocat nomen meum etc.. Secundum alios haec est vox Cyri, cujus nomen praenuntiatum
ab Isaia supra 45: antequam nasceretur, cujus verba comminatoria quasi gladius erant, et protectus est ne avus
suus eum interficeret, et servatus quasi electa sagitta ad tempus statutum; cui annuntiatum est, populum Israel
Dei servum esse. Aliter exponitur de Christo; cujus nomen ab Angelo praenuntiatum; verbum praedicationis,
gladius penetrans corda; protectus pro infirmitate carnis a potentia divinitatis, et electus inter omnes ad salutem
generis humani implendam.
Et dicitur Israel, quia ex populo Israel secundum carnem natus est. Ego dixi: hic Dominus promittit futura
beneficia: et primo promittit prophetae Isaiae exaltationem; secundo populo liberationem, haec dicit Dominus
redemptor etc.. Circa primum duo. Primo ponitur prophetae allegatio proponentis laborem suum in praedicando,
quamvis ex culpa audientium non sit fructus secutus: et concludit: ergo judicium meum, pro me, cum Domino,
coram ipso, et opus meum, quasi gratum ipsi. Jer. 6: frustra conflavit conflator etc.. Secundo ponit Dei
responsionem: et nunc haec dicit Dominus: et primo significatur allegationis acceptatio, ut reducam, quasi dicat:
ad hoc me ex ventre matris eligens, ut revocem populum suum ad ipsum. Et tamen Israel non usquequaque
congregabitur, ad ipsum per meam praedicationem. Et tamen glorificatus sum etc., Habac. 3: Deus Dominus
fortitudo mea etc.. Secundo ponitur ipsa responsio, et dixit: parum est, quasi dicat: intantum ministerium tuum
honorificabo ut non solum in Judaeis, sed in omnibus gentibus per te salus mea annuntietur. Roman. 3: an
Judaeorum Deus tantum? etc.. Hoc etiam plane de Christo exponitur, qui sua praedicatione et mortis
consumptione parvum fructum in Judaeis fecit, sed gentes illuminavit et salvavit. Similiter etiam de Cyro, licet
magis extorte, qui per beneficia secundum intentionem Domini populum ad Dei cultum revocavit et tamen non
profecit, cui a Deo datum est dominium super multas gentes.
Haec dicit Dominus redemptor etc.. Hic promittit liberationem: et circa hoc duo facit. Primo promittit
liberationem: secundo excludit eorum dubitationem, et dixit sion etc.. Circa primum tria.
Primo liberationem praecedentia, scilicet Judaeorum veneratio, quae fuit causa liberationis; commemorans
pristinam despectionem: contemptibilem, propter populi imbecillitatem, abominandam, propter cultus
singularitatem, servum, propter subjectionem diversis gentibus supra 18: ad gentem divulsam etc.; et ponit ipsam
venerationem: reges videbunt magnalia mea quae pro te ostendam, et adorabunt, sicut, ad litteram,
Nabuchodonosor Dan. 2 et Cyrus, et alii principes ejus honoraverunt esdram. Aliud praeambulum est regis
liberantis exaltatio, scilicet Cyri: in tempore placito, et non determinat exaltationis tempus: placito, quando
placuerit mihi salvare populum meum, exaudivi, exaltans te in regnum, secundum desiderium tuum, et
exaltationis fructum: et servavi etc., in foedus implendum populi mei.
Revelamini, idest illuminamini. Vel de Christo, qui fuit in passione contemptus, et quasi servus judicatus. Infra
53: vidimus eum despectum etc., sed postmodum a regibus ad litteram adoratus.
Psalm. 71: adorabunt eum omnes reges etc., in tempore placito, scilicet tempore gratiae. 2 corinth. 6: ecce nunc
tempus etc.. Secundo ponit liberationem consequentia, promittens liberatis bonorum copiam: super vias
pascentur; idest, ita abundanter consolationibus perfruentur sicut oves pascuis, quando etiam in via praeter
solitum invenirentur.
Ezech. 34: requiescent in herbis etc., quantum ad malorum carentiam, et defectus, non esuriet etc., et nocumenti
illati, aestus, tribulationis; et sol, tyrannus faciens ipsam.
Psalm. 120: per diem sol non uret etc.; et assignat utriusque causam. Quia miserator etc., aquarum,
consolationum.
Psalm. 22: Dominus regit me.
Tertio promittit ipsam liberationem, ponens viarum praeparationem: et ponam omnes montes; idest, principes
auxiliabuntur vobis ad revertendum.
101

