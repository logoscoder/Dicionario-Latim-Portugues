Simile habetur Ezech. 31: cedri non fuerunt altiores illo in Paradiso Dei. Dormisti, somno mortis, succidat nos,
idest occidat.
Infernus. Hic ponitur insultatio mortuorum contra Nabuchodonosor.
Et primo principum et potentum; secundo aliorum, qui te viderint. Circa primum duo facit. Primo ponit
infernalium occursum, quantum ad ministros poenarum, sive officiales: infernus, idest diabolus, qui praepositus
est inferis, subtus, quia infernus deorsum est, conturbatus est, idest in tumultum versus; quasi hoc potuit fieri,
infra 30: sperastis in calumnia in tumultu, et innixi estis super eo. Item quantum ad alios potentes decurrentes,
suscitabit tibi gigantes, quasi secum tibi assurgere. Gigantes, quantum ad fortes corpore. Infra 26: morientes non
vivant, et gigantes non resurgant. Omnes principes terrae, quantum ad reges, quorum est sedere in soliis;
principes nationum, quantum ad alios potentes, surrexerunt. Universi, scilicet infernales gigantes, respondebunt,
quasi convenisses eos, vel quasi flenti. Secundo ponit eorum improperium: et improperant tria; scilicet poenam
quam invenit. Et quantum ad mortem, vulneratus es, morte, VI divinae potentiae. Psal. 88: tu humiliasti sicut
vulneratum superbum. Tum quantum ad mortui humiliationem; et in anima, detracta est; et in corpore, concidit
cadaver, mortis. Tum etiam quantum ad mortui afflictionem in inferno, subter te sternetur. In quibus omnes
poenae inferni, Judith ult.
Dabit ignem et vermes et carnes eorum ut urantur, et sentiant usque in sempiternum. Secundo improperant
gloriam quam amisit. Tum, quantum ad dignitatem regni, Lucifer, pulcher inter omnes alios reges, mane, ante
omnes alios monarchus; et quantum ad potentiam belli, corruisti in terram. Dan. 2: tu es caput aureum, o rex; et
post te surget aliud regnum minus te.
Tertio improperat superbiam cordis quam habuit, quantum ad tria: quantum ad superbam cogitationem; secundo
quantum ad perversam intentionem, ero similis; tertio quantum ad propositi frustrationem, verumtamen.
Cogitatio autem erat superba, quia cogitabat usurpare quae Dei sunt, secundum errorem gentilium, qui credebant
homines in deos mutari, et ex principibus fieri stellas, sicut dicitur 2 Mach. 11: patre nostro inter deos translato.
Cogitabat etiam usurpare divinum locum: conscendam in caelum, super astra caeli: quasi: sicut sum super alios
principes in terra, ita ero super alias stellas in caelo. Et divinum cultum. Sedebo, sicut recipiens sacrificia, in
monte testamenti, idest in templo Dei, quod erat in monte sion, in quo erat testamentum legis, in lateribus
Aquilonis, idest in jerusalem, quae erat ad aquilonarem partem montis. Et divinum actum.
Super altitudinem nubium; quasi dicat: ut tonem et fulminem. Vel per nubes prophetas; per caelum regnum
Judaeorum; per astra Judaei fulgentes Dei cognitione. Similis. Ecce perversa intentio.
Ezech. 28: numquid dicens loqueris, Deus ego sum? verumtamen. Ecce frustratio intentionis. In profundum laci,
idest in durissimis poenis. Job 21: ducunt in bonis dies suos, et in puncto ad inferna descendunt. Qui te viderint.
Hic ponitur insultatio aliarum communium personarum. Et primo describit eorum occursum. Omnes alii qui te
viderint, in poenis, ad te inclinabuntur; quasi dicat: tantum eris infra alios quod oportebit eos inclinari, ad hoc
quod te videant. Sap. 6: potentes potenter tormenta patientur. Secundo ponit eorum improperium. Et tria
improperant. Primo culpam quam commisit: conturbavit, in bellis, concussit, mutando dominia: posuit orbem
desertum, exulando homines: urbes, subvertendo civitates: vinctis non aperuit, ut possent lumen videre. Ezech.
32: dederunt terrorem in terra viventium. Secundo improperant sepulturam qua corruit, quia extumulatus a filio
suo, qui discerpsit cadaver in ducentas partes, et alligavit totidem avibus de diversis terris congregatis, ne posset
resurgere. Pollutus, sanguine eorum quos occidisti. Jer. 22: sepultura asini sepelietur. Tertio improperant
damnum quod regno suo intulit. Perdidisti, quia chaldaei plus tenuissent regnum, nisi fuissent peccata
Nabuchodonosor: punitur enim populus pro culpa principis, sicut patet Proverb. Ult.. Cujus ratio est, quia
populus solet imitari culpam regis. Proverb. 29: princeps qui libenter audit verba mendacii, omnes ministros
habet impios. Totum istud mystice exponitur de diabolo. Concutit regna, quasi minister poenae, et incentor
culpae, cujus potentia per Christum diminuta est, et in die judicii ex toto in inferno detrahetur, qui voluit in
caelum conscendere, et ad aequalitatem majestatis divinae venire, secundum quod exponitur in Glossa.
Nota super illo verbo, super astra Dei, quod sancti comparantur stellis primo propter numerum. Ps. 146: qui
numerat multitudinem stellarum. Dan. 7: millia millium ministrabant ei, et decies millies centena millia
assistebant ei. Secundo propter situm. Eccl. 43: species caeli gloria stellarum.
Phil. 3: nostra autem conversatio in caelis est.
Tertio propter gradum. 1 Cor. 15: stella a stella differt in claritate. Quarto propter splendoris rutilum.
Dan. 12: et qui ad justitiam erudiunt plurimos, quasi stellae in perpetuas aeternitates.
Quinto propter ordinatum motum. Judicum 5: stellae manentes in ordine et cursu suo, adversus sisaram
pugnaverunt. 1 Cor. 14: omnia honeste et secundum ordinem fiant in vobis.
Sexto propter visum. Eccl. 50: quasi stella matutina in medio nebulae. 1 joan. 3: nondum apparuit quid erimus.
Septimo propter figurae circulum. Apoc. 12: mulier apparuit in caelo... Et in capite ejus corona stellarum
duodecim: in quo significatur perfectio gloriae.
Non vocabitur.
Hic confirmat insultationem: et primo per prophetae vaticinium; secundo per divinum propositum, et consurgam;
tertio per divini propositi firmamentum, Dominus exercituum.

52

