Hic promittit prosperitatem contra adversitatem: et primo commemorat adversitatem pristinam: paupercula,
jerusalem spoliata bonis, tempestate, adversitate. Supra 18: ad gentem convulsam et dilaceratam mittam te.
Secundo promittit prosperitatem futuram, et quantum ad affluentiam bonorum, proponens metaphoram: ecce ego
sternam, quasi in pavimento, per lapides, pretiosos, significans homines virtutibus eminentes, per ordinem,
unumquemque in ordine suo: Tob. 13: portae ierusalem; et explanans ipsam quantum ad scientiae divinae
doctrinam, universos, jer. 31. Dabo legem meam in visceribus eorum, et in corde eorum Scribam eam. Quantum
ad pacis abundantiam, multitudinem. Psalm. 118: pax multa diligentibus legem tuam. Et quantum ad operum
justitiam, et in justitia. Supra 1: sion in judicio redimetur; et reducent eam in justitiam. Secundo quantum ad
carentiam malorum, promittens primo periculorum evasionem, recede, idest recedes, quia calumniam non
patieris. Ps. 71.
Humiliabit calumniatores. Secundo extraneorum adhaesionem. Ecce accola, quia multi adhaeserunt de gentibus
exeuntibus de captivitate. Infra 56: non dicat filius advenae, qui adhaeret Domino, dicens: separatione dividet me
Dominus a populo suo. Tertio promittens hostium destructionem, ecce ego. Et primo ostendit promittentis
potestatem, proponens similitudinem, fabrum, persecutorem qui sufflat in igne tribulationis vasa contrarios
secundum voluntatem suam: job 41: halitus ejus prunas; et exponens ipsam, ego creavi. 1 Reg. 2: Dominus
mortificat et vivificat. Secundo ponit promissionem, omne vas, idest omne fictum dissipabit, quantum ad
impugnantes factis, et omnem linguam, quantum ad impugnantes verbis. Supra 41: et erunt quasi non sint.
|+55 Capitulus 55
Haec est hereditas.
Hic adhibet tertium remedium, promittens rerum abundantiam contra pristinam penuriam. Et dividitur in duas
partes: in prima ponit promissionem; in secunda ostendit promissionis firmitatem, et quomodo descendit.
Circa primum tria facit. Primo ostendit eorum quibus promittitur, conditionem: haec est hereditas; idest, haec
quae sequuntur, debentur servis Domini, qui ei filii sunt, quasi hereditario jure, et justitia, quasi justa merces.
Ps. 15: hereditas mea. Secundo proponit promissionem, promittens futuram copiam in necessariis: omnes
sitientes, idest vos ex Judaeis, qui prius prae inopia sitientes eratis, emite, sine pretio, comedite, panem, et alia
necessaria. Joan. 7: si quis sitit, veniat ad me, et bibat... Et de ventre ejus fluent aquae vivae. Et in deliciis:
venite, emite, quasi, ac si emeretis accipite, vel absque argento, idest minus quam justo pretio, can. 5: bibi vinum
meum cum lacte meo. Et commemorans pristinam inopiam.
Quare appenditis? quasi dicat: quare hactenus argentum dabatis, et panem inde emere non poteratis? Aggaei 1:
seminastis multum, et intulistis parum.
Haec autem mystice exponuntur de aqua divinae sapientiae, quae gratis sitientibus datur, secundum Glossam.
Tertio indicit praeparationem ad consequendum dictum promissionem: audite audientes: et primo excitat
attentionem: secundo ponit exhortationem, quaerite Dominum. Excitat autem attentionem triplici promissione.
Primo promittens attendentibus bonorum copiosam fruitionem: comedite, idest reficiam vos diversis bonis, si me
audiatis, in crassitudine, quantum ad copiam. Supra 1: si volueritis et audieritis me, bona terrae comedetis.
Ier. 31: animam sacerdotum.
Secundo promittens mortis evasionem, inclinate. Psal. 118: vivet anima mea, iterum Ps. 118: in aeternum non
obliviscar justificationes tuas, quia in ipsis vivificasti me.
Tertio promittens potestatem. Et primo ponit similitudinem: et feriam: id est sicut David veras promissiones feci,
ut in sempiternum semen suum permaneret: sic et vobiscum faciam.
Secundo explicat ipsam, ostendens quid David fecerit: ecce testem, psalm. 17: populus quem non cognovi,
servivit mihi; in auditu auris obedivit mihi. Et quid eis facturus sit, ecce gentes vocabis, ad praeceptum tuum
implendum, non tuis viribus, sed propter Dominum. Supra 49: adorabunt propter Dominum Deum tuum qui
elegit te. Quaerite Dominum.
Hic indicit eis praeparationem ad consequendam dictam promissionem: et primo dat quaerendi divinum
consilium: quaerite Dominum dum inveniri potest, antequam adversitas vel mors veniat.
Ps. 104: quaerite Dominum, etc., Prov. 1: mane consurgent, etc.. Secundo docet quaerendi modum: derelinquat
impius, peccans in Deum, iniquus, peccans in proximum. Supra 1: auferte malum cogitationum vestrarum ab
oculis meis. Tertio ponit reversionis fructum, scilicet misericordiam: et revertatur, quoniam multus, idest
multiplicis misericordiae, ad ignoscendum. Joel. 2: convertimini ad Dominum Deum vestrum. Quarto excludit
misericordiae impedimentum: non enim cogitationes, quasi: vos impii, ego pius; vos ultionem cogitatis, ego
misericordiam.
Ezech. 18: numquid viae meae non sunt aequae, domus Israel, et non magis viae vestrae pravae sunt? et
quomodo.
Hic ostendit promissionis firmitatem: et primo ostendit divini verbi efficaciam, ad me vacuum, idest sine fructu.
Sap. 1: sermo obscurus, Oseae 6: veniet quasi imber temporaneus et serotinus.
Secundo ponit continentiam quantum ad laetam remissionem de Babylone, quia in laetitia.

110

