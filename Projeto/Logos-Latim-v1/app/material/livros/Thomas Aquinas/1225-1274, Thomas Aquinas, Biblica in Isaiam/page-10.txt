Dicit ergo: restituam judices, quantum ad saeculares principes, quorum est judicare populum, et consiliarios tuos,
idest sacerdotes, quorum est consilia Dei ministrare populis: Malach. 2: labia sacerdotum custodiunt scientiam,
et legem exquirunt ex ore ejus, quia Angelus Domini exercituum est: ut fuerunt prius, sicut Moyses et Josue qui
Deo placuerunt. Jerem. 3: dabo vobis pastores juxta cor meum, qui pascent vos scientia et disciplina. Et
vocaberis, idest recuperabis famam, ut dicaris talis qualis ante fueras, civitas justi, idest in qua servatur justitia.
Infra 62: non vocaberis ultra derelicta, nec vocaberis ultra desolata; sed vocaberis voluntas mea in ea. Sion in
judicio, per executionem justitiae, redimetur, a calumniantibus; et reducent eam in justitia; quia judicium est
reducere ad aequalitatem, in qua consistit justitia. Psal. 71: judicare populum tuum in justitia, et pauperes tuos in
judicio. Jerem. 23: regnabit rex...
Et faciet justitiam et judicium in terra. Et conteret. Hic ponitur obstinatorum destructio; et circa hoc tria facit.
Primo praedicit destructionem; secundo destructionis modum, ibi, confundentur; tertio aufert evasionis spem, ibi,
et erit fortitudo tua.
Et quia poena ordinatur contra culpam, ideo circa primum tangit culpam dupliciter. Ex parte conversionis,
quantum ad scelus idolatriae: unde dicit. Scelestos; et quantum ad peccatum voluptatis et luxuriae: unde dicit,
peccatores: quia ad talia homines maxime proni sunt; contra quod ordinat poenam contritionis, in qua notatur
poena pro inflictione. Jerem. 17: duplici contritione contere eos; quasi pro duplici peccato. Secundo ex parte
aversionis, quia dereliquerunt Dominum; contra quod ordinat poenam consumptionis, dicens, consumentur; in
quo designat poenam desertionis: quod enim consumitur, in nihilum vadit, et omnia in nihilum deciderent, nisi
manus Domini ea contineret; ut dicit Gregorius. Jer. 17: Domine, omnes qui te derelinquunt, confundantur;
recedentes a te in terra scribentur: quoniam dereliquerunt venam aquarum viventium Dominum.
Confundentur. Hic ponit modum destructionis: et primo quantum ad confusionem peccati; secundo quantum ad
subtractionem boni, ibi, cum fueritis.
Circa primum contra idolatriam ordinat confusionem, dicens: confundentur ab idolis, idest propter idola. Psalm.
96: confundantur omnes qui adorant sculptilia: contra voluptatem erubescentiam, cum dicit: erubescetis super
hortis id est voluptuosis locis, quos elegeratis, luxuriae vestrae. Rom. 6: quem fructum habuistis in illis in quibus
nunc erubescitis? confusio enim magis respicit malum; sed erubescentia culpam. Peccata enim carnalia (ut dicit
Gregorius) sunt minoris culpae et majoris infamiae. Et ratio est, quia sunt secundum potentias ignobiliores, et
maxime materiales: et tamen sunt innatae et connaturales et passibiles. Cum fueritis. Hic ponitur subtractio boni:
et primo ejus quod pertinet ad protectionem et ornatum, quod significatur in ablatione foliorum; secundo ejus
quod pertinet ad fructum, ibi, velut hortus qui sine aqua sterilis.
Et contra dicitur de viro justo, psalm. 1: erit tamquam lignum quod plantatum est secus decursus aquarum. Et
erit. Hic aufert eis evasionis spem: et ponit tria. Primo aufert ab eis propriae fortitudinis firmamentum: unde
dicit: erit fortitudo tua ut favilla stupae, quae cito consumitur.
Eccl. 21: stupa collecta synagoga peccantium.
Secundo idolorum auxilium, dicens: opus vestrum, scilicet idolorum, quod manus vestrae operatae sunt, quasi
scintilla, quae nullius momenti est. Deuter. 32: ubi sunt dii eorum, in quibus habebant fiduciam? et tamen
comburitur: unde sequitur, et succendetur. Infra 50: ambulate in lumine ignis vestri. Tertio hominum succursum:
et non erit qui extinguat. Ezech. 20: non extinguetur flamma succensionis, et comburetur in ea omnis facies ab
Austro usque ad Aquilonem; et videbit omnis caro.
|+2 Capitulus 2
|#1 Lectio 1
Verbum quod.
Hic incipit increpare culpam eorum ex parte conversionis; et dividitur in partes tres. In prima arguit eos pro culpa
quam committebant in cultura idolorum; in secunda pro illa quam committebant in oppressione hominum: 3
cap., ecce enim; in tertia pro culpa quam committebant in abusu rerum: cap. 5: cantabo dilecto meo.
Prima dividitur in duas. In titulum et tractatum.
Secunda ibi, et erit.
Et ponit hic verbum in principio capituli: quia specialiter de incarnato verbo prophetia est. Amos 3: non faciet
Dominus verbum, nisi revelaverit secretum suum ad servos suos prophetas. Et erit. Hic exequitur intentum. Et
dividitur in partes tres. In prima promittit salutis remedium, ne gravitate sequentis culpae in desperationem
inducat; in secunda ostendit culpae reatum, ibi, projecisti; in tertia comminatur poenae flagellum, ibi, ne ergo
dimittas.
Circa primum tria ponuntur. Primo salutis praeparatio; secundo gentium conversio, ibi, et fluent; tertio
Judaeorum in fine vocatio, ibi, domus Jacob. Circa primum tria ponuntur. Primo salutis tempus: unde dicit. Et
erit. Et copulat ad praecedentem prophetiam, vel ad illud quod a Domino audivit; sicut dicit Gregorius super
principium ezechielis. In novissimis diebus; idest in tempore gratiae, quod dicitur novissimum, quia non
succedet alia religionis observatio. Matth. Ult.: ecce ego vobiscum sum usque ad consummationem saeculi.
Genes. 49: congregamini filii Israel, ut annuntiem vobis quae ventura sunt vobis in novissimis diebus.
10

