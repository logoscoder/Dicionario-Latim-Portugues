sunt, sed praesentia scimus; ut sic hoc referatur ad actum ministerii; et quod dixit, stabant, ad hoc quod Deo
assistunt. Dionysius aliter exponit, 13 cap. Caelest.
Hierarch. Et 4 cap. Eccl.; et dicit, quod dicuntur alati, quia ad similitudinem volantis, altam contemplationem et
liberam habent. Describitur autem triplex binarius alarum; quia seraphim vident ea quae ad ipsos pertinent, qui
sunt de prima hierarchia, et quae ad alias duas eminentius quam illi; ita quod per unam alam intelligatur
capacitas naturae, et per aliam lumen participatum a Deo, quia his duobus elevantur. Ea autem quae ad
hierarchias pertinent, sunt a Deo sicut a principio, et in Deum ordinantur sicut ad finem; et utroque modo non
possunt perfecte intelligi ab Angelis; quod significat velatio. Et sunt etiam in ipsis quasi media inter principium
et finem; et sic habent perfectam cognitionem de ipsis et liberam, et ideo duabus mediis volabant, et clamabant.
Hic ponit eorum laudem: et circa hoc tria facit.
Primo ponit laudandi modum quantum ad devotionem, quia clamabant ex magnitudine affectionis; quantum ad
concordiam, quia uterque: et quantum ad ordinem, quia ad alterum. Unus enim accipit ab alio, ut vult Dionysius.
Job 38: ubi eras cum me laudarent simul astra matutina et jubilarent omnes filii Dei? secundo ponit laudis
canticum, ibi, sanctus, sanctus, sanctus. Et tria laudant. Personarum trinitatem: sanctus, sanctus, sanctus. Unitatis
majestatem: Dominus Deus exercituum: qui omnibus praeest. Apoc. 4: sanctus, sanctus, sanctus, Dominus Deus
omnipotens, qui est, et qui erat, et qui venturus est. Provisionis liberalitatem: plena est omnis terra gloria ejus:
quia usque ad ultimas creaturas, quae per terram intelliguntur, et extendit diffusionem suae bonitatis. Jerem. 23:
numquid non caelum et terram ego implebo, ait Dominus.
Et hoc secundum Dionysium, 7 cap. Caelest. Hierarch.
Hieronymus: plena est omnis terra, per notitiam fidei. Eccli. 42: gloria Domini plenum est opus ejus. Nonne
Dominus fecit sanctos enarrare omnia mirabilia sua, quae confirmavit Dominus omnipotens stabilis in gloria
sua? tertio ibi, et commota, ponit laudis effectum, scilicet punitionem peccantium. Infra 65: ecce servi mei
comedent, et vos esurietis; ecce servi mei bibent, et vos sitietis; ecce servi mei laudabunt prae exultatione cordis,
et vos clamabitis prae dolore cordis, et prae contritione spiritus ululabitis. Et significatur templum diruendum.
Commota sunt superliminaria cardinum. Amos 9: percute cardinem, et commoveantur superliminaria. Et
comburendum. Et domus repleta est fumo combustionis a Romanis post agnitam fidem Christi.
Vel per fumum infidelitates Judaeorum; per commotionem cardinum, amotionem legalium, vel caeremoniarum,
quae erant quasi umbrae claudentes aditum veritatis. Et dixi.
Hic ponitur sententiae denuntiator: et primo ostenditur ejus humilitas; secundo ejus puritas, et volavit; tertio
auctoritas, et audivi. Humilitas in confessione peccati. Confitetur autem triplex peccatum.
Primum in locutione omissionis, vae quia tacui, non arguendo Oziam regem; et sic deplangit culpam; tacui a
laude Dei, et sic deplangit damnum.
Infra 56: speculatores ejus caeci omnes, nescierunt universi, canes muti non valentes latrare, videntes vana,
dormientes et amantes somnia.
Eccli. 15: non est speciosa laus in ore peccatoris.
Commissionis: quia vir pollutus labiis. Eccli. 23: indisciplinatae loquelae ne assuescat os tuum, est enim in illa
verbum peccati: secundo malorum conversationis: et in medio populi. 1 corinth. 15: corrumpunt enim bonos
mores colloquia prava. Tertio peccatum praesumptionis: et regem Dominum exercituum; quasi dicat: qui
impurus est non potest intrare templum ejus, quanto magis nec ipsum videre, judicum 13: morte moriemur, quia
vidimus Dominum. Et hoc fuit reverentiae. Sed Jacob dixit, genes. 32: vidi Dominum facie ad faciem, et salva
facta est anima mea. Et hoc est confidentiae. Hieronymus: felix conscientia quae tantum in locutione peccavit,
non suo vitio, sed populi polluta labia habentis. Et volavit ad me.
Hic ostenditur puritas ex peccatorum purgatione: et circa hoc tria ponuntur. Purgationis minister: volavit ad me;
purgationis instrumentum: et in manu ejus calculus de altari holocaustorum. Altare interius erat de terra, sicut
dicitur Exod. 20: altare de terra facietis mihi. Circumquaque autem erat de lapidibus, ubi congregabantur ignes
sacrificii; et de his accepit forcipe, instrumento habente duo brachia, per quod potest significari virtus receptiva;
et per altare ipsa divina lux vel bonitas; et per calculum, donum receptum ad officium purgationis. Vel per ignem
tribulatio; per seraphim Christus: per forcipem duo testamenta; per calculum caritas, quae in manu, idest
operatione, ipsius est. Tertio purgandi modus: et tetigit os meum, et dixit; sicut in sacramentis est actio et
verborum forma; ecce tetigit, exprimit actum, et auferetur iniquitas, in homines, peccatum, in Deum. Et non
dicit, auferam, quia solius Dei est peccatum dimittere. Infra 43: ego sum, ego sum ipse qui deleo iniquitates tuas
propter me, et peccatorum tuorum non recordabor.
De omnibus his Daniel 9: ecce vir gabriel quem videbam in visione a principio cito volans tetigit me in tempore
sacrificii vespertini, et docuit me, et locutus est mihi.
Sed contra hoc objicitur quod Dionysius dicit, quod illi de superioribus ordinibus non mittuntur in ministerium;
sed constat seraphim supremos esse: ergo non videtur verum quod veniant ad purgationem prophetae.
Ad quod dicendum, quod Gregorius istam quaestionem tangit in quadam homilia de centum ovibus, et dimittit
sub dubio. Dionysius autem expresse vult quod tantum inferiores mittantur ad nos: et hoc dicit esse per ordinem
divinae legis ut inferiora reducantur per media.

29

