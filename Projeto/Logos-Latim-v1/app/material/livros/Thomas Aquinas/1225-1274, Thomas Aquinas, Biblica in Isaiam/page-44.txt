Hic ponitur gloriantis increpatio; quia etiam est sicut instrumentum, quod non potest operari, nisi motu artificis.
Securis, ad mactandum malos. Exaltabitur serra, ad discernendum bonos a malis. Virga, ad corrigendum.
Baculus, ad sustentandum correctos.
Job 15: quid tumet contra Deum spiritus tuus, ut proferas de ore tuo hujuscemodi sermones? propter hoc
immittet.
Hic comminatur poenam: et circa hoc tria facit. Primo comminatur poenae judicium; secundo determinat poenae
modum, et subtus gloriam; tertio poenae effectum, et erit terrore. In pinguibus, potentibus et divitibus. Infra 25:
et faciet Dominus exercituum omnibus populis in monte hoc convivium pinguium. Et subtus. Hic determinatur
poenae modus, qui fuit per combustionem; et ponuntur tria. Primo poenae species, gloriam ejus, idest multitudo
exercitus, Prov. 9; subtus, idest sub vestibus, quia vestimentis illaesis corpora cremata sunt. Supra 1: et erit
fortitudo tua ut favilla stupae, et opus vestrum quasi scintilla.
Secundo poenam inferens, sanctus Israel, Deus, vel Angelus michael, cui commissus fuit ille populus.
Dan. 10: et ecce michael unus ex principibus primis venit in adjutorium meum. In ignem, quia per ignem puniet
eos. Soph. 1: in igne zeli ejus devorabitur omnis terra, quia consummationem cum festinatione faciet cunctis
habitantibus terram.
Tertio poenam patiens; et quantum ad minores, spina et vepres, quae non multum crescunt; et gloria saltus ejus
Libani, quantum ad magnos, quos propter dignitatem comparat altis arboribus: Libani, quia et in anima et in
corpore mortui sunt. Supra 9: succensa est quasi ignis impietas, veprem et spinam vorabit; et succendetur in
densitate saltus, et convolvetur superbia fumi. Et erit terrore. Hic ponitur poenae effectus. Et primo in hostibus
quantum ad fugam, et erit terrore profugus; quantum ad paucitatem, et reliquiae ligni, quia ad litteram
Senacherib cum paucis fugit, scilicet cum decem, Deut. 28: remanebitis etc.; secundo effectum in populo. Et erit,
quantum ad tria in quibus offendebant: scilicet in confidentia gentium.
Super eo qui percutiet eos, quia illi a quibus auxilium petebant, quandoque etiam affligebant eos.
Qui fugerint, vel ad ezechiam, vel ad alias gentes.
Ezech. 29: innitentibus eis. Secundo quantum ad cultum idolorum, et quantum ad modum, quia in veritate
reliquiae; contra id quod dicitur 3 Reg. 18: usquequo claudicatis in duas partes? si Dominus est Deus, sequimini
eum; si autem baal, sequimini illum. Et quantum ad conversos, reliquiae Jacob, qui relinquuntur ab Assyriis (Ier.
31): salva Domine populum tuum (reliquias Israel)p et confirmat promissionem: si enim fuerit. Gen. 22:
multiplicabo semen tuum sicut stellas caeli, et velut arenam quae est in littore maris. Tertio quantum ad justitiam
operum.
Et primo ponit promissionem: consummatio abbreviata, idest destructio in brevi facta in exercitu Senacherib,
inundabit justitiam, idest faciet inundare justitiam in populo. Infra 26: misereamur impio, et non discet justitiam.
In terra sanctorum iniqua gessit. Secundo ponit confirmationem: consummationem enim. Nahum 1: in diluvio
praetereunte consummationem faciet loci ejus. In medio terrae, idest in jerusalem, quae est in meditullio terrae.
Ezech. 5: ista est jerusalem; in medio gentium posui eam, et in circuitu ejus terras. Apostolus ad Rom. 9, exponit
de reliquiis salvandorum. Et verbum abbreviatum, secundum septuaginta, est verbum evangelii.
Matth. 22: in his duobus mandatis universa lex pendet et prophetae. Vel verbum incarnatum: propter hoc haec
dicit Dominus. Hic ponitur populi confortatio: et circa hoc duo facit.
Primo ponit confortationem, noli timere. Infra 41: noli timere, vermis Jacob, qui mortui estis ex Israel. Secundo
exponit evasionem: et primo, in generali; secundo in speciali, veniet in Ajath.
Circa primum tria facit. Primo ponitur afflictio. In virga, idest in afflictione obsessionis et depraedationis, et
baculum, confringentem, in via Aegypti: quia audiens quod rex Ethiopiae esset egressus de terra sua (ut legitur 4
Reg. 19), dimisit terram, et in reditu destruxit civitates quas invenit veniens per Aegypti viam. Jer. 48: quomodo
confracta est virga fortis, baculus gloriosus? secundo affligentium destructio: adhuc enim paululum, circa quod
primo notatur acceleratio: adhuc paululum (respectu) aeternitatis vel respectu illius temporis in quo affligent. Ez.
7: de propinquo effundam; secundo poenae magnitudo: consummabitur indignatio, quo ad culpam; furor, quo ad
vindictam, tertio quo ad puniendi facilitatem, meus, judicum 7, et super mare, rubrum: Exod. 14. Et levabit eam,
contra te, primo in via Aegypti: quia in Aegyptiis confidebas. Tertio ponitur consequens liberatio: et primo
liberatio: auferetur onus. Jer. 30: in die illa conteram jugum ejus de collo tuo, et vincula ejus disrumpam.
Secundo liberationis ratio, a facie olei, divinae misericordiae. Supra 1: vulnus et livor et plaga tumens non est
circumligata, neque curata medicamine, neque fota oleo.
Veniet in Ajath hic describitur in speciali: et primo ponitur oppressio, numerans civitates per quas transivit
veniens de Aegypto in jerusalem.
Veniet de Aegypto, in Ajath, transibit cursim in Magron apud Machmas, civitatem quandam, commendabit vasa
sua, dimittet partem supellectilis suae, ut expeditus veniat.
Transierunt cursim, non impediti propter resistentiam illarum civitatum. Gabaa sedes nostra. Vox exercitus, qui
ibi quievit. Obstupuit Rama, idest timuit, quia vicinus erat, gabaa Saulis, civitas regalis tempore Saulis. Hinni,
more equorum. Attende Laisa, quomodo possis fugere, et similiter tu, paupercula Anatoth, quia parva villa erat.
Medemena migravit; fugit, et similiter habitatores gabim.
Vox Senacherib ad exercitum: confortamini.
44

