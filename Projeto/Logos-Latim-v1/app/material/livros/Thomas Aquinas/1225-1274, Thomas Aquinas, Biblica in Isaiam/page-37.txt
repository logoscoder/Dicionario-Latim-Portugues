quia non habebunt perfectum Dominum, infra 28: sicut impetus aquarum, etc., jer. 47: ecce aquae descendent ab
Aquilone, et erunt quasi torrens inundans, et operient terram et plenitudinem ejus, urbem, et habitatores ejus.
Secundo persecutionis abundantiam: et transiens usque.
Loquitur metaphorice, quasi diceret: in tanta abundantia redundabit quod si aliquis vellet aquas transire, venirent
sibi usque ad collum, et fere submergeretur in eis; in quo significatur quod fuerunt prope captivitatem, sicut
ostenditur infra 36 Ezech. Penultimo: et ecce aquae redundantes a latere dextro. Intumuerunt aquae etc..
Tertio exercitus copiam: et erit extensio alarum ejus, idest principum ejus, implens, prae multitudine, latitudinem
terrae tuae, idest Judaeae, o emmanuel, Christe qui de ea nasci venisti.
Misit enim principes suos Senacherib ad capiendam jerusalem; infra 36. De his alis Ezech. 17: aquila grandis
magnarum alarum, longo membrorum ductu, plena plumis et varietate, venit ad Libanum, et tulit medullam
cedri, et summitatem frondium ejus; et transportavit eam in terram chanaan, in urbe negotiatorum posuit illam.
|#3 Lectio 3
Congregamini populi.
Quia dixerat, quod persecutio Assyriorum aliquo modo redundaret in duas tribus: hic confortat eos, quia illa
persecutione non sint finaliter captivandi, non etiam a decem tribubus et syris subjugandi. Et dividitur in partes
duas. In prima ponit divinam confortationem; in secunda removet divinorum communicationem, et cum dixerint
ad vos.
Circa primum duo ponit. Primo hostis irrisionem; secundo populi instructionem, haec enim ait Dominus. Circa
primum duo facit. Primo ponitur irrisio vel insultatio; secundo irrisionis ratio, quia nobiscum Deus. Irridet autem
pugnantium exercitum, sapientum consilium, et dominorum praeceptum.
His enim tribus bella pugnantur. Exercitus autem tribus invalescit: scilicet multitudine; et quantum ad hoc dicit:
o populi syriae et Samariae congregamini, ut sitis multi, et vincemini, Deo contra vos pugnante per quoscumque
suos ministros. Et non solum vos, sed audite hoc idem universae terrae. Et est sarcasmos, quaedam species tropi,
quae dicitur esse quaedam plena odio atque hostilis irrisio. Joel. 3: erumpite et venite omnes gentes de circuitu,
et congregamini: ibi occumbere faciet Dominus robustos tuos.
Secundo invalescit pugnantium fortitudine corporis et animi: et quantum ad hoc dicit, confortamini.
Joel. 3: infirmus dicat, quia fortis ego sum. Tertio invalescit armorum munitione.
Accingite vos; quod pertinet proprie ad gladios, sed inde transumitur ad omnia arma. 1 Mach. 3: accingimini, et
estote filii potentes, et estote parati mane ut pugnetis adversus nationes has, quae convenerunt disperdere nos et
sancta nostra.
Quantum ad consilium: inite consilium et dissipabitur.
Job 5: qui comprehendit sapientes in astutia eorum, et consilia pravorum dissipat.
Proverb. 21: non est sapientia, et non est prudentia, non est consilium contra Dominum.
Quantum ad praeceptum dominorum de his quae post consilium eliguntur: loquimini verbum, et non fiet. Supra
7: ponamus regem in medio ejus.
Reges enim quae eligebant annuntiabant plebi, ut dicit Hieronymus. Rationem ponit, interpretando nomen
emmanuel, quia nobiscum Deus. Rom. 8: si Deus pro nobis, quis contra nos? jer. 15: et bellabunt adversum te, et
non praevalebunt: quia ego tecum sum, ut salvem te, et eruam te: dicit Dominus.
Haec enim ait. Hic ponitur populi instructio: et primo docet quid non timendum, secundo quid timendum,
Dominum exercituum.
Prima dividitur in duas partes: scilicet in doctrinae probationem, et in ipsius traditionem, ibi, non dicatis. Probat
autem non esse timendos hostes, dupliciter. Primo per Domini praeceptum: unde dicit, ita vincemini, o hostes,
enim, idest quia, haec, quae dicta sunt, ait Dominus ad me; et ideo ne timeatis. Num. 23: non est Deus quasi
homo ut mentiatur, neque ut filius hominis ut mutetur. Secundo suo exemplo: ait: dico ad me, dicens ad vos quae
sequentur ad erudiendum vos, sicut erudivit me, idest ne imitarer eos in malitia sua; et hoc in manu forti, idest in
tribulatione. Vel non solum docens quid faciendum, sed etiam dans gratiam virtutis ad complendum.
Thren. 1: de excelso misit ignem in ossibus meis, et erudivit me. Ne dicatis.
Hic ponitur ipsa doctrina. Et primo prohibet timoris verbum: non dicatis, conjuratio, duarum gentium, quasi,
nobis timenda est: omnia enim quae loquitur populus conjuratio est, contra me. Unde si me sociant vobis in
conjuratione, sentient me vobis socium in defensione. Exod. 16: non contra nos est murmur vestrum, sed contra
Deum. Infra 50: stemus simul. Quis est adversarius meus? accedat ad me. Secundo prohibet passionis motum: et
timorem ejus ne timueritis.
Timor et pavor differunt secundum magis et minus: timor enim facit motum cordis secundum systolem, sed
pavor quasi immobilitat cor.
Psalm. 26: si consistant adversum me castra.
Dominum exercituum.
Hic instruit eos quomodo timendus sit: et primo ponit legem; secundo legis absconsionem, signa legem.
Circa primum tria facit. Primo ponit legis praeceptum; secundo obedientium fructum, et erit vobis; tertio poenam
rebellium, in lapidem autem. Praeceptum autem est ut Deus honoretur: sanctificate Dominum exercituum, in
37

