fortitudine tua, sion. Tertio quantum ad ascensionem: fructus terrae, idest filius virginis, sublimis. Infra 52: ecce
servus meus intelliget, exaltabitur et elevabitur et sublimis erit valde; quantum ad totius mundi venerationem, de
quo Phil. 2: ut in nomine Jesu omne genu flectatur, caelestium, terrestrium et infernorum.
Exultatio, infra 9: laetabuntur coram te sicut qui laetantur in messe, sicut exultant victores capta praeda.
Et erit omnis. Hic ponitur gubernatio: et primo quantum ad sanctificationem; secundo quantum ad
sanctificationis ordinem, ibi, si abluerit.
Tertio ponit sanctificatorum protectionem, et creavit. Ad sanctitatem alicuius tria requiruntur. Primo distinctio
cum fide; et quantum ad hoc dicit: qui relictus, a non credentibus abiectus, quasi distinctus, in sion, quae specula,
quia fides videt per speculum et in aenigmate: 1 Cor. 13. Et infra 10: in veritate reliquiae convertentur, reliquiae,
inquam, Jacob ad Deum fortem. Si fuerit populus tuus, Israel quasi arena maris, reliquiae convertentur. Secundo
tranquillitas ad pacem: residuus, quasi residens, in jerusalem, quae visio pacis. Infra 52: jerusalem civitas sancta.
Tertio praedestinatio ad gloriam: omnis qui scriptus. Luc. 10: gaudete, quia nomina vestra scripta sunt in caelis.
Apoc. 3: non delebo nomen ejus de libro vitae. Si abluerit.
Hic ponitur ordo sanctificationis: et primo per baptismi ablutionem: sordes, vitiorum actualium, sanguinem,
peccati originalis; vel sordes, venialium, sanguinem, mortalium.
Ezech. 16: lavi te aqua, et emundavi sanguinem tuum a te. Per poenitentiae discretionem.
Spiritu judicii. 1 Cor. 11: si nosmetipsos judicaremus, non utique a Domino judicaremur; per caritativam
passionem. Spiritu ardoris, idest caritatis suae, qua nulla major fuit.
Joan. 15: majorem hac dilectionem nemo habet, ut animam suam ponat quis pro amicis suis.
Matth. 26: hic est sanguis meus novi testamenti, qui pro multis effundetur in remissionem peccatorum.
Et creavit. Hic ponitur protectio. Et ponit universalitatem protectionis quantum ad protectos: unde, super omnem;
diversitatem quantum ad protegentia, nubem; et auctoritatem quantum ad affligentia: unde, in diem. Sed protectis
sunt tria; scilicet eminentia contemplationis in corde, montem sion. Psal. 124: qui confidunt in Domino, sicut
mons sion; non commovebitur in aeternum qui habitat in jerusalem. Laudes confessionis in ore, invocatus est.
Rom. 10: omnis quicumque invocaverit nomen Domini, salvus erit.
Honestas conversationis in opere, gloriam. 2 ad corinth. 1: gloria nostra haec est testimonium conscientiae
nostrae. Proteget autem per quatuor. Per spiritum obumbrantem, nubem. Luc. 1: virtus altissimi obumbrabit tibi.
Per compunctionem humiliantem, fumum. Joel. 2: dabo prodigia in caelo et in terra, sanguinem et ignem et
vaporem fumi. Per veritatem illuminantem, splendorem.
Luc. 2: lumen ad revelationem gentium, et gloriam plebis tuae, Israel. Per ecclesiam viventem, tabernaculum.
Apoc. 21: ecce tabernaculum Dei cum hominibus, et habitabit cum eis. Adversantia sunt tria. Prosperitas
elevans, diem. Adversitas constantiam frangens, nocte.
Psal. 120: per diem sol non uret te, neque luna per noctem, persecutio affligens, aestu, per afflictionem. Apoc.
16: et quartus Angelus effudit phialam suam in solem. Et sequitur: et datum est illi aestu affligere homines, et
igni.
Turbine, per impetum. Infra 21: sicut turbines ab Africo veniunt, de deserto venit de terra horribili. A pluvia,
propter multitudinem.
Matth. 7: descendit pluvia, venerunt flumina, et flaverunt venti, et irruerunt in domum illam; et cecidit.
|+5 Capitulus 5
|#1 Lectio 1
Cantabo dilecto.
Hic arguit tertio peccatum duarum tribuum, quod committebant in abusu rerum sub quadam metaphora; et
dividitur in duas partes. In prima ponitur metaphora; in secunda exponitur: vinea enim. Circa primum duo facit.
Primo ponit titulum, dicens, cantabo, idest, alte et aperte pronuntiabo: infra 40: exalta in fortitudine vocem tuam:
dilecto meo, idest populo Judaeorum, canticum patruelis mei, idest filii patrui, vineae suae, idest quod fecit de
vinea sua. Aliquando enim prophetae ex ipsis rebus gestis assumunt similitudines ad suas prophetias, sicut patet
jer. 32, de venditione agri.
Ecce Hananael filius sellum patruelis tuus venit ad te dicens: eme tibi agrum meum qui est in Anathoth, tibi enim
competit etc..
Ita potuit contingere etiam quod ad litteram aliquis patruelis suus composuerit simile carmen de vinea sua. Vel
aliter. Cantabo canticum dilecto, scilicet Deo, idest in persona ipsius ad vineam suam. Vel aliter, dilecto, scilicet
Deo, canticum patruelis, idest de patruele meo, scilicet populo Judaeorum, quia ex eisdem parentibus
descendimus, vineae suae, idest qui patruelis est vinea dilecti Dei. Vel mystice, patruelis, Christi, qui ex eadem
gente est mecum, vineae suae, idest qui conqueritur de vinea sua synagoga; quae sibi amaros fructus in passione
attulit. Et nota, quod canticum proprie exultationis est. Unde hic improprie canticum dicitur canticum, cum sit
moeroris. Tale canticum cantavit David de morte Saulis. 2 Reg. 1: inclyti tui, Israel, super montes tuos interfecti
sunt.

21

