Super aquas, in Ps. 28, quantum ad situm, quia aquis circumdatur. Psalm. 103: super stabilitatem suam, quantum
ad propriam causam quietis, quae est natura propria: tribus digitis, faciliter: vel tribus proprietatibus, gravitate,
siccitate et immobilitate, libravit, libratos fecit proprio pondere. Secundo ostendit sufficientiam potentiae, quia
non indiget adjuvante: quis adjuvit; contra Philosophos ponentes, mediantibus primis causatis, ultima creata
esse: sapientiae, quia non indiget consilio: aut quis, ut sibi daret consilium; cum quo, ut ab ipso peteret; instruxit
eum; formam operis; semitam justitiae; naturalis, quam omnibus rebus praefixit, ut nulla res suae naturae metas
excederet; scientiam, de cognitione rerum creatarum et universalium et particularium, contra Philosophos; viam
prudentiae, quantum ad mundi gubernationem. Job 26: cujus adjutor es, numquid etc.. Tertio ostendit ipsius
excellentiam: quia excedit omnem gentium multitudinem: ecce gentes. Quasi stilla, parva gutta, situlae, cadens
de situla, quae est vas aquaticum sitientibus aptum, quae pro nihilo reputatur, momentum quod inter brachia
staterae est, quod de facili in utrumque inclinatur. Job 26: cum vix parvam stillam etc.; ostendit etiam quod
excedit omnem condignum honorem, et praecipue quantum ad oblationem. Et Libanus, idest ligna Libani, quibus
abundat, quia nemorosus, et animalia, quibus abundat, quia pascuosus.
Mich. 6: quid dignum offeram Domino etc.; ostendit etiam quod excedit omnem creaturae perfectionem: et
naturalem, quia esse ipsarum respectu Dei est non esse: dicit enim Dionysius in lib.
De divinis nominibus, cap. 12, quod quantum participantia excedunt non participantia, et quantum
participationes participantia, tantum qui est principium participationum, excedit et participationes et
participantia. Omnes gentes quasi non sint etc.; et quantum ad perfectiones superadditas, quae quodammodo sunt
implentes, et quasi nihilum etc., jerem. 4: aspexi terram etc..
Cui ergo etc.. Hic excludit errorem: et primo irridet errorem quantum ad operantis intentionem, quia volebant
Deum facere. Ergo ex quo tam potens est: cui similem? loquitur secundum errorem illorum qui ipsas
similitudines deos putabant. Aut quam imaginem? quantum ad illos qui putabant ea quorum sunt similitudines,
ut solem vel lunam, etc., Exod. 15: quis similis tui in fortibus etc.; et quantum ad stultam operationem, quia in
vili materia nobilissimam formam inducere volebant: numquid sculptile etc., sapien. 14: incommunicabile
nomen etc.. Secundo convincit errantem: et primo ex lege naturali dictante: numquid non scietis, naturali ratione,
idola non esse deos? et lege scripta prohibente: numquid non annuntiatum, Roman. 10: numquid non audierunt
etc.. Convincit etiam ex creaturarum consideratione; terrestrium, quantum ad creationem: numquid non
intellexistis fundamenta terrae, ab ipso esse fundata? idest illud terrae quod est juxta centrum. Proverb. 8: quando
appendebat fundamenta etc.; et quantum ad creatorem, qui sedet super gyrum, quia sphaerica, sicut gubernans, et
habitatores quasi locustae, respectu magnitudinis terrae, vel ipsius Dei. Ex creatione etiam creaturarum
caelestium: qui extendit, quantum ad caeli magnitudinem, velut nihilum, quantum ad substantiae subtilitatem;
quasi tabernaculum, sibi: ut in quo primo virtus ejus relucet inter corporalia, quantum ad virtutem.
Vel quasi in habitationem Angelorum et sanctorum, quantum ad dignitatem. Vel etiam totius creaturae inferioris,
quantum ad ipsarum claritatem. Jerem. 10: praeparat orbem in sapientia etc.. Convincit tertio eos quantum ad
magnorum subjugationem, ponens illorum destructionem qui sunt magni. Vel secundum scientiam, qui dat
secretorum, scilicet Philosophos. Vel secundum potentiam, judices, idest principes. Ps. 63: defecerunt scrutantes
etc.; et ostendit destructionis facilitatem per similitudinem herbae, vel arboris, quae non habet radices firmas in
terra.
Et quidem neque etc., job 13: contra folium quod vento rapitur etc.. Tertio ponit conclusionem, et cui assimilastis
etc., psalm. 88: quis in nubibus aequabitur etc..
Levate etc.. Hic astruit idem contra desperantes: et primo astruit divinam majestatem ex rerum creatione: quis
creavit haec, scilicet caelestia. Ps. 32: ipse dixit, et facta sunt etc.; ex scientiae perfectione: qui educit, ad
implendam suam voluntatem, in numero, determinato in sua scientia, militiam eorum, scilicet caelorum, stellas
vel Angelos, ex nomine, unicuique propriam naturam, unde nominari possit determinans.
Psalm. 146: qui numerat multitudinem etc.; ex dominii plenitudine: prae multitudine fortitudinis, ad
impugnandum, roboris, ad resistendum, virtutis, ad operandum: fuit, ab ejus dominio. Job 25: numquid est
numerus etc.. Secundo excludit errorem.
Et primo ponit errorem: quare dicis. Abscondita; non videt quae mala patior, alias defenderet me. Judicium, idest
potestas judicandi, quam olim habuit. Eccl. 16: ne dicas, a Deo abscondar etc., Ez. 9 dixerunt dereliquit etc..
Secundo ponit erroris reprobationem: et primo probationis confirmationem ex lege: numquid nescis, lege
naturali, aut non audisti, lege scripta, haec quae sequuntur? secundo ponit reprobationem, primo ostendens Dei
magnitudinem ex his quae in se habet, scilicet dominii aeternitatem, Deus sempiternus etc., Exod. 15: Dominus
regnavit in aeternum etc.; potentiam indeficientem, non deficiet, ut omnia non possit, neque laborabit ut
difficulter possit, Daniel. 7: potestas ejus etc.; scientiae incomprehensibilitatem, neque est investigatio. Roman.
11: quam incomprehensibilia sunt etc.. Secundo per magna quae in aliis facit: et primo in his quos confortat,
pristinam debilitatem, qui dat lasso, quantum ad illum qui prius fortis fuerat et defecit; et his qui non sunt,
quantum ad eos qui non fuerunt fortes, supra 25: factus fortitudo pauperi etc., Roman. 4: vocat ea quae non sunt,
1 Cor. 1: quae infirma sunt elegit.
Secundo ostendit fortitudinis magnitudinem per comparationem ad fortitudinem naturalem, quam ostendit prius
deficientem: deficient pueri, qui sunt in statu proficiendi, juvenes qui videntur robusti. 1 Reg. 2: non in
89

