vobis ipsis, et in sanctitate serviatis ei: ipse pavor vester, inquantum Dominus. Ps. 111: beatus vir qui timet
Dominum: ipse terror, inquantum ultor. Matth. 10: nolite timere eos qui occidunt corpus, animam autem non
possunt occidere; sed potius timete eum qui potest animam et corpus perdere in Gehennam.
Hoc exponit Petrus de Christo (1 Pet. 3): timorem autem eorum ne timueritis et non conturbemini.
Et videtur intentio prophetae propter ea quae sequuntur.
Nota super illo verbo, sicut in manu forti erudivit quod est manus divina triplex. Primo est manus divinae
potentiae; et haec est triplex.
Primo creantis. Job 10: manus tuae fecerunt me et plasmaverunt me: secundo continentis: Psal. 94: in manu tua,
Domine, omnes fines terrae; tertio protegentis: Is. 49: in umbra manus suae protexit me. Secunda est manus
justitiae; et ista est triplex. Prima tangentis ad probandum.
Job 19: manus Domini tetigit me: secunda flagellantis, ad purgandum. 2 Mach. 6: nam et si in praesenti tempore
a suppliciis hominum eripiar; sed manus omnipotentis neque vivus, neque defunctus effugiam: tertia opprimentis
ad condemnandum. Hebr. 10: horrendum est incidere in manus Dei viventis. Tertia manus est manus
misericordiae: et ista est triplex. Prima sanantis.
Job 5: ipse vulnerat, et medetur: percutit, et manus ejus sanabunt; secunda pascentis: Psal. 94: populus pascuae
ejus et oves manus ejus; tertia coronantis. Sap. 5: accipient regnum decoris et diadema speciei de manu Domini.
Et erit vobis. Hic ponit obedientium fructum. In sanctificationem: sanctos faciet vos. Lev. 22: ego Dominus, qui
sanctifico vos.
In lapidem. Ponit rebellium impedientium poenam, sub metaphora viatorum: et primo ponit poenae occasionem;
secundo poenae perceptionem, et offendent. Occasionem autem ponit primo quantum ad populum; secundo
quantum ad principes, in laqueum.
Primum ostendit sub metaphora lapidis existentis in via, qui dupliciter impedit viatorem: scilicet per pedis
laesionem, et per casus occasionem: et similiter Christus fuit incredulis ex Judaeis occasio laesionis et casus, non
ex culpa sua, sed illorum. Dicit ergo: erit duabus domibus Israel, idest infidelibus de decem et duabus tribubus;
vel Scribis et Pharisaeis, in lapidem offensionis, quantum ad laesuram.
Roman. 9: offenderunt enim in lapidem offensionis. Et in petram scandali, in qua pes impingit ad casum.
Scandalon Graece, Latine pedis impactio 1 Cor. 1: nos autem praedicamus Christum crucifixum, Judaeis quidem
scandalum, gentibus autem stultitiam. Et quia principes magis Christo restiterunt, ideo quantum ad eos aggravat.
Et erit habitantibus jerusalem, quae erat urbs principum, in laqueum, sicut animalia capiuntur laqueo; et hoc est
gravius quam offensio. Infra 24: qui se explicuerit de fovea, incidet in laqueum. Et in ruinam, quod est magis
quam casus simplex. Luc. 2: ecce hic positus est in ruinam. Et quia occasiones quandoque aliquis devitat, et non
incurrit; ideo hoc removet, et ostendit poenae perceptionem, et dicit, et offendent, contra id quod dixit,
offensionis, per infidelitatem; contra scandalum cadent, a dignitate regni. Matth. 8: filii autem regni ejicientur in
tenebras exteriores. Conterentur, quantum ad ruinam poenae, famis et gladii. Matth. 21: qui ceciderit super
lapidem istum, confringetur.
Super quem vero ceciderit, conteret eum.
Quantum ad laqueum dicit, irretientur, funibus peccatorum, et perplexitatum, quae quia non rumpentur,
capientur, a Romanis. Prov. 5: funibus peccatorum suorum constringitur. Liga testimonium. Hic ponit legis
clausionem, et primo ponitur legis absconsio. Ibi liga testimonium, idest involve prophetiam de Christo
obscuritate, ne videant Judaei, quia indigni sunt.
Signa legem. Signa duo significat. Quandoque claudere sub sigillo; et sic dicit: signa legem, veterem sub figuris,
in discipulis meis, idest quousque discipuli mei aperiant praedicando per mundum.
Dan. 12: claude sermones, et signa librum usque ad tempus statutum. Vel in discipulis meis, absconde.
Quandoque significat expressionem figurae. Psalm. 4: signatum est super nos lumen vultus tui, Domine. Et sic
signa in anima discipulis meis. Secundo absconditi expectationem, expectabo. Michaeae 7: ego autem ad
Dominum aspiciam: expectabo Deum salvatorem meum. Tertio expectati praesentationem, ecce ego, Christus
scilicet, et pueri mei, apostoli, quos dedit mihi Dominus: joan. 17: tui erant, et mihi eos dedisti; in signum, idest
ut faciant signa, et in portentum, mirum quod sua magnitudine portendit; et hoc fiet a Domino qui habitat, per
cultum, vel per fidem, sion, ecclesia, Zach. 3: audi, Jesu sacerdos magne, tu et amici tui, qui habitant coram te,
quia viri portendentes sunt. Quidam exponunt hoc de Isaia. Et pueri, prophetae, secundum hoc. Infra 20: sicut
ambulavit servus meus Isaias nudus et discalceatus, trium annorum signum et portentum erit super Aegyptum et
super Aethiopiam. Quidam de filiis Isaiae, et hoc falsum.
|#4 Lectio 4
Et cum dixerint ad vos.
Hic removet divinorum communicationem: et circa hoc tria facit. Primo ponitur hostium communicatio: et cum
dixerint, hostes vestri: quaerite a Pythonibus, qui vobis praedicunt mala, et nobis bona. Python Hebraice os
abyssi. Et dicit Hieronymus, quod dicuntur ab Apolline pythio, quia hoc genus artis magicae invenit, per quod
videntur mortui suscitari, et de futuris aliqua praedicere: sicut legitur 1 Reg. 28. Rabanus dicit, quod est nomen
maligni spiritus. Item Hieronymus dicit, quod dicitur Python qui habet diabolum in ventre. Et a divinis, quia sibi
38

