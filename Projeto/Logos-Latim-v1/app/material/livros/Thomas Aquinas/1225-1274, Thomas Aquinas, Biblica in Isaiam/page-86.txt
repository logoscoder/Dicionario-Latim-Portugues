Sed contra hoc objicitur, quia postmodum vixit, et non mortuus est: ergo huic prophetiae, morieris etc., subfuit
falsum, nec fuit immobili veritate annuntians rerum eventus.
Ad quod dicendum, quod cum omnium quae fiunt in toto cursu temporis, rationes ab aeterno in Deo fuerint,
quaedam fuerunt inditae rebus quae explicantur per opus naturae et voluntatis; quasdam apud se tantum retinuit,
ut eas quando vellet, in actum educeret. Videntes igitur prophetae in speculo aeternitatis, vident de utrisque
quantum eis Deus vult revelare. Fuerant igitur Isaiae revelatae illae rationes quae rebus inditae erant, quae (per)
causas inferiores fiunt, scilicet naturales et meritorias, secundum quas infirmitas regis ad mortem ordinata erat.
Unde quantum ad sensum quem in verbis propheta habuit, verum dixit: quia secundum causas inferiores ita erat.
Similiter etiam quantum ad alium sensum, quem spiritus sanctus intellexit, verum dixit: quia mortuus fuit illi
ingratitudini, dum postmodum Deo debitas gratias egit; sicut et Ninive subversa est quantum ad statum
iniquitatis, ut dicit Augustinus.
Et convertit.
Hic ponit liberationem: et circa hoc tria: primo ponitur ezechiae oratio; secundo salutis promissio, et factum est
verbum etc., tertio gratiarum actio, Scriptura ezechiae etc.. Circa primum tria ponit. Primo orationis
praeparationem, ad parietem, templi, vel domus suae, ut devotius et secretius oraret. Ps. 85: in die tribulationis
meae etc.. Secundo ponit ipsam orationem, et oravit. Memento, ut pro bonis quae feci vitam mihi concedas.
Dicitur enim Deus oblitus, quando non retribuit. In veritate, cultus tui, corde perfecto, quantum ad amorem.
Sed contra. Prov. 20: quis potest dicere etc., et dicendum, quod non dixit se habere cor perfectum simpliciter, sed
quoad hoc quod post idola non claudicabat, ut dicitur 3 Reg. 18. Eccl. 11.
In die malorum etc.. Tertio ponit orantis compunctionem. Et flevit etc..
Matth. 5: beati qui lugent etc., Judith 9: humilium et mansuetorum etc..
Est verbum etc.. Hic ponitur salutis promissio: et primo ponit orationis exauditionem, factum est, priusquam
exiret mediam partem atrii. 4 Reg. 20: audivi orationem etc.. Supra 30.
Ad vocem clamoris etc..
Secundo ponit promissionem: ecce ego adjiciam.
Ps. 60: dies super dies regis etc.. Tertio ponit confirmationem per signum. Hoc autem erit etc., in sole, idest per
motum solis, decem lineis, quibus secundum motum umbrae computabantur 10 horae. Et reversus, si subito, sic
dies ille artificialis habuit 22 horas, fere duplicatus secundum Glossam. Si autem successive, sic venerat per 10
et rediit per 10 et iterum per 10 venit; et sic dies ille habuit 32 horas, fere triplicatus, secundum Dionysium. Hoc
autem factum est, vel omnibus aliis caelestibus corporibus redeuntibus: vel sole breviorem viam aut velociorem
motum habente, ut ad situm suum simul cum aliis perveniret. Eccl. 48: in diebus eius retro etc.. Et hoc signum
competit signato, unde job 11: cum te consumptum etc.. Scriptura ezechiae etc..
Hic ponitur gratiarum actio pro salute promissa: et primo ponit titulum, Scriptura, scilicet haec est; secundo ponit
canticum, ego dixi: in quo tria facit.
Primo plangit periculum quod evasit; secundo commemorat beneficium quod percepit, Domine si sic etc., tertio
petit complementum quod Deus promisit, Domine, salvum etc.. Plangit autem tria. Primo mortis horrorem. In
dimidio, idest in juventute mea, ad portas inferi, idest Limbum, vel mortem, vel sepulcrum Eccl. Ult.: vita mea
appropinquans etc.. Secundo plangit bonorum amissionem, quantum ad Dei visionem: quaesivi, a Domino, quod
suppleret, residuum, mihi ablatum; vel inquisivi apud me quantum restaret mihi de vita. Dixi, apud me: non
videbo, per speciem modo, adhuc in terra viventium, in caelesti beatitudine. Ps. 26: credo videre etc.; vel non
videbo, ulterius videndo templum et cultum ejus, in terra viventium, scilicet Judaeorum. Matth. 22: non est Deus
mortuorum etc.. Etiam quantum ad hominum societatem, non aspiciam hominem, in hac vita viventem. Jerem.
49: non habitabit ibi vir etc.; vel hominem Christum nobis promissum.
Etiam quantum ad filiorum posteritatem, generatio, scilicet filiorum, quia nondum filios habebat, convoluta,
plicata, ne ad posteros extendatur.
Supra 24: auferetur quasi tabernaculum etc..
Etiam quantum ad vitae brevitatem: praecisa est velut a texente, dum adhuc, texit, tela imperfecta, ordirer in
juventute. Job 7: dies mei velocius etc.. Tertio plangit cordis anxietatem: et primo quantum ad mortis continuam
expectationem. De mane, scilicet dicebam, usque ad vesperam finies me, morte. Et tunc non moriens, sperabam,
iterum usque mane: ut simul cum morte dolor aegritudinis finiretur. Nihilominus quasi leo sic contrivit, languor
vel ipse Deus per dolorem aegritudinis. Job 7: si dormiero etc..
Secundo quantum ad spei dilationem; ubi ponit tria sperantis: compunctionem: sicut pullus hirundinis, expectat
matrem, quia non videt. Ut columba, cum gemitu scilicet, Nahum 2: gementes ut columbae etc.. Ponit etiam spei
dilationem, attenuati, quasi fatigati, suspicientes, per spem.
Proverbiorum 13: spes quae differtur etc., psalm. 120: levavi oculos meos etc.. Ponit etiam quamdam cum Deo
disceptationem: Domine, vim patior; quasi: violentia fit mihi, ultra merita affligor. Responde, idest fideiubeas,
pro me.
Quid dicam? quasi in se reversus: quid possem contra Deum proponere? aut quid respondebit? quando debet ad
interrogatoria respondere, cum ipse fecerit, me, vel poenam meam, job 9: si voluerit contendere cum eo etc.,

86

