contemptu virorum; et quantum ad hoc dicit: et apprehendent septem mulieres: quod ad litteram exponit Glossa,
quia potuit esse quod post captivitatem interfectis viris multis, mulieres remanserunt plures, ita quod septem
quaererent habere unum virum. Infra 13: pretiosior erit vir auro, et homo mundo obrizo. Secundo consueverunt
esse molestae in superfluo victu et vestitu; et quantum ad hoc dicit: panem nostrum comedemus; quasi dicat: non
oportebit quod det eis expensas. Proverb. Ult.: facta est quasi navis institoris, de longe portans panem suum.
Quaesivit lanam et linum, et operata est consilio manuum suarum. Tertio sunt molestae in superbiae fastu; et
quantum ad hoc dicit: tantummodo invocetur nomen tuum super nos, ut dicamur tuae uxores: aufer opprobrium,
scilicet sterilitatis.
Deuteron. 7: non erit apud te sterilis utriusque sexus, tam in hominibus, quam in gregibus tuis.
Sed ex hoc videtur quod sit licitum habere plures uxores, quia Deus nunquam consolatur per illicitum. Praeterea.
Omne peccatum est innaturale; sed habere unum virum plures uxores est naturale, quia unus potest fecundare
plures.
Ad quod dicendum, quod, sicut dicit Philosophus, coniunctio maris et feminae in hominibus non est tantum
propter generationem, sicut in brutis, sed etiam ad commodum vitae: unde et maris et feminae sunt diversae
operationes, in quibus auxiliantur sibi invicem. Secundum ergo quod aliquid diversimode ordinatur ad hos fines,
secundum hoc diversimode dicitur naturale vel innaturale. Id enim quod nullo modo potest stare cum fine dicto,
est omnino innaturale, et nunquam potest esse bonum, sicut vitium sodomiticum: et sicut hoc, quod una mulier
habeat plures viros, quia una non fecundatur a pluribus: et quantum ad vitam civilem, quia una non regitur a
pluribus; sed e contrario.
Aliquid potest se habere ad dictum finem indifferenter quantum in se est; et hoc potest determinari diversis
temporibus diversimode, secundum diversos casus, per legislatorem; et erit justum positivum, sicut de gradibus
consanguinitatis.
Aliquid autem est per quod aliquis potest consequi finem, tamen est impeditivum finis, ut in pluribus.
Et hoc quantum de se est est innaturale; sed potest esse licitum secundum dispensationem legislatoris attendentis
speciales casus; et hujusmodi est quod unus habeat plures (uxores): potest enim unus plures regere secundum
vitam civilem, et unus plures fecundare.
Sed tamen aliquod impedimentum praestat generationi, cum oporteat semen viri esse digestum; et hoc non potest
fieri in frequenter coeuntibus: propter quod frequenter tales steriles sunt. Et adhuc magis impedit communem
vitam; quia perfecta amicitia, qualis est inter virum et mulierem uxorem, propter quam etiam homo patrem et
matrem derelinquit (genes. 2), non potest esse ad multas.
|#2 Lectio 2
In die illa.
Hic promittit exaltationem contra tyrannorum oppressionem: et primo quantum ad prosperitatem in
temporalibus; secundo quantum ad sanctitatem in spiritualibus, ibi, et erit omnis; tertio quantum ad securitatem
ab hostibus, ibi, et creavit Dominus.
Promittit autem prosperitatem in tribus. Primo quantum ad honorem hominum, cum dicit, in die illa, scilicet post
reditum de captivitate, erit germen Domini, idest filii Juda, de quibus infra 5: viri Juda germen; in magnificentia,
quantum ad magna quae facient, et praecipue tempore Machabeorum, et gloria, quantum ad honorem quem
recipient. 1 Machabaeorum 15: vidit gloriam simonis, et claritatem in auro et argento, et apparatum copiosum, et
obstupuit. Secundo quantum ad abundantiam fructuum: et fructus terrae sublimis, idest terrae nascentia in
abundantia. Amos ult.: comprehendet arator messorem, et calcator uvae mittentem semen, et stillabunt montes
dulcedinem. Psal. 84: terra nostra dabit fructum suum. Tertio quantum ad laetitiam cordium, et exultatio his qui
salvati fuerint, redeuntes de captivitate. Infra 51: gaudium et laetitia invenietur in ea, gratiarum actio, et vox
laudis. Et erit omnis.
Hic promittit sanctitatem in spiritualibus: et circa hoc tria facit. Primo promittit sanctitatis divulgatum nomen
quod magis alliciebat cupidos gloriae: unde dicit, et erit, hoc quod sequitur, temporibus illis, omnis qui relictus
fuerit in sion, in vita, et residuus, victorum voce sanctus vocabitur. Infra 61: vos sacerdotes Domini vocabimini,
ministri Dei nostri, dicetur vobis. Infra 6: semen sanctorum erit id quod steterit in ea. Secundo ponit
sanctificatorum signum: omnis qui scriptus est in vita in jerusalem; idest, omnis cujus vitae et generationis
processio a parentibus scripta est in annalibus, secundum quod in esdrae 1 cap. 2, legitur de quibusdam qui
usurpabant sibi officium sacerdotum, et non est numerata genealogia eorum. Tertio sanctificationis modum: si
abluerit Dominus, idest, si tamen ante abluerit sordes, vitiorum, et sanguinem, prophetarum effusum, de medio
ejus, non in angulo, in quo notatur publicitas peccati, spiritu judicii, quantum ad aequitatem poenae, et ardoris,
idest tribulationis quantum ad acerbitatem. Spiritu, idest vento metaphorice, quo purgatur area. Jer. 4: ventus
urens in viis quae sunt in deserto: viae filiae populi mei ad ventilandum, et ad purgandum, supple (non)p et
creavit Dominus.
Hic ostendit securitatem ab hostibus, et servat metaphoram: quia enim tribulationem ardori comparaverat,
securitatem comparat nubi et tabernaculo, quibus ab ardore defenditur.

19

