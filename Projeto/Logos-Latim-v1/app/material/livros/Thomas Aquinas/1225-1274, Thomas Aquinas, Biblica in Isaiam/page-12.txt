conversationem reprehendit in eis in duobus. Primo quantum ad divinos et augures, quos habebant: unde dicit:
augures, idest pronosticantes de futuris ex voce et garritu avium, habuerunt ut Philisthiim, in quibus maxime
haec superstitio vigebat, contra id quod praecipitur Deut. 18: cave ne imitari velis abominationes gentium
illarum. Et infra statim: non inveniatur in te qui ariolos sciscitetur, et observet somnia atque auguria.
Sed videtur quod augurium non sit peccatum.
Aves enim meliorem aestimationem habent quam pisces qui sunt magis aquosi; sed marinarii ex motu
quorumdam piscium accipiunt conjecturas de tempestate futura: ergo etiam per aves potest aliquid pronosticari
de futuris.
Et dicendum, quod Deus praevidit unicuique rei ea quibus possit conservari in esse, secundum suae naturae
capacitatem: et ideo homini dedit rationem per quam conferendo potest sibi adinvenire remedia contra nociva. Et
quia in brutis deficit ratio, ordinavit ut quod ex ratione deficit, natura suppleret; et ideo talibus data sunt arma et
operimenta naturaliter, quae homo per artem sibi acquirit.
Similiter etiam creata est eis quaedam vis naturalis aestimationis, impellens ea ad operandum opera suae speciei.
Unde potius aguntur quam agant, ut dicit Damascenus. Et cum natura inferior reguletur per naturam superiorem
et moveatur, relinquuntur in ipsis impressiones superiorum motuum fricantium hujusmodi motum per quem
moventur ad providendum sibi in necessariis. Et in talibus accipere conjecturam ab avibus, vel avium motibus,
vel aliorum animalium, non est peccatum; sed tantum de his quae habent causam ex libero arbitrio, quod non
operatur necessitate stellarum.
Secundo, quantum ad passiones innaturales, in quibus subjacebant: unde dicit: pueris alienis, idest alienigenis,
vel a Deo alienis, adhaeserunt, per turpem abusum. Rom. 1: masculi in masculos turpitudinem operantes. 2
machab. 4, dicitur de hoc vitio: erat autem hoc et incrementum quoddam, et profectus gentilis et alienigenae
conversationis, propter impii et non sacerdotis Jasonis nefarium et inauditum scelus. Repleta est. Hic ponit
idolatriae occasionem, quae est avaritia vel similitudo.
Ephes. 5: aut avaritia... Quae est idolorum servitus. Primo ergo ostendit avaritiam eorum quantum ad
multiplicationem rerum quae pertinent ad necessitatem victus, cum dicit, repleta est terra: in quo notatur
abundantia rerum; et non est finis: in quo notatur insatiabilitas avari, qui non implebitur pecunia. Eccli. 5: avarus
non implebitur pecunia; et qui amat divitias, fructum non accipiet ex eis. Et Oseae 2: dedi eis frumentum, vinum
et oleum et argentum, et multiplicavi eos, et aurum; quae fecerunt baalim.
Secundo quantum ad res quae pertinent ad portantis usum, cum dicit, repleta. Psalm. 19: hi in curribus, et hi in
equis; nos autem etc..
Et repleta est.
Hic arguit in eis idolatriae cultum; et aggravat hoc ex tribus. Primo ex multitudine, cum dicit, et repleta est.
Oseae 7: multiplicavit ephraim altaria ad peccandum. Jer. 2: sub omni ligno frondoso et in omni colle sublimi tu
prosternebaris meretrix. Secundo ex idolorum vilitate: quia opus manuum suarum, et adhuc plus quod fecerunt
digiti eorum. Psal. 113: simulacra gentium argentum et aurum, opera manuum hominum. Tertio ex hominis
dignitate: et ideo dicit: homo, qui ad imaginem Dei factus est, inclinavit se, supponendo se idolis; vir, qui
virtuosus videbatur quantum ad acquisita, humiliatus est.
Psal. 48: homo cum in honore esset, non intellexit; comparatus est jumentis insipientibus, et similis factus est
illis. Infra 44: curvatus est ante illud, et adorat, et dicit, libera me.
|#3 Lectio 3
Ne ergo dimittas.
Hic comminatur eis poenam. Et dividitur in duas partes. In prima ostendit eis imminere periculum; in secunda
concludit evasionis remedium, ibi, quiescite ergo. Ostendit autem eis imminere periculum, removendo tria.
Primo praesumptionem de divina misericordia; secundo confidentiam de propria potentia, ibi, oculi sublimes.
Tertio remedium quod relinquebatur in aliorum fiducia, ibi, in die illa projiciet homo idola. Et quia divina
misericordia mensuram non habet, sed semper superexaltat judicium Iac. 2, ideo non removet eam praedicendo
ut defecturam, sed imprecando ut justam. Duo ergo facit. Primo ponit imprecationem, dicens: ex quo tam turpia
mala faciunt, ergo ne dimittas eis: quasi dicat: justum esset ut in nullo eorum misereris. Jer. 5: numquid super his
non iudicabo, dicit Dominus, et super gentem hujuscemodi non ulciscetur anima mea? secundo ironice ponit
consilium ad evasionem, dicens, ingredere; quasi dicat: ex quo ipse non dimittit, restat ut abscondatis vos a facie
ejus. Ingredere in petram: ad litteram, in fissuras petrarum ad ibi manendum: abscondere fossa humo, idest in
cavernis terrae, a facie timoris Domini, idest a facie illorum per quos Deus se probat timendum et glorificandum.
Jer. 18: relinquite civitates. Sed hoc non valebit eis: unde in psalm. 138: quo ibo a spiritu tuo, et quo a facie tua
fugiam? bernardus exponit de Christo. Petra enim erat Christus: 1 ad corinth. 10. In ipso est intrandum per
devotionis affectum.
Dicit ergo: ego fidenter quod mihi deest usurpo de visceribus Jesu Christi. Viscera enim misericordiae
affluxerunt, nec desunt foramina per quae effluant: foderunt enim manus ejus, et pedes ejus perforaverunt. Cant.
2: surge, propera amica mea... Et veni in foraminibus petrae. Oculi sublimes. Hic removet ab eis confidentiam de

12

