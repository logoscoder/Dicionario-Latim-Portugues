Ecce in justitia. Prima dividitur in duas. In prima exprobrat culpam, et comminatur poenam corrigentem; in
secunda comminatur poenam incorrigibiles condemnantem. 6 cap.: in anno quo mortuus est rex Ozias. Prima
dividitur in duas. In prima arguit de culpa ex parte aversionis, in secunda ex parte conversionis. 2 cap., ibi,
verbum quod vidit. Prima in duas. In prima arguit in eis peccatum aversionis a cultu Dei; in secunda a justitia
proximi, ibi, quomodo facta est prima in tres. In prima increpat culpam; in secunda pro culpa comminatur
poenam, ibi, terra vestra deserta.
In tertia quaerit poenae medelam, ibi, audite verbum Domini.
Prima in tres. In prima quaerit judicii testem: in secunda arguit peccati deformitatem, ibi, filios enutrivi; in tertia
ostendit peccantium incorrigibilitatem, ibi, super quo percutiam vos.
Requirit autem creaturam in testem in judicium peccati, quae etiam fuerat testis in obligationem praecepti.
Deut. 32. Audite caeli quae loquor fuerat enim creatura testis obligationis ad praeceptum.
Deuteron. 32. Nunc invocatur ut arbiter transgressionis. Psalm. 49: advocavit caelum desursum. Sed quandoque
vocabitur ut instrumentum divinae ultionis. Sapient. 16: creatura creatori suo deserviens, excandescet in
tormentum adversus injustos.
Sed videtur inconveniens quod terra et caelum, quae sunt insensibiles creaturae, vocentur ad audiendum.
Sed dicendum, quod ad ea quae sunt rationalis naturae, vocatur insensibilis creatura ad ostendendam divinam
potentiam.
Job 38: conclusi eum terminis meis. Et Rom. 4: vocat ea quae non sunt tamquam ea quae sunt. Et per facti
evidentiam. 2 Reg. 12: ego vero faciam verbum istud in conspectu omnis Israel, et in conspectu solis. Et Luc. 19.
Lapides clamabunt si hi tacuerint, dico vobis; ad exaggerandam malitiam. Jer. 2. Obstupescite caeli super haec,
et portae ejus desolamini vehementer. Ad magnificandam laetitiam. Ps. 95. Laetentur caeli, et exultet terra. Ad
stupendam tristitiam. Oseae, 4. Propter hoc lugebit terra, et infirmabitur omnis qui habitat in ea. Ac si diceret:
peccatum vestrum est adeo patens quod ab irrationabilibus, si fieri posset, convinceretur; et similiter de aliis. Vel
est ibi metonimia, ut ponatur caelum pro Angelis, et terra pro hominibus. Caeli, plurale pro singulari. Vel quia ad
litteram sunt plures caeli et unum centrum quod est terra. Dominus locutus est. Ipsum loquentem audiatis, quo
loquente facta estis. Psal. 148: dixit, et facta sunt; mandavit, et creata sunt. Audite caeli, quasi distantes; percipe
terra, quasi propinqua.
Filios enutrivi. Hic ostendit peccati deformitatem: et circa hoc tria facit. Primo ostendit contemptum in affectu;
secundo ignorantiam in intellectu, ibi, cognovit bos; tertio aversionem in operis effectu, ibi, vae genti peccatrici
etc.. Et servatur hic ordo, ut ex contemptu aggravetur ignorantia, ne ignorantia excuset contemptum.
Contemptum aggravat per beneficium impensum: unde circa primum duo facit.
Primo commemorat beneficium; secundo ingratitudinis vitium, ibi ipsi autem.
Ponit autem triplex beneficium. Primum est filialis adoptionis, cum dicit, filios. Exod. 4.
Filius primogenitus meus Israel. Secundum solicitae educationis, ibi, enutrivi. Sap. 16: Angelorum esca nutrivisti
populum tuum. Tertium singularis exaltationis, ibi, et exaltavi. Sap. 11: ostendens per sitim quae tunc fuit,
quemadmodum tuos exaltares, et adversarios illorum necares. Primum quantum ad patrum assumptionem et
exaltationem; secundum in filiorum liberatione; tertium in hostium subjugatione.
Spreverunt me. (hic ponit ingratitudinis vitium)p jer. 3: quomodo si contemnat mulier amatorem suum, sic
contempsit me domus Israel. Ignorantiam autem aggravat per brutorum exemplum: unde circa hoc duo facit.
Primo inducit cognitionem brutorum; secundo ignorantiam peccatorum, ibi, Israel autem cognovit bos, quadam
consuetudine beneficii.
Israel autem. Arguit in eis duplicem ignorantiam; scilicet praecipientis, cum dicit, non cognovit me, contra id
quod dixerat, possessorem suum; et contra rationem nominis; Israel: videns Deum, interpretatur. Joan. 16: non
noverunt patrem, neque me. Ignorantiam legis: non intellexit; contra id quod dixerat, praesepe, et quod dixerat,
populus, qui legislatoris praeceptis subjicitur. Oseae 8: Scribam eis multiplices leges meas, quae velut alienae
computatae sunt. Effectum autem operis aggravat per confirmatum usum: unde primo ostendit confirmationem;
secundo eorum aversionem, dereliquerunt. Confirmationem ostendit primo per peccati consuetudinem, quae
inducit habitum: unde dicit, genti peccatrici.
Sic enim est peccator ex habitu sicut cantor ex arte, vel officio, infra 48: transgressorem ex ventre vocavi te.
Secundo per peccati promptitudinem, quae est quasi quaedam gravitas in peccante; (unde dicit: populo gravi
iniquitate)p Gregorius: peccatum quod per poenitentiam non diluitur, mox suo pondere ad aliud trahit.
Psal. 13: veloces pedes eorum ad effundendum sanguinem. Tertio ex peccati successione: quia peccata patrum
imitantes, quasi ex propagatione habent: unde dicit, semini nequam, idest pessimorum, secundum aliam
translationem. Ps. 105: peccavimus cum patribus nostris, injuste egimus, iniquitatem fecimus. Quarto quantum
ad peccatorum magnitudinem, cum dicit, filiis sceleratis.
Ezech. 22: viri detractores fuerunt in te, ad effundendum sanguinem,... Scelus operati sunt in medio tui. Infra 57:
numquid non vos filii scelesti, semen mendax? super quo addentes. Hic ostendit peccati incorrigibilitatem,
removens triplicem correctionis modum. Primo illum qui est per divinum flagellum, dicens, super quo, idest ad
quid, addentes, ut scilicet unde correptio inde addatis peccata? jer. 2: frustra percussi filios vestros: disciplinam
non receperunt. Secundo illum qui est per proximi consilium vel auxilium, cum dicit, omne caput languidum:
5

