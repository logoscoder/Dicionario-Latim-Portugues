extraneos, tertio quantum ad violationem mulierum. Uxores eorum. Thren. Ult.: mulieres eorum in sion
humiliaverunt. Ecce ego.
Hic describit hostium ferocitatem, quae non placatur muneribus. Qui argentum, nec flectitur misericordia sed
sagittis parvulos, nec impotentibus viribus, et lactentibus; nec filiis parvulis, et super filios. Jer. 51: ecce ego
adducam super eam et dissolvetur. Et erit Babylon. Hic describit subsequentem desolationem. Et primo civitatis
destructionem, versa, idest subversa, sicut sodoma, de qua Apoc. 18: vae, vae, civitas illa Babylon, civitas illa
fortis, quoniam una hora venit judicium tuum. Secundo quantum ad ejus perpetuam solitudinem, non habitabitur.
Jer. 51: non habitabit qui tendet arcum suum, et non ascendet loricatus. Tertio quantum ad solitudinis horrorem,
qui ostenditur ex fuga pastorum, nec ponet ibi tentoria, qui certas mansiones non habet, sed per desertum
vagatur. Nec pastores ovium, quantum ad habitationem bestiarum et mortuorum; sed requiescent ibi bestiae,
solitudinem amantes. Draconibus, qui secundum quosdam sunt serpentes alati magni; secundum alios sunt pisces
magni, habentes humidas squamas: secundum alios, serpentes cubitales, comedentes alios serpentes, et ex hoc
flatu oris inficientes. Struthiones, animalia quae habent pennas, sed non volant, immo pedibus gradiuntur. Job
39: penna struthionis similis est pennis herodii. Pilosi, idest animalia pilosa, ut vulpes, lupi et hujusmodi: vel
homines sylvestres, pilosi et hispidi, qui a quibusdam dicuntur non veri homines, sed figuram hominis habere,
vel Daemonis in tali figura assumentis corpora.
Domos desertas tales frequentantes sunt, qui et ambulant per noctem, et inquietant homines diversis modis.
Ululae, aves quantitatis corvinae, maculis conspersae, ex hoc dictae quod vocem habeant ad modum ululantium
luporum. Syrenae, secundum quosdam serpentes cristati et alati; vel pisces marini ad similitudinem mulierum;
vel aves dulciter cantantes, in delubris voluptatis, idest locis in quibus luxuriabantur. Infra 34: et erit cubile
draconum, et pascua struthionum, et occurrent Daemonia, Onocentaurus, et pilosus.
Nota super illo verbo, super montem caliginosum, quod est multiplex caligo. Prima ignorantiae.
Thren. 2: quomodo obtexit caligine in furore suo Dominus filiam sion. Secunda culpae.
Psal. 17: caligo sub pedibus ejus. Tertia praesentis poenae. Thren. 4: quomodo obscuratum est aurum, immutatus
est color optimus. Quarta futurae miseriae. Matth. 22: ligatis manibus et pedibus mittite eum in tenebras
exteriores.
Et Luc. 16: inter nos et vos chaos magnum firmatum est, ut hi qui volunt hinc transire ad vos, non possint.
|+14 Capitulus 14
Prope est ut veniat.
In parte ista promittit Judaeis liberationem per Babylonis destructionem, quam supra comminatus est: et dividitur
in partes tres. In prima promittit liberationem; in secunda praedicit liberatorum contra oppressorem
insultationem, et erit in die, in tertia ponit insultationis confirmationem, non vocabitur.
Circa primum tria ponit. Temporis brevitatem.
Prope est dies Domini, cui omnia sunt praesentia, vel post nostram captivationem, dies ejus, captivationis.
Deuter. 32: juxta est dies perditionis, et adesse festinant tempora. Secundo ponit liberationis modum et ordinem:
et primo quantum ad relevationem miseriae, miserebitur: michaeae 7: revertetur et miserebitur nostri: quantum
ad recuperationem divinae gratiae, et eliget, aliquos scilicet Deut. 7: te elegit Dominus: quantum ad restitutionem
patriae, et requiescere. Ezech. 34: inducam eos in terram suam, et pascam eos in montibus Israel. Tertio describit
liberatorum dignitatem, quantum ad extraneorum adhaesionem, adjungetur. Iac. 4: appropinquate Deo, et ipse
appropinquabit vobis. Quantum ad honorificam retentionem, tenebunt eos, scilicet Judaeos, populi, apud quos
erant captivi, quasi portandos in ulnis, infra 49: et afferent filios tuos in ulnis, et filias tuas super humeros
portabunt. Vel aliter: quantum ad eorum qui adhaeserunt deductionem, populi, scilicet Judaei, tenebunt, idest
retinebunt, eos, secum ducendos, qui sibi adhaeserunt. Quantum ad hostium subjectionem vel eorum qui
adhaeserunt: et possidebit eos, versa vice. Joel 3: convertam retributionem vestram.
Et erit. Hic ponitur insultatio populi liberati contra captivantem jam destructum.
Et primo ponitur titulus sive inscriptio continens tria. Tempus, cum requiem dederit a laboribus, quo laborasti
bellando, concussione, captivitatis, qua tenebantur carcere, servitute, qua oppressa es in terra captivitatis, sumes
parabolam, idest sermonem similitudinarium, qui aliud dicit, et aliud significat: per ea enim quae dicuntur
significatur conditio Nabuchodonosor quantum ad potentiam, culpam et poenam, propter quae potuerunt haec
contingere, etsi non contigerunt: circa regem Babylonis. Michaeae 2: in die illa sumetur super vos parabola, et
cantabitur canticum cum suavitate. Habacuc 2: numquid non omnes isti super eum parabolam sument? secundo
ponitur ipsa insultatio, quomodo, et primo vivorum; secundo mortuorum, infernus.
Insultatio vivorum tria continet. Ejus destructionem cum culpa, quam commisit in exactione tributorum.
Quomodo cessavit, in punitione hominum per poenas: contrivit, quasi solutio praemissae quaestionis; in
impugnatione regnorum, subjicientem. Jer. 50: quomodo confractus est et contritus malleus universae terrae?
secundo continet subsecutam pacem, conquievit, ab illo tumultu; siluit, a fletu; gavisa est, in tui destructione, et
exultavit, in sua liberatione. Psalm. 57: laetabitur justus cum viderit vindictam.
Tertio continet principum alacritatem: abietes quoque, per quas significantur sublimes in dignitate.

51

