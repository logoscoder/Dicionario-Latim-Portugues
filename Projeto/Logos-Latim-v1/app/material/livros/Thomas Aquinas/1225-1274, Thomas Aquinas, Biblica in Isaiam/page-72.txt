Vae coronae, quia de multitudine superbiebant, quae est corona vel gloria regis, Prov. 14 in multitudine populi
dignitas regis. Secundo culpam gulae: ebriis ephraim, Nahum gloria inebriasti me. Flori decidenti... Qui erant,
temporibus David et Salomonis, venientes de aestu figebant in (valle) Gethsemani tentoria idolatriae; errantes a
vino, scilicet idolatria.
Ezech. 7: floruit virga, germinavit amygdalus.
Secundo comminatur poenam, ecce validus, et circa hoc duo facit. Primo ponit hostium fortitudinem, ecce
validus, quantum ad fortitudinem hostium, quos immittet; sicut impetus, quantum ad multitudinem. Supra 17:
sonabunt populi sicut sonitus aquarum. Secundo ponit poenae afflictionem, scilicet dejectionem superbiae,
pedibus conculcabitur; Hab. 3: in fremitu conculcabis; et exinanitionem gloriae, et erit flos quasi temporaneum,
idest tempestivus vel primitivus fructus. Supra 18: ante messem enim totus effloruit. Nahum 3: omnes
munitiones tuae sicut ficus cum grossis suis. Tertio ponit justorum gloriam, scilicet illorum de duabus tribubus,
in die illa, scilicet temporibus ezechiae, destructis decem tribubus: quantum ad tria; quantum ad populi laetitiam,
corona, quae ex auro vel argento, contra hoc quod dicit, coronae superbiae. Sertum, de floribus, contra hoc quod
dixit, flori decidenti: infra 61: et darem eis coronam pro cinere.
Quantum ad regis justitiam, et erit, ipse Dominus, spiritus: jerem. 23: regnabit rex, et sapiens erit, et faciet
judicium et justitiam in terra. Quantum ad militum potentiam, et fortitudo, quia Dominus pro eis pugnabit.
Supra 25: quia factus est fortitudo mea.
Verum hi. Hic comminatur contra illos de duabus tribubus: et primo contra principes: secundo contra civitatem
vel contra populum. Cap. 29: vae Ariel. Prima in duas. Primo ponit comminationem; secundo consolationem,
auribus percipite. Circa primum duo.
Primo arguit peccatum, et comminatur simul interitum: secundo excludit remedium: propter hoc audite.
Circa primum duo.
Primo arguit in eis defectum scientiae; secundo contemptum doctrinae, quia manda.
Circa primum duo. Primo arguit culpam, ponens primo errorem omnium communiter, verum hi quoque
fornicando, Oseae 4: vinum et ebrietas apostatare faciunt a Deo. Secundo doctorum, sacerdos; nescierunt,
quantum ad ignorantiam credendorum, erraverunt quantum ad ignorantiam agendorum, videntem, idest Deum
qui omnia videt. Unde est expositio Ezech. 22: sacerdotes contempserunt legem meam, et polluerunt sanctuaria
mea.
Tertio ponit ignorantiae modum: omnes enim mensae, quia in templis idolis se ingurgitabant usque ad vomitum,
quasi omnino idolis dediti: sordiumque, scilicet omnium vitiorum turpium. Prov. 26: sicut canis qui revertitur ad
vomitum, et sus lota in volutabro luti. Secundo comminatur poenam excaecationis: quem docebit? unde primo
ponitur quaestio, quem docebit? quasi dicat, ex quo vos scientiam repulistis? auditum, scilicet quod audivi a
Domino. Secundo ponitur responsio, ablactatos idest humiles et parvulos simplices. Matth. 11: abscondisti haec
et revelasti ea parvulis. Vel quoscumque bonos separatos a lacte concupiscentiae.
Nota super illo verbo, ebriis, quod mali inebriantur vino, primo materialis liquoris. Eph. 5: nolite inebriari vino,
in quo est luxuria. Secundo carnalis delectationis. Prov. 7: venite, inebriemur; tertio spiritualis erroris. Supra 19:
et errare fecerunt Aegyptum in omni opere suo sicut errat ebrius et vomens.
Quarto divinae punitionis. Thren. 3: inebriavit me absynthio. Item inebriantur sancti primo lacrymis
compunctionis. Supra 16: inebriabo te lacryma mea. Secundo calice passionis.
Ps. 22: calix tuus inebrians quam praeclarus est.
Tertio incentivo amoris. Cant. 4: comedite amici, et inebriamini. Quarto torrente felicis delectationis.
Psal. 35: inebriabuntur ab ubertate domus tuae.
Item nota super illo verbo, coronae superbiae, quod coronantur mali et boni. Mali coronantur primo corona vanae
laetitiae. Sap. 2: coronemus nos rosis. Secundo rerum opulentiae. Supra 23: quis cogitavit hoc super tyrum
quondam coronatam? tertio mundanae potentiae. Job 19: spoliavit me gloria mea, et abstulit coronam de capite
meo. Quarto superstitiosae observantiae. 2 Mach. 6: cum liberi sacra celebrarentur, cogebantur hedera coronati
libero circuire.
Item coronantur sancti primo corona nuptiali. Infra 61: quasi sponsum coronavit me corona. Secundo triumphali.
2 timoth. 2: non coronabitur nisi qui legitime certaverit. Tertio regali. Infra 62: eris corona gloriae in manu Dei
tui. Psalm. 20: posuisti, Domine, in capite ejus coronam de lapide pretioso. Quarto sacerdotali. Eccl. 45: corona
aurea super caput ejus, expressa signo sanctitatis.
Item nota super illo verbo, ablactatos lacte, quod est quoddam lac quod debet deseri; et istud multiplex. Primo
carnalis concupiscentiae. Supra 11: qui ablactatus fuerit; secundo imperfectae justitiae.
Gen. 21: crevit puer, et ablactatus est.
Tertio rudis doctrinae. 1 Cor. 3: tamquam parvulis in Christo lac potum dedi vobis. Et est lac quod debet
amplecti, primo purae conscientiae.
Thren. 4: candidiores nive, nitidiores lacte, propter nitorem. Secundo sanae doctrinae propter dulcorem. Can. 4:
mel et lac sub lingua ejus. Tertio aeternae gloriae propter facilem absorptionem. Levit. 20: possidete terram
fluentem lac et mel.

72

