Redite ad cor: quasi ad iudicii solium, ut te discutias, Ps.: meditatus sum nocte etc., quasi ad vitae principium, ut
custodias, Prov. 4: omni custodia etc., quasi ad divinae locutionis auditorium, ut diligenter attendas, Os. 2:
ducam eam in solitudinem etc., quasi ad divinorum eloquiorum thesaurum, Ps.: in corde meo abscondi etc., quasi
ad divinae pacis et refectionis cenaculum, Ps.: loquetur pacem in plebem etc..
|+47 Capitulus 47
Descende sede etc..
Hic praedicit regni Babylonis deiectionem: et circa hoc tria facit. Primo comminatur dejectionis poenam;
secundo ostendit culpam, iratus sum etc.; tertio aufert evasionis fiduciam, sta cum incantatoribus etc.. Circa
primum tria. Primo praedicit eorum dejectionem quantum ad gloriam, quam amiserunt: descende, de altitudine
tuae potentiae, sede, sicut vilis et abjecta, virgo, quia non ante vastata; vel propter teneritudinem deliciarum.
Solium, dignitas regia, mollis etc., sicut reginae solent esse. Esther ult.: prae teneritudine corpus suum etc.,
quasi: non eris ulterius regina. Luc. 1: deposuit potentes etc., supra 23: Dominus cogitavit ut detraheret etc..
Secundo quantum ad ignominiam, quam incurrit: tolle molam, quod erat opus ancillarum, quasi: ancilla eris, vel
significat coitum, sicut Iud. 16 de Samson: denuda turpitudinem, idest membra turpia, vel ad libidinem hostium,
vel transiens pedibus tuis flumina. Oseae 4: gloriam eorum in ignominiam etc.; et ostendit hujus ignominiae
auctorem, ultionem capiam, quamvis sis potens. Redemptor, vox populi de ejus servitute liberati. Supra 35:
Dominus ultionem adducet etc.. Tertio quantum ad confusionis verecundiam, sede, sicut ille qui erubescit non
audet loqui, nec coram hominibus apparere. 1 Reg. 2: impii in tenebris conticescent etc..
Iratus sum etc.. Hic ponit eorum culpam, quae est causa talis poenae: et ponit tres culpas. Primo dominii
crudelitatem circa Judaeos, ponens concessam potestatem: iratus sum, propter peccata eorum, valens eos punire:
contaminavi, a te contaminari permisi, hereditatem, populum Israel. Supra 19: hereditas mea Israel. Jerem. 12:
reliqui domum meam etc.; et ponit potestatis abusionem: non posuisti etc..
Super senem, qui etiam hostibus miserendus. Thren. 4: facies senum etc.. Secundo cordis elationes: et dixisti,
ponens superbam cogitationem: in sempiternum, Apoc. 18: in corde suo dicit: sedeo regina etc.; ponens etiam
superborum fatuitatem, quia non recogitabant futura: non posuisti haec, quae tibi supervenient. Eccl. 11: in die
bonorum etc., 7: in omnibus operibus tuis etc.; et ponit spei frustrationem. Et nunc audi. Vidua, per privationem
regis; sterilitatem, id est amissionem populi, qui in me natus est subito, ex insperato. Supra 30: subito dum non
speratur etc., Oseae 9: da eis Domine etc.. Tertio maleficiorum multitudinem, universa.
Et ponit tria. Primo maleficia quibus intendit, maleficiorum: quia hujusmodi artes ibi abundabant.
Deut. 18: non sit in te qui divinos consulat etc.. Secundo errorem quem ex his incurrit, scilicet poenae
immunitatem ab his qui negabant divinam providentiam, et fiduciam, ut secure peccares. Non est, Deus, qui
videat me, peccantem ut puniat. Job 24: oculus adulteri etc.; et potentiae aeternitatem a divinis, qui hoc
promittebant. Sapientia tua, quantum ad eos qui de divinis se intromittebant; scientia tua, quantum ad illos qui de
humanis. Jerem. 10: stultus factus est omnis homo etc.. Tertio ponit poenam quam ex hoc promeruit: veniet
super te cuius ortum: loquitur more astrologorum, qui docent considerare ortus regnorum secundum ortus
planetarum. 1 thessal. 5: cum enim dixerint, pax et securitas etc..
Sta cum incantatoribus etc.. Hic excludit evasionis fiduciam; et circa hoc duo.
Primo excludit spem de sapientibus, excludens eorum auxilium, quantum ad maleficos: sta cum incantatoribus,
ab adolescentia, a quo condita fuit, artibus magicis plena fuit. Supra 8: cum dixerunt ad vos: quaerite etc.. Et
quantum ad astrologos, stent, contra hostes, si possint: his enim artibus etiam abundabat. Jerem. 10: a signis caeli
nolite etc.; et comminatur etiam sapientibus incendium: ecce facti sunt, illos sapientes vobiscum. Non sunt
prunae, quibus calefiant; sed quibus tota civitas comburatur; vel quia tempore frigoris combusta fuit civitas, ut
simul frigore et igne punirentur.
Vel non sunt in te prunae divinae sapientiae.
Eccli. 21: stupa collecta etc.. Secundo excludit spem de negotiatoribus, negotiatores, quibus etiam abundabat; vel
magi, qui sibi mendacia pro veritate vendebant. Supra 13: unusquisque ad populum suum etc..
|+48 Capitulus 48
Audite hoc domus Iacob etc.. Hic promittit populi liberationem. Et dividitur in duas. In prima promittit
liberationem; in secunda exequitur liberationis ordinem, infra 49: audite insulae etc.. Prima in duas. In prima
excitat attentionem, commemorans tria in quibus gloriabantur; scilicet dignitatem generis, quia ex sanctis
patribus: de aquis, idest semine.
Contra quod Matth. 3: ne velitis dicere etc.; privilegium divinae cognitionis: qui juratis, invocantes nomen ejus,
recordamini, quantum ad cognitionem ipsius, in veritate, cordis, neque in justitia, operis. Supra 29: populus hic
labiis me etc.; cultum sacrae religionis: de civitate, scilicet jerusalem, in qua cultus sacrificiorum, vocati,
ierosolymitae, 2 machab. 5: non propter locum gentem etc.. Secundo promittit liberationem: priora ex tunc, et
circa hoc tria facit. Primo ostendit Dei promittentis maiestatem; secundo Ciri exequentis prosperitatem:
congregamini omnes vos etc.; tertio promittit liberationem: accedite ad me etc.. Circa primum duo. Primo
ostendit Dei maiestatem ex praenuntiatione futurorum; secundo ex creatione rerum: audi me Iacob etc.. Circa
99

