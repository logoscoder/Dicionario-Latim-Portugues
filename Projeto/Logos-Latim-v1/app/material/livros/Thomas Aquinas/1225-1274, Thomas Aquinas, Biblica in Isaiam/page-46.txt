Cant. 1: ecce tu pulchra es, amica mea.
Ibidem: ecce tu pulcher es, dilecte mi. Et infra can. 2: ego flos campi, et lilium convallium. Secundo propter
laesionis a vento facilitatem. Job 15: laedetur quasi vinea in primo flore. Tertio propter odoris suavitatem.
Eccl. 39: florete flores etc.; quarto propter decoris pulchritudinem.
Eccl. 50: quasi arcus refulgens inter nebulas gloriae, et quasi flos rosarum in diebus vernis.
Quinto propter fructus certitudinem. Eccl. 24: ego quasi vitis fructificavi suavitatem odoris, et flores mei fructus
honoris et honestatis.
Et requiescet. Hic describit ipsum quantum ad sanctitatem, quantum ad tria. Primo quantum ad habitus
necessitatis; secundo quantum ad rectitudinem operis, non secundum visionem, tertio quantum ad effectum
rectitudinis, habitabit lupus.
Ostenditur autem perfectio ipsius quantum ad habitus gratuitos in tribus. Primo quantum ad quietem, requiescet,
quia non fuit gratia in ipso augmentata. Jer. 31: mulier circumdabit virum: nec interrupta per culpam. 1 Petr. 2:
qui peccatum non fecit, nec inventus est dolus in ore ejus: nec perturbata per pugnam carnis, quia sine originali.
Job 3: expectet lucem, et non videat; nec ortum surgentis aurorae.
Joan. 1: super quem videritis spiritum descendentem et manentem super eum, hic est qui baptizat. Quantum ad
multitudinem in universitate donorum, spiritus sapientiae. Quamvis enim omnia dona gratiae gratum facientis
simul infundantur, non tamen aliquis alius habuit perfectum usum omnium: propter quod de omnibus modo
dicitur (Eccl. 44): non est inventus similis illi.
Nec circa omnes gratias gratis datas. 1 corinth. 12: alii quidem per spiritum datur sermo sapientiae; alii autem
sermo scientiae, secundum eumdem spiritum; alii fides in eodem spiritu etc.. Sed Christus omnia perfecte habuit:
non enim ad mensuram dat Deus spiritum. Joan. 3. Quantum ad plenitudinem, quia perfectus fuit in omni gratia;
quod notatur in hoc quod dicit, implevit.
Joan. 1: vidimus eum plenum gratia. De omnibus his Col. 2: in ipso habitat plenitudo divinitatis corporaliter.
Ad evidentiam eorum quae hic dicuntur oportet videre quinque circa haec dona. Primo qualiter differant a
virtutibus, beatitudinibus et fructibus; secundo de numero ipsorum; tertio de ordine ipsorum; quarto qualiter sint
in Christo; quinto quomodo attribuuntur spiritui sancto. Circa primum sciendum est, quod, sicut dicit Gregorius,
dona dantur in adjutorium virtutum, quibus perficiuntur potentiae animae ad actus proportionatos, secundum
modum humanarum; sicut fides, quae facit videre in speculo et aenigmate. Est autem duplex imperfectio virtutis.
Una per accidens, quae est ex indispositione habentis, ex qua indispositione manet in subjecto: et iste defectus
tollitur per augmentum virtutis.
Alius defectus est per se ex parte ipsius habitus; sicut fides secundum dispositionem est continue imperfecta,
quia aenigmatica. Et iste defectus tollitur per altiorem habitum, qui vocatur donum, quia quasi excedit modum
humanae operationis, a Deo datum; sicut donum intellectus, quod facit aliquo modo limpide et clare intueri quae
sunt fidei. Operatio autem procedens a virtute perfecta dono dicitur beatitudo; quae nihil aliud est quam operatio
secundum virtutem perfectam, ut dicit Philosophus; sicut dicitur Matth. 5: beati mundo corde, quoniam ipsi
Deum videbunt.
Talem autem operationem necessario sequitur delectatio, quia delectatio est operatio proprii habitus non
impedita, ut dicit Philosophus: et secundum hoc dicitur fructus. Unde dicit Ambrosius super illud Gal. 5: fructus
autem etc. Quod dicuntur fructus, inquantum mentes sincera dilectione reficiunt. Circa secundum sciendum,
quod numerus horum potest accipi tripliciter: quia dona perficiunt aut per recessum a malo, et sic timor; aut per
accessum ad bonum, et sic vel secundum vitam contemplativam, vel secundum activam. Si secundum
contemplativam; aut secundum contemplationem finis, et sic est sapientia, quae est de causis altissimis; aut de
his quae sunt ad finem, et sic est intellectus; sicut de substantiis creatis spiritualibus, et de his quae ad eas
pertinent. Si secundum activam; aut quantum ad ea ad quae tenentur omnes; et sic exequens est pietas, quae est
benevolentia in eos qui fide vel imagine Dei sunt iuncti; (et) dirigens scientia: aut de his ad quae non tenentur
omnes; et exequens est fortitudo, ut exponat se difficilibus; (et) dirigens consilium. Ex hoc jam patet responsio
ad tertium: quia ordinantur primo secundum quod perfectiones sunt: et hic ordo consideratur, secundum exitum
donorum a dante, et non secundum quod recipiuntur. Iterum patet, quod sapientia dirigit intellectum, quia
sapientis est ordinare; et per prima aliquis regulatur in secundis, sicut metaphysica alias scientias, consilium
fortitudinem, scientia pietatem, timor omnia, quia idem dirigit in accessum ad bonum et in recessu a malo. Circa
quartum sciendum, quod Christus habuit ista dona secundum excellentissimos usus ipsorum, secundum quos
habentur in patria. Non enim habuit timorem servilem ut timeret poenam, vel filialem ut timeret peccare; sed
castum timorem qui est reverentiae. Heb. 5: exauditus est pro sua reverentia. Et similiter patet de aliis. Dicitur
autem specialiter, quod replevit eum spiritu timoris, ne ex magnitudine donorum superbus credatur, sicut primus
Angelus, de quo dicitur Ezech. 28: in multitudine sapientiae tuae (vel negotiationis tuae) repleta sunt interiora
tua iniquitate.
Vel quia per humilitatem salvare venerat.
Vel quia in hoc se imitari voluit. Matth. 11: discite a me, quia mitis sum et humilis corde.
Circa quintum sciendum est, quod si considerentur ista dona secundum proprias rationes, sicut scientia,
inquantum est scientia; tunc quaedam appropriantur filio quae pertinent ad perfectionem intellectus; quaedam
46

