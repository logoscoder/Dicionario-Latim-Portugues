subditae meae voluntatis arbitrio, a principio, loci in quo captivi detinentur: quia forte aliqui per mare redierunt,
vel Dominus sic eos reducere poterat. Vel mystice insulae, diversae gentes, naves, ecclesiae, in principio, fidei.
Supra 42: legem eius insulae. Ponens etiam venientium thesaurum, quem secum detulerunt, argentum. Nomini,
idest ad gloriam et servitium nominis. Psalm. 104: eduxit eos cum argento et auro. Mystice argentum,
eloquentia, aurum, sapientia conversorum ad fidem. Secundo ponit restaurationem civitatis quantum ad
aedificationem murorum, et aedificabunt: et primo quantum ad aedificia civitatis; secundo quantum ad aedificia
templi, gloria Libani.
Circa primum duo. Primo ponit civitatis reaedificationem: et aedificabunt, praebendo auxilium, reges, Cyrus et
Darius, praebendo impensas, et licentiam aedificandi. Mystice gentiles ecclesias Dei aedificant et reges ecclesiae
serviunt.
Supra 49: reges videbunt. Et adjungit rationem ex divina miseratione: in indignatione percussi, captivavi,
misertus, liberando. Mystice percussi per excaecationem Judaeorum, vel tribulationibus; misertus, per
conversionem gentium, vel in pace ecclesias restitutas. Supra 54: in momento indignationis abscondi parumper
faciem meam. Secundo ostendit civitatis reaedificatae securitatem, et aperientur, cessante timore hostium, et
propter necessitatem venientium ad adorandum in jerusalem; et hoc est ut afferatur.
Mystice portae, ministri qui alios in fidem et ecclesiam introducunt, parati in prosperis et adversis ad
recipiendum conversos ad fidem. Apoc. 21: portae ejus non claudentur. Et assignat rationem. Gens enim.
Hoc non videtur impletum ad litteram, nisi intelligatur, illos Judaeos fuisse qui ejus dominium recognoscebant,
et propterea a populo Dei venerabantur; sed mystice sensus patet.
Ier. 27: gens et regnum. Gloria Libani. Hic ponit reaedificationem aedificiorum templi: gloria Libani, quae est
abies, locum, scilicet templum, pedum, in quo adoror, sicut reges ad pedes. Ez. 43: locus solii mei.
Mystice per locum ecclesia, per diversas arbores diversi fideles conversorum ad fidem.
Et venient.
Hic ostendit modum consequendi dictam prosperitatem quantum ad subjectionem populorum: et primo ponit
ipsam subjectionem, et venient ad te: quod impletum est temporibus Machabaeorum, qui multos de vicinis
hostibus subjugaverant. Mystice filii tyrannorum quondam ecclesiam persequentium, ecclesiae famulantur.
Psalm. 109: donec ponam inimicos tuos scabellum pedum tuorum.
Supra 1: post hoc vocaberis.
Secundo ponit subjectionis rationem: pro eo quod fuisti, justum est ut post angustias consoleris, in superbiam,
altitudinem, saeculorum, per multa saecula: quod etiam mystice ecclesiae convenit.
Tob. 3: post tempestatem tranquillum facit.
Tertio ponit subjectionis utilitatem: et suges; idest, pinguedo terrae ad te in mercimoniis deferetur, et
oblationibus, mamilla, defensione, in auxilio, regum, tyri. Dan. 4. Per lac mystice simplicium doctrina, per reges
apostoli. Supra 49: erunt reges nutritii tui. Pro aere. Hic ponit modum restaurationis quantum ad restaurationem
divitiarum: quia multo majora a regibus templo offerentur, quam per Nabuchodonosor ablata sint. Mystice, qui
prius erant viles, in ecclesia efficiuntur pretiosi. Supra 55: pro saliunca orietur.
Et ponam. Hic promittit justitiae observationem: et primo in praelatis; secundo in subditis, et complebuntur.
Circa primum duo. Primo consolatur eos ex praelatorum rectitudine, tangens justitiam praelatorum, visitationem,
visitatores et correptores. Mystice de Christo et apostolis. Jer. 3: dabo tibi pastores.
Ponens etiam justitiae effectum quantum ad absentiam malitiae: non audietur iniquitas, quia per aliquod tempus
leges optime observabantur: 2 Mach. 3: vel iniquitas, idolatria. Mystice ad statum futurae beatitudinis. Psalm.
102: quantum distat ortus ab occidente, longe fecit a nobis iniquitates nostras. Et quantum ad absentiam miseriae
vastitas, quantum ad res; contritio, quantum ad homines ab hostibus sic collisos; portas, in quibus populus
conveniebat ad judicia. Hoc etiam mystice ad statum futurae beatitudinis, quando licet sol multo clarior sit quam
modo et luna: tamen non sanctis, quia eorum splendore non egent.
Apoc. 21: tunc non egent splendore solis.
Ponit etiam gubernantis aeternitatem: non occidet sol, qui est Deus. Psalm. 101: tu autem idem ipse es, et anni
tui non deficient. Et complebuntur.
Hoc quantum ad statum subditorum: et primo ponit tristitiae cessationem: et complebuntur luctus, captivitas.
Mystice in futura beatitudine.
Apoc. 21: absterget Deus omnem lacrymam ab oculis sanctorum. Supra 25: aufert lacrimam.
Secundo ponit justitiae observationem: populus autem; ad glorificandum me. Supra 43: omnem qui invocat
nomen meum.
In perpetuum, quamdiu in justitia permanent.
Sed mystice planum est de sanctis beatis.
Tertio seminis multiplicationem: minimus, idest, ex uno tot per successionem nascentur, sicut ex Abraham una
gens. Mystice unus de ecclesia in gentem, praeficietur in praelatum. Ps.: judicabunt sancti in nationibus. In
tempore ejus, idest Christi, vel praefinito tempore. Subito, quasi non praevisum, istud totum quod dictum est.
Nota super illo verbo, qui sunt isti qui ut nubes et quasi columbae, quod apostoli dicuntur nubes primo propter
terrae fertilitatem, scilicet ex pluvia. Job 37: frumentum desiderant nubes.
118

