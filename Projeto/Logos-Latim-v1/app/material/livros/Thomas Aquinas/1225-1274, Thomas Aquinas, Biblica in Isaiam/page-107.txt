Quis credidit? hic incipit ponere remedia, contra dicta impedimenta: et primo contra peccatum promittit Christi
passionem; secundo contra depressionem promittit exaltationem, cap. 54: lauda sterilis; tertio contra paupertatem
promittit gratuitam rerum fruitionem, (cap. 55), omnes sitientes.
Circa primum duo. Primo ostendit altitudinem mysterii, quia nec auditui facile creditur.
Auditui, de his quae de Christo a te audivimus. (Abd.): auditum audivimus, etc., Habacuc 3: Domine, audivi
auditionem tuam, et timui. Nec facile videtur, et brachium, id est filius Dei, Dei virtus. Job 40: si habes brachium
sicut Deus. Secundo prosequitur ordinem facti: et primo proponens similitudinem, quantum ad ipsius
exaltationem: et ascendet, ex ventre matris nascendo, ex morte resurgendo, de mundo in caelum ascendendo, et
in fidem gentium, sicut virgultum, quod in altum crescit, et in latum multiplicatur.
Supra 11: egredietur virga de radice jesse, et flos de radice ejus ascendet. Et quantum ad ipsius humanitatem: et
sicut radix de terra sitienti, idest de terra sine humore, quae prae siccitate indecora videtur; sic etiam ipse ortus
est de matre absque virili humore. Apoc. Ult.: ego sum radix David.
Secundo ponit similitudinis expositionem, non est.
Et primo quantum ad humiliationem; secundo quantum ad exaltationem, de angustia. Circa primum duo. Primo
describit Christi humilitatem; secundo humiliati mansuetudinem, oblatus est.
Circa primum tria. Primo describit humilitatis officium; secundo humiliati contemptum, et quasi absconditus;
tertio humiliationis fructum, ipse autem vulneratus.
Circa primum duo. Primo ostenditur ejus humilitas quantum ad absconsionem majestatis: non est ei species,
quantum ad affluentiam interiorum bonorum, neque decor, quantum ad affluentiam exteriorum: species enim
proprie respicit pulchritudinem quantum ad commensurationem membrorum; sed decor quantum ad
convenientiam coloris, et aliorum circumadjacentium.
Habebat siquidem speciem, quia speciosus forma prae filiis hominum, (psalm. 44); sed latebat propter
infirmitatem assumptam. Habebat decorem, quia fortitudo et decor indumentum ejus, Prov. Ult.; sed latebat
propter paupertatem servatam. Unde Cant. 2: sonet vox tua in auribus meis.
Et ideo nos qui tunc increduli, et postea conversi, in quorum persona loquitur, vidimus eum, corporaliter, et non
erat aspectus, magnificus, secundum quod dicitur, quod species Priami digna est imperio. Secundo ostenditur
ejus humilitas quantum ad ostensionem infirmitatis: et desideravimus eum, cum desiderio expectantes quasi
magnum redemptorem.
Aggaei 2: ecce veniet desideratus cunctis gentibus. Et in dignitate, contra quod vidimus eum despectum,
inglorium, novissimum virorum, propter turpissimum genus mortis. Sap. 2: morte turpissima condemnemus
eum.
Prov. 30: stultissimus sum virorum. Magnum etiam in prosperitate; contra quod invenimus eum virum dolorum,
quasi miserum, doloribus plenum.
Thren. 1: o vos omnes qui transitis per viam, attendite, et videte si est dolor sicut dolor meus. Magnum etiam in
potestate; contra quod invenimus eum scientem infirmitatem, per experimentum. 2 Cor. Ult.: nam si crucifixus
est ex infirmitate, sed vivit virtute Dei. Et quasi absconditus. Hic ostendit humiliati contemptum: et primo
quantum ad majestatem absconsam in subtractione honoris, quasi absconditus, latens majestas sub infirmitate
carnis. Unde nec reputavimus debitum honorem non impendendo. Supra 45: vere tu es Deus absconditus.
Secundo quantum ad infirmitatem ostensam, ponens infirmitatis signum: vere, sicut verus homo, languores,
infirmitates, sicut famem, sitim, tulit, sustinuit, dolores, sensibiles in passione, et tristitiam, vel languores,
peccata, abstulit a nobis, vel loco nostri, poenas sustinuit. 1 Petr. 2: peccata nostra pertulit super lignum. Ponens
etiam contemptum: et nos reputavimus quasi leprosum, immundum et peccatorem, et ideo percussum a Deo, pro
peccatis suis quantum ad poenas, et humiliatum, quantum ad ignominias. Job 22: propter malitiam tuam
plurimam, et infinitas iniquitates tuas. Et 39: abominantur etc..
Nota super illo verbo. Et brachium Domini cui revelatum est? quod Christus est brachium primo ad flagellandum
Daemones. Psal. 88: in brachio virtutis tuae dispersisti inimicos tuos. Secundo ad supportandum debiles. Supra
40: in brachio suo levabit agnos. Tertio ad defendendum fideles.
Sap. 5: dextera sua reget eos.
Item super illo, virgultum, quod Christus est virga primo ad percutiendum. Num. 24: orietur stella ex Jacob, et
consurget virga de Israel; secundo ad sustentandum. Psalm. 22: virga tua et baculus tuus, ipsa me consolata sunt.
Tertio ad dirigendum. Psal. 44: virga directionis tuae.
Item super illo radix de terra, quod Christus est radix primo propter absconsionem. Eccli. 1: radix sapientiae cui
revelata est? secundo propter nutrimenti ministrationem. Jerem. 17: erit tamquam lignum quod ad humorem
mittit radices. Tertio propter totius arboris sustentationem.
Rom. 11: non tu radicem portas.
Ipse autem vulneratus.
Hic ponit humiliationis sive passionis fructum: et primo assignat rationem moventem: ipse autem, non sicut
putavimus, sed vulneratus spinis, clavis, lancea, propter iniquitates nostras, tollendas. Attritus, flagellis et alapis.
Vel vulneratus, quantum ad id quod dicit percussum; attritus, quantum ad id quod dicit humiliatum. Thren. 4:
spiritus oris nostri Christus Dominus.
107

