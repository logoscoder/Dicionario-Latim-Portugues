Hic comminatur eis interitum (repentinum) resumens culpam, ut justior appareat poena: pro eo quod. Poenam
autem adjungit, ibi, propterea erit vobis; significans poenam subitaneam per similitudinem ruinae, quae diu latet
in pariete, qui tandem subito cadit, quoniam subito: 1 Thess. 5: cum enim dixerint, pax et securitas; tunc
superveniet eis repentinus interitus. Et ostendit etiam poenam validam, et comminuetur, sub similitudine
confractionis lagenae, cujus nulla testa remanet integra ad aliquid valens, scilicet ad ignem portandum, et ad
aquam hauriendam. Supra 24: confractione confringetur terra.
Nota super illo verbo, quiesce, quod quiescere debet homo primo a peccati actu. Supra 1: quiescite agere
perverse, discite bene facere. Secundo a vagandi cursu. Jerem. 14: haec dices populo huic, qui dilexit movere
pedes suos, et non quievit. Tertio ab immoderato appetitu. Infra 57: cor impii quasi mare fervens, quod quiescere
non potest. Quarto a praesumptuoso intellectu.
Eccli. 18: cum consummaverit homo tunc incipiet.
Quia haec dicit Dominus. Hic arguit in eis divini consilii contemptum: et circa hoc tria ponit. Primo consilium, si
revertamini. Infra 45: convertimini ad me, et salvi eritis. Secundo contemptum: et dixistis. Ideo fugietis: hoc est
verbum Domini. Deut. 2: per unam viam gradiemur. Et super veloces ascendemus: vox populi rebellis. Ideo
velociores: vox Domini.
Thren. 4: velociores fuerunt persecutores nostri aquilis caeli. Tertio comminatur interitum, mille, Aegyptii, unus
chaldaeus. Fugietis omnes vos Judaei, quinque, chaldaeorum. Deut. 32: quomodo persequebatur unus mille, et
duo fugarent decem millia? quasi malus, in signum evitandi naufragii. Supra 6: erit in ostensionem sicut
terebinthus et sicut quercus quae expandit ramos suos.
Propterea expectat. Hic ponit consolationem: et circa hoc duo facit. Primo ponit miserendi propositum; secundo
exequitur misericordiae beneficium, populus enim.
Circa primum tria (ponit)p primo miserendi propositum in Deo, propterea expectat, non ex toto destruens vos.
Oseae 3: dies multos expectabis me: secundo ingratorum judicium: et ideo exaltabitur; idest, altus in justitia
apparebit, puniens vos ingratos suis beneficiis.
Supra 5: exaltabitur Dominus exercituum in judicio. Tertio bonorum praemium, beati omnes.
Luc. 12: vos similes hominibus expectantibus Dominum suum. Populus enim.
Hic exequitur misericordiae beneficium: et primo in eorum exaltatione; secundo in hostium oppressione, ecce
nomen.
Circa primum duo (ponit)p primo sublationem malorum contra exilii captivitatem.
Populus enim, tempore zorobabel: vel potius mystice totum. Ps. 124: non commovebitur in aeternum qui habitat
in jerusalem. Contra tristitiae anxietatem: plorans, ante, nequaquam plorabis, semper, sed quando liberaberis.
Supra 25: auferet lacrymam ab omni facie.
Contra Dei indignationem miserans. Ps. 90: invocabit me, et ego exaudiam eum. Contra paupertatem: et tibi
dabit Dominus. Et est sensus: modico victu erunt contenti. Eccli. 29: vitae initium hominis panis et aqua. Vel
quia in reditu de Babylone penuriam passi sunt. Mystice secundum Glossam. Secundo ponit collationem
bonorum: unde, faciet. Et primo spiritualium, quantum ad electam doctrinam, describens doctorem: avolare,
recedere, doctorem, esdram, cujus doctrina adhuc utuntur, vel Christum, post tergum, sicut fugiens quando ab
insequente revocatur. Joel 2: dedit vobis Dominus doctorem justitiae. Et ponit doctrinam, haec via, Num. 21: via
regia gradiemur. Et etiam quantum ad debitam Dei culturam, et contaminabis, id est in usus communes rediges. 4
Reg. 23: contaminavit excelsa et demolitus est ea. Vestimentum, omnem ornatum idoli. Secundo quantum ad
temporalia bona: unde dicit, egredere, scilicet a spiritualibus ad temporalia, (o Isaia vel ieremia)p et primo
promittit terrae fertilitatem promittens causam, dabitur pluvia: joel 2: descendere faciet ad vos imbrem: et
effectum, quantum ad cibos hominum. Et panis frugum. Gen. 49: Aser panis pinguis. Ps. 147: adipe frumenti
satiat te. Quantum ad pascua armentorum, pascetur agnus, quantum ad oves: tauri, quantum ad boves; et in
utrisque notat fecunditatem, ponens filios. Et pulli asinorum, quantum ad annonam iumentorum; migma,
hordeum cum palea purgatum, quod prius commixtum comedebant.
Secundo promittit aquarum ubertatem, et erunt.
Judaei dicunt haec ad litteram complenda in fine mundi, multorum, Romanorum, secundum eos; quod est
fabulosum. Vel potest esse metaphorica locutio: ut per aquam significetur consolatio, quam post reditum de
captivitate et Babylonis destructionem habuerunt. Vel mystice de doctrina Christi. Infra 41: aperiam in supremis
collibus flumina, et in medio camporum fontes. Tertio caeli claritatem, et erit lux solis sicut lux septem, idest
tantum in uno quantum modo in septem, quasi septempliciter: vel sicut fuit in primo septenario dierum. Haec
Judaei fabulose ad litteram dicunt tempore aureae jerusalem. Sed melius est quod ad futuram sanctorum gloriam
referatur, post mundi innovationem.
Vel methaphorice et hyperbolice ad statum populi referatur. Ps. 146: qui sanat contritos corde, et alligat
contritiones eorum.
Nota super illo verbo, et panes frugum, quod verbum Dei est panis primo arctus propter observandi difficultatem.
Matth. 7: arcta est via quae ducit ad vitam. Secundo uberrimus propter fructus utilitatem. Infra 55: quomodo
descendit imber de caelo et inebriat terram et germinat et illic ultra non revertitur sic erit verbum quod egredietur
de ore meo. Tertio pinguis propter delectationis suavitatem. Gen. 49: Aser panis pinguis.
76

