Psal. 117: haec porta Domini; justi intrabunt in eam: vetus error. Hic ponit justitiae fructum, scilicet pacem; de
qua primo ponitur populi petitio, quae tria continet. Proponitur enim idoneitas petentium, vetus error, scilicet
idolatriae: 2 Cor. 5: vetera transierunt. Postulatur pacis beneficium, servabis pacem, corporis et animae.
Infra 32: sedebit populus meus in pulchritudine pacis. Allegatur pacis meritum: quia in te speravimus. Eccli. 2:
quis speravit in Domino, et confusus est? secundo ponitur prophetae responsio, qui est mediator inter populum et
Deum, sperastis. Et dividitur in tres. In prima ponitur pacis promissio; in secunda pacis impetratio semita justi
recta est; in tertia impetratae pacis denuntiatio, justitiam.
Circa primum tria. Primo concedit meritum: sperastis in Domino in saeculis, idest semper.
Psal. 27: in ipso speravit cor meum, et adjutus sum. Secundo adhibet consilium, in Domino Deo, supple, sperate.
Matth. 10: qui perseveraverit usque in finem, hic salvus erit. Tertio promittit pacis beneficium, pro destructione
hostium: quia incurvabit habitantes. Judaei referunt ad Romanos. Potest autem referri ad quoslibet ipsorum
hostium. Vel mystice ad ipsos Judaeos. Supra 25: munimenta sublimium murorum tuorum corruent.
Et adjungit destruentium conditionem: conculcabit eam pes pauperis. Judaei, qui parum habet; egenorum, qui
eget plura habere. Vel si mystice, ponit meritum destructionis Judaeorum propter pauperem Christum, de quo in
Psal. 69: ego autem egenus sum et pauper. Et alibi 68: ego sum pauper et dolens. Egenorum, discipulorum,
semita justi. Hic ponitur quasi disceptatio prophetae cum Domino, ad impetrandam petitionem populi: et primo
inducit ad puniendum hostes per argumenta: secundo per experimenta, indulsisti. Circa primum duo facit. Primo
inducit ut puniat; secundo ut in poena detineat, morientes. Circa primum tria facit. Primo inducit ad justitiam;
secundo excludit misericordiam, misereamur, tertio determinat poenam, et non videbit.
Provocat autem ad justitiam, tria proponens.
Primo justitiae rectitudinem, semita justi, idest justitiae. Sap. 10: justum deducit Dominus per vias rectas.
Secundo afflictorum expectationem, proponens tria: ipsam expectationem, in semita, idest per poenam
judiciorum tuorum, quibus nos vindicas et liberas. Psal. 118: in aeternum non obliviscar justificationes tuas, quia
in ipsis vivificasti me. Expectantium desiderium, nomen tuum. Jer. 23: hoc est nomen quod vocabunt eum,
Dominus justus noster. Desiderii assiduitatem: quia die et nocte, idest omni tempore, vel in prosperis et adversis,
anima mea.
Cant. 3: in lectulo meo quaesivi quem diligit anima mea. Psal. 62: Deus Deus meus, ad te de luce vigilo. Tertio
proponit justitiae utilitatem, cum feceris judicia. Psal. 9: cognoscetur Dominus judicia faciens. Misereamur.
Hic excludit misericordiam; et circa hoc duo facit. Primo Dominus interrogative proponit misericordiam,
misereamur. Psalm. 32: misericordia Domini plena est terra. Secundo propheta excludit ipsam, propter ejus
inutilitatem, et non discet.
Eccle. 8: quia non profert Dominus cito sententiam, filii hominum perpetrant mala. Eccli. 30: equus indomitus
evadet durus, et filius remissus evadet praeceps. Et propter peccati gravitatem, propter sacri loci profanationem,
in terra sanctorum. Psalm. 78: Deus, venerunt gentes in hereditatem tuam, polluerunt templum sanctum tuum.
Jerem. 11: quid est quod dilectus meus in domo mea fecit scelera multa? et non videbit. Hic ponitur disceptatio
de poena determinando: et primo Dominus interrogat, et non videbit; quasi: numquid debeo hanc poenam sibi
dare quod non videat? vel remissive, et sufficit hoc ad poenam. Secundo propheta respondet: Domine exaltetur.
Tertio Dominus poenam determinat spiritualem: videant et confundantur: apocal. 1: videbit eum omnis oculus, in
gloria humanitatis, non divinitatis: et corporalem. Apocal. 19: missi sunt in stagnum ignis. Quarto propheta
congaudens consentit, proponens duo bona consequentia ex dicta poena: pacem populi. Ergo, Domine, hoc facto,
dabis pacem; et hoc de te speramus; omnia enim. Phil. 2: Deus est qui operatur in nobis velle et perficere:
operatus es, opera, idest poenas, quibus sufficienter nos purgasti. Infra 40: suscepit de manu Domini duplicia.
Secundo laudem Dei: Domine Deus possederunt; et ideo laudi tuae vacare non potuimus. Tantum in te, non
habentes alium Deum cui soli vacemus. Thren.
Ult.: servi dominati sunt nostri.
Nota super illo verbo, urbs fortitudinis, quod Christus est urbs fortitudinis nostrae, quia nos confirmat primo in
fide. 1 Cor. 3: fundamentum aliud nemo potest ponere praeter id quod positum est, quod est Christus Jesus.
Secundo in spe. Heb. 6: fortissimum solatium habeamus qui confugimus ad tenendam propositam spem.
Tertio in caritate. Eph. 3: in caritate radicati et fundati. Luc. 12: ignem veni mittere in terram; quarto in opere.
Phil. 2: Deus qui operatur nobis velle et perficere pro bona voluntate.
Quinto in tentatione. 1 Cor. 10: fidelis Deus, qui non permittet vos tentari supra id quod potestis. Sexto in
accusatione. 1 joan. 2: advocatum habemus ad Deum Jesum Christum.
Septimo in remuneratione. Apocal. 3: faciam illum columnam in templo Dei mei.
Item nota super illo verbo, aperite, quod aperire debemus portas per meditationem primo infernalis miseriae,
infra 38: vadam ad portas inferi. Secundo justae vitae. Prov. Ult.: laudent in portis opera ejus. Tertio caelestis
gloriae. Psalm. 147: confortavit seras portarum tuarum.
Item nota super illo verbo pacem, quod tria sunt quae faciunt pacem in praesenti. Primo contemptus temporalis
opulentiae. Infra 57: impii autem quasi mare fervens, quod quiescere non potest. Secundo subjugatio carnalis
concupiscentiae.
Eccl. 44: pacificantes in domibus suis.
69

