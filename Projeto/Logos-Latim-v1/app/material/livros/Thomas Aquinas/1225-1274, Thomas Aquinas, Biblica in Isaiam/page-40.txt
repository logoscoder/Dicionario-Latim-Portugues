Infra 60: surge, illuminare, jerusalem, quia venit lumen tuum, et gloria Domini super te orta est. Multiplicasti
gentem, hic ponit salvationis processum et ordinem quantum ad quatuor. Primo quantum ad hostium
frustrationem, et quantum ad hoc dicit, multiplicasti gentem, in exercitu Senacherib, et non magnificasti eis
laetitiam, ut implerent quod proposuerant. Job 5: consilia pravorum dissipat secundo hostium spoliationem: quod
fuit quando illis interfectis ab Angelo, sicut dicitur infra 36, populus egressus est ad colligenda eorum spolia:
unde comparatur messoribus et victoribus. Laetabuntur. Infra 35: gaudium et laetitiam obtinebunt, et fugiet ab
eis dolor et gemitus. Tertio servitutis liberationem. Tyranni enim onerant praeceptis; et quantum ad hoc dicit,
jugum enim oneris ejus, Senacherib quod deposuit: affligunt poenis: et quantum ad hoc dicit, et virgam humeri
ejus, idest qua humeros verberabant: spoliant rebus; et ideo dicit, sceptrum exactoris ejus. Infr. 14: quomodo
cessavit exactor, quievit tributum? ita fiet; sicut in die Madian, idest sicut Gedeon madianitas dejecit: jud. 7.
Quarto quantum ad hostium punitionem. Et haec evenient, quia omnis violenta praedatio; idest, violenti
praedatores, quantum ad nocumentum quod inferebant in rebus, et vestimentum mixtum sanguine, eorum quos
occidebant, quantum ad nocumentum inflictum in personis, erit in combustione: ad litteram enim combusti
fuerunt. Infra 10: et subtus gloriam ejus ardebit succensa quasi combustio ignis. Parvulus enim natus est nobis.
Hic describit salvatorem: et primo quantum ad receptionem; secundo quantum ad nominationem, ibi, et
vocabitur; tertio quantum ad potestatem, ibi, multiplicabitur ejus imperium. Recepimus autem in natura nostra, in
nativitate: parvulus natus est nobis. Lucae 2: evangelizo vobis gaudium magnum, quod erit omni populo, quia
natus est vobis hodie salvator, qui est Christus Dominus, in civitate David. Recipimus in notitiam nostram, in
patris attestatione. Matth. 17: hic est filius meus dilectus, in quo mihi bene complacui; ipsum audite. Bernardus:
puer leviter placari potest, facile condonat: pauperes sumus, et parum dare possumus; tamen pro illo parvulo
possumus reconciliari erga Christum parvulum, si volumus. Et filius datus est. Recipimus etiam eum in divina
reverentia per passionem.
Ut in nomine Jesu omne genu flectatur, caelestium, terrestrium et infernorum: Phil. 2. Et factus est principatus,
idest crux, per quam in principatum exaltatus est. Joan. 19: et bajulans sibi crucem, exivit in eum qui dicitur
calvariae locus. Et vocabitur. Hic ponit ejus nominationem: et primo nomen exprimens sapientiam divinam.
Admirabilis. Ps. 138: mirabilis facta est scientia tua ex me. Unde omnia opera ejus mirabilia fuerunt, et
praecipue in unione naturarum in una persona.
Quantum ad humanam, consiliarius, consilia praeceptis superaddens. Eccl. 6: consiliarius tibi sit unus de mille.
Exprimens potentiam divinam, Deus. Infra 45: vere tu es Deus absconditus. Humanam, fortis, in virtute. Job 9:
sapiens corde est, et fortis robore. Tertio nomen exprimens bonitatis affluentiam quantum ad divinam. Pater
futuri saeculi, idest generans filios in gloriam. Heb. 2: decebat enim eum propter quem omnia, et per quem
omnia, qui multos filios in gloriam adduxerat, auctorem salutis eorum per passionem consummari. Infra 22: et
erit quasi pater habitantibus jerusalem. Quantum ad humanam, princeps pacis, inquantum est mediator.
Ipse enim pax nostra, qui fecit utraque unum: Eph. 2. Gen. 23: princeps Dei es apud nos etc..
Multiplicabitur. Hic describit ejus potestatem: et primo quantum ad regni magnitudinem; secundo quantum ad
regni nobilitatem, super solium, tertio quantum ad aeternitatem, amodo, et usque.
Circa primum duo ponit. Primo regni magnitudinem, multiplicabitur ejus imperium. Dan. 7: et omnes reges
servient et obedient ei.
Quantum ad pacis quietem, et pacis non erit finis.
Infra 26: servabis pacem quia in te speravimus.
Super solium David. Hic describit regni nobilitatem. Super solium David, idest super ecclesiam, quae
significatur in regno David. Luc. 2.
Dabit ei Dominus Deus sedem David patris ejus.
Quantum ad effectum regni, ut confirmet, ad resistendum, et corroboret, etiam ad impugnandum, in judicio, idest
per judicium. Jer. 23: regnabit rex, et faciet judicium et justitiam in terra. Quantum ad aeternitatem, amodo, idest
a tempore incarnationis, et usque in sempiternum. Dan. 7: potestas ejus, potestas aeterna, quae non auferetur; et
regnum ejus, quod non corrumpetur. Ultimo ponit motivum ad dandum: zelus, idest amor Dei patris. Joan. 3: sic
Deus dilexit mundum ut filium suum unigenitum daret. Judaei exponunt hoc de ezechia.
Sed patet quod regnum ejus non fuit corroboratum in aeternum, nec nomina conveniunt sibi, quae significant
divinam eminentiam. Propter quod septuaginta subticuerunt, et posuerunt loco illorum, magni consilii Angelus.
Notandum super illo verbo, parvulus natus est, quod Christus dicitur parvulus primo in nativitate propter
aetatem. Matth. 2: intrantes domum invenerunt puerum cum maria matre ejus. Secundo possessione, propter
paupertatem. 2 Cor. 8: scitis gratiam Domini nostri Jesu Christi, quoniam propter vos egenus factus est, cum
esset dives. Tertio corde, propter humilitatem. Matth. 11: discite a me, quia mitis sum, et humilis corde. Quarto
morte, propter mortis vilitatem.
Sap. 2: morte turpissima condemnemus eum.
Notandum super illo verbo, datus est nobis, quod Christus datus est nobis primo in fratrem.
Cant. 8: quis mihi det te fratrem meum sugentem ubera matris meae? secundo in doctorem.
Joel. 2: filii sion, exultate, et laetamini in Domino Deo vestro, quia dedit vobis doctorem justitiae.
Tertio in speculatorem. Ezech. 33: fili hominis, speculatorem dedi te domui Israel.
40

