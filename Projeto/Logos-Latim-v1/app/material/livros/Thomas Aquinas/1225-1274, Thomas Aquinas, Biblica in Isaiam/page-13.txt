propria potentia: et circa hoc duo facit. Primo excludit potentiam resistendi; secundo repellit cautelam latendi,
ibi, et introibunt.
Circa primum tria facit.
Primo ponit intentum; secundo explicat modum, ibi, quia dies; tertio concludit propositum. Et incurvabitur.
Ponit autem duo ad excludendam potentiam resistendi. Primo ipsorum depressionem, tum quantum ad superbiam
cordis, cum dicit, oculi, idest superbia, sublimis, idest hominis potentis, humiliati, idest humiliabuntur;
praeteritum pro futuro propter certitudinem prophetiae Prov. 30: generatio cujus oculi excelsi sunt, et palpebrae
in alta surrectae. Job 40: respice cunctos superbos, et confunde eos, et contere impios de loco suo. Tum etiam
quantum ad nobilitatem generis: unde dicit, altitudo virorum, idest nobilitas generis. Amos 2: ego exterminavi
Amorrhaeum a facie eorum, cujus altitudo cedrorum altitudo ejus. Secundo ponit punientis exaltationem,
exaltabitur, idest altus apparebit in punitione qui infirmus videbatur in expectatione. Psal. 9: cognoscetur
Dominus judicia faciens. Infra 5: exaltabitur Dominus exercituum in judicio. Quia dies Domini. Hic ponitur
modus expletionis praedictorum: et primo quantum ad depressionem hominum; secundo quantum ad
subtractionem rerum, ibi, et super omnes. Dicit ergo primo: ideo erit hoc quod dictum est, quia dies Domini,
idest ultionis tempus: infra 63: dies ultionis in corde meo, annus retributionis meae venit: exercituum; ut non
dubitetur de victoria ejus, cui tanta subest obsequentium multitudo: veniet quasi grave pondus ad
comprimendum, super omnem superbum et excelsum; idest, super eum qui magis de magnis quae habet
extollitur: et super omnem arrogantem, qui elevatur de eo quod non habet. Gregorius: arrogans est qui sibi tribuit
quod non habet. Prov. 8: arrogantiam et superbiam, et viam pravam, et os bilingue detestor. Et humiliabitur. Luc.
14: qui se exaltat humiliabitur.
Et super omnes cedros. Hic ponit subtractionem rerum quae faciunt ad defensionem: et primo quantum ad ea
quae pertinent ad praeparationem machinarum: vel propter altitudinem; et sic dicit, super omnes cedros; vel
fortitudinem; et sic dicit, super omnem quercum. Zach. 11: aperi Libane portas tuas, ut comedat ignis cedros
tuas. Et infra: ululate quercus basan, quia succisus est saltus munitus. Secundo quantum ad ea quae pertinent ad
munitionem locorum: aut a natura: et super omnes montes excelsos, Ezech. 6: haec dicit Dominus Deus
montibus et collibus, rupibus et vallibus: aut ab arte: et super omnem turrim excelsam.
Soph. 1: dies tubae et clangoris super civitates munitas, et super angulos excelsos; et tribulabo homines.
Tertio quantum ad ea quae pertinent ad abundantiam victualium; et sic dicit: super omnes naves, in quibus
deferuntur, tharsis, idest maris. Infra 23: ululate naves maris, quia vastata est domus unde venire consueverant.
Et super omne quod visu pulchrum est. Hoc pertinet ad hostium implacationem, vel augumentationem
pugnantium.
Judith 10: quis contemnat populum Hebraeorum, qui tam decoras habet mulieres? et incurvabitur.
Hic quasi concludit propositum; et est omnino idem quod prius dictum est, nisi quod additur de destructione
idolorum, ut ostendatur ipse solus excelsus, cum dicit, et idola. Ezech. 6: confringentur et cessabunt idola vestra,
et conterentur delubra vestra. Et introibunt in speluncas.
Hic ponit cautela latendi, et est idem quod prius; nisi quod hic praedicitur quasi futurum, quia etiam potentiam
dejiciendam praedicendo et non imprecando exposuerat; psalm. 62: introibunt in inferiora terrae, tradentur in
manus gladii, partes vulpium erunt. In die illa.
Hic removet tertium, scilicet idolorum fiduciam.
Et primo removet auxilium, ut adoraret. Ezech. 8: et ingressus vidi; et ecce omnis similitudo reptilium, et
animalium abominatio, et universa idola domus Israel depicta. Infra 31: in die illa abjiciet vir idola argenti sui, et
idola quae fecerunt manus ejus in peccatum. Secundo replicat latendi subsidium, ibi, et ingredietur, apocal. 6:
omnis servus et liber absconderunt se in speluncis, et petris montium. Quiescite ergo. Hic ponit sanum consilium
ad evadendum; ergo ex quo omnia ista non valebunt vobis, quiescite ab homine, idest cessate ab offensa ipsius,
scilicet Christi. Cujus spiritus in naribus ejus, idest qui spirat naribus, et vivit sicut alii homines quantum ad
humanitatem.
Quia excelsus reputatus est ipse, quantum ad divinitatem, a sanctis et ab Angelis. Psalm. 112: excelsus super
omnes gentes Dominus, et super omnes caelos gloria ejus. Vel aliter. Loquitur de Deo ad similitudinem hominis
per figuram antropospatos. Ab homine, idest Deo, cujus spiritus in naribus: loquitur ad similitudinem irati, qui
propter multiplicationem spirituum exufflat per nares: unde dicit Homerus, quod fortes austeram virtutem per
singulas nares exufflabant. Psal. 17: ab inspiratione spiritus irae tuae. Infra 30: ardens furor ejus, et gravis ad
portandum. Et iterum: spiritus velut torrens inundans usque ad medium colli, ad perdendas gentes in nihilum: et
hoc refertur ad primum, in quo removit praesumptionem de misericordia Dei: quia excelsus ipse, discretive,
quasi solus contra secundum.
|+3 Capitulus 3
|#1 Lectio 1
Ecce enim dominator.

13

