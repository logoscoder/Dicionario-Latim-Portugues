Quare ergo rubrum? hic ponit secundam quaestionem de habitu: et primo ponit quaestionem, quare ergo? ac si
diceret: hujusmodi sanguinis insignia non justi, sed iniqui deferre consueverunt; non salvatores, sed potius
occisores.
Quasi calcantium: est enim vinum rubrum in partibus illis, quod tingit in modum sanguinis.
Zach. 3: indutus erat.
Secundo ponit responsionem, torcular: et primo assignat ruboris rationem; secundo prosequitur totum rei
ordinem, dies ultionis.
Circa primum tria. Primo narrat singularem victoriam: torcular, scilicet crucem in qua pondere passionis pressus,
hostes, calcavi solus, patiens, et vincens; et de gentibus non est vir mecum, in auxilium, quia eo relicto omnes
fugerunt. Et dicit signanter, vir, propter beatam virginem, in qua fides nunquam defecit. Can. 1: botrus cypri
dilectus meus mihi in vineis engaddi.
Thren. 1: torcular calcavit. Secundo tangit hostium vindictam: calcavi eos, Daemones, vel Judaeos, furor, ira
accensa. Ps. 90: super aspidem et basiliscum ambulabis, et conculcabis leonem et draconem. Tertio quasi
concludit ruboris causam: et aspersus est sanguis, meus, quia de corpore meo exiens, eorum, quia eorum
potestati concessus ad effundendum. Loquitur secundum similitudinem victoris, cujus vestes caede inquinantur.
Supra 9: vestimentum mixtum sanguine. Inquinavi, eorum reputatione.
Dies ultionis. Hic prosequitur totum rei ordinem: et primo ponit temporis congruitatem: ultionis, quantum ad
Daemones retributionis, quantum ad justos, quorum merces usque tunc dilata erat. Supra 34: dies ultionis
Domino. Secundo proponit salutis necessitatem: circumspexi, et non erat auxiliator, humano generi qui posset
ipsum salvare, supra 59: vidit quia non est vir; vel non erat auxiliator, mihi in cruce. Job 19: fratres mei
elongaverunt a me, et noti mei recesserunt a me. Ps. 141: considerabam ad dexteram, et videbam, et non erat qui
cognosceret me. Eccli. 51: circumdederunt me undique.
Tertio salutis impletionem: et salvavit, idest salutem resurrectionis fecit mihi, vel salutem humani generis,
brachium, virtus.
Ps. 97: salvavit sibi dextera ejus, et brachium sanctum ejus. Quarto vindictae expositionem: et conculcavi
populos, Judaeos per Romanos, inebriavi, replevi afflictione, eorum, Judaeorum, et Daemonum. Supra 23:
Dominus exercituum tetigit hoc. Posset autem exponi totum ad litteram, ut induceretur Dominus metaphorice,
quasi veniens ad delendos diversos populos hostes Judaeorum, et praecipue idumaeos, secundum modum
metaphoricum qui habitus est. Supra 59: indutus est justitia ut lorica. Miserationum Domini. Hic propheta judici
qui justitiam locuturus et impleturus venit, petitionem porrigit: et primo inclinat ipsum ad pietatem, (secundo)
porrigit petitionem, 64 cap.: utinam dirumperes.
Prima in duas. In prima inclinat ad pietatem commemorans pristina beneficia quae defecerunt; in secunda,
pericula quae incurrerunt, quare errare. Circa primum duo. Primo proponit intentum, quae reddidit, pro nostris
meritis, tam in bonis, quam in malis poenae, bonorum, quae gratis dedit. Eccli. 51: memoratus sum misericordiae
tuae, Domine.
Secundo prosequitur propositum: et primo commemorat beneficia, quantum ad evasionem periculorum,
commemorans singularem electionem: et dixit, scilicet Deus: verumtamen, quamvis ipsi contra me essent, non
negantes, scilicet Abraham.
Vel non negantes, quia saltem fidem meam tenent.
Exod. 15: fortitudo mea et laus mea Dominus. Et quantum ad diligentem protectionem, in omni tribulatione. Et
ipse est tribulatus, per compassionem: vel non est, statim, sed distulit etiam nunc, ut quasi corrigerentur: et
Angelum faciei, idest faciem meam videns, salvavit, quasi dux eorum per desertum.
Exod. 32: duc populum istum, Ps. 90: Angelis suis mandavit de te ut custodiant te in omnibus viis tuis. Et
quantum ad paternam dilectionem: in dilectione redemit, ab Aegypto; portavit, in deserto; levavit, idest extulit,
super alios in terra promissionis.
Os. 11: puer Israel. Secundo tangit beneficia quantum ad remissionem culparum: et primo ponit culpam: ipsi
autem afflixerunt spiritum ejus, scilicet Dei, vel sancti, Moysi, per diversa jurgia. Ps. 105: et vexatus est Moyses
propter eos, quia exacerbaverunt spiritum ejus. Secundo ponit poenam: et conversus est, scilicet Deus.
Thren. 2: factus est Dominus velut inimicus.
Iob 30: mutatus est mihi in crudelem.
Tertio ponit indulgentiam. Et recordatus, tandem Moysi, qui pro eis oravit. Exod. 32: aut dimitte eis, aut dele me
de libro in quo me scripsisti.
Ps. 104: memor fuit in saeculum testamenti ejus, verbi quod mandavit in mille generationes.
Nota super illo verbo, torcular calcavi, quod de torculari crucis fluxit primo sanguis ad redimendum. 1 Pet. 1:
non corruptibilibus auro vel argento redempti estis de vana vestra conversatione, sed pretioso sanguine Jesu
Christi. Secundo aqua ad emundandum. Ps. 77: eduxit aquam de petra. Ezech. 36: effundam super vos aquam
mundam. Tertio oleum ad sanandum.
Job 29: petra fundebat mihi rivos olei.
Quarto mel ad consolidandum. Deut. 32: ut sugeret mel de petra. Quinto vinum ad confortandum.
Prov. 3: vino torcularia redundabunt.
122

