sanctificationis, secundum quam sunt Deo accepta; sed illa antiquorum sacramenta vel sacrificia erant tantum
signa istorum; et ideo non erant per se amata. Ex parte autem offerentis, et nostra et illorum possunt esse accepta
ex devotione offerentis. Potest ergo quadruplex tempus distingui.
Primum ante legem scriptam et idolatriam; et tunc placebant antiqua sacrificia facta a sanctis patribus et propter
devotionem offerentis et propter significationem rei oblatae. Secundum tempus est sub lege scripta; et tunc
interveniente idolatria, additum fuit quiddam propter quod simpliciter displicebant, quia non erat dignum quod
eodem placaretur Deus et coleretur diabolus: et ex alia parte fuit addita una utilitas ex parte offerentis, ut esset
remedium contra idolatriam populo ad hoc prono. Unde etiam de sacrificiis nihil praeceptum est ante
fabricationem idoli. Et sic intelligitur auctoritas jeremiae inducta.
Tertium tempus fuit sub prophetis, in quo propter peccata populi jam non placebant ex parte offerentis, sed
tantum inquantum erant signum.
Unde secundum hoc non placabant Deum, sed magis offendebant. Quartum tempus est sub gratia, quando jam
usus eorum ex toto abolitus est, quia veniente veritate cessavit figura.
|#4 Lectio 4
Neomeniam et sabbatum.
Hic removet solemnitatum celebrationes.
Et primo, quantum ad futurum, ponit prohibitionis propositum dicens, Neomeniam. Psal. 80: buccinate in
Neomenia tuba, in signum diei solemnitatis vestrae. Sabbatum. Exod. 20: festivitates alias. Levit. 23: hae sunt
feriae Domini, quas vocabitis celeberrimas et sanctissimas.
Iniqui sunt coetus vestri. Infra 58: ecce in die jejunii vestri invenitur voluntas vestra, et omnes debitores vestros
repetitis. Secundo ibi kalendas vestras quantum ad praesens ponit odium dicens: kalendas, quod supra
Neomeniam. Unde in alio Psalterio: canite in initio mensis tubam, Thren. 2: oblivioni tradidit Dominus in sion
festivitatem et sabbatum, et in opprobrium et in indignationem furoris sui regem et sacerdotem.
Tertio, quantum ad praeteritum, ponit taedium, dicens: facta sunt mihi molesta: et ponit duo: gravitatem
ponderis: facta sunt molesta, Psal. 37: sicut onus grave gravatae sunt super me: secundo laborem portantis:
laboravi sustinens. Is. 43: praebuisti mihi laborem in iniquitatibus tuis. Et loquitur more humano de Deo: quia
homini dicitur esse grave laborare in eo quod non placet sibi. Et cum extenderitis.
Reprobat orationes ipsorum: et primo ponit reprobationem; secundo reprobationis rationem, ibi, manus enim
vestrae. Circa primum duo facit. Primo reprobat quantum ad signum devotionis, ibi, et cum extenderitis. Thren.
3. Levemus corda nostra cum manibus ad caelum ad Deum. Et infra 65: tota die expandi manus meas ad
populum incredulum, qui graditur via non bona.
Secundo prolixitatem orationis, (ibi: et cum multiplicaveritis), Prov. 28: qui declinat aurem suam ne audiat
legem, oratio ejus erit execrabilis.
Manus enim vestrae sanguine plenae sunt, quem fudistis. Psalm. 13: veloces pedes eorum ad effundendum
sanguinem. Prover. 1: prohibe pedem tuum a semitis eorum: pedes enim illorum ad malum currunt, et festinant
ut effundant sanguinem. Lavamini. Hic ponit salubre consilium; et circa hoc tria facit. Primo ponit efficax
remedium; secundo remedii effectum, ibi, venite; tertio poenam contra contemptum, ibi, quod si nolueritis.
Remedium consistit in duobus: in fuga mali et sequela boni, ibi, discite. Malum fugatur dupliciter. Per
purgationem praeteriti; et quantum ad hoc dicit, lavamini, jer. 4: lava a malitia cor tuum, jerusalem, ut salva fias.
Usquequo morabuntur in te cogitationes noxiae? secundo per cautelam futuri: et hoc fit tripliciter. Ut corde mala
non cogitet: mundi estote. Proverb. 22: qui diligit cordis munditiam, propter gratiam labiorum habebit amicum
regem. Ut cogitata opere non impleat.
Micheae 2: vae qui cogitatis inutile, et operamini malum in cubilibus vestris: in luce matutina faciunt illud.
Auferte malum, scilicet opus. Ut incepta non perficiat: quiescite agere perverse. Jerem. 2: prohibe pedem tuum a
nuditate, et guttur tuum a siti. Cursor levis explicans vias suas, in eodem 2. Discite bene facere. Hic ponit
remedium quantum ad sequelam boni: et primo ut addiscant; secundo ut opere impleant, ibi, subvenite oppresso.
Operatur enim aliquis bonum in ordinando seipsum; et quantum ad hoc dicit, discite bene facere. Jer. 6: erudire,
jerusalem, ne forte recedat anima mea a te; ne forte ponam te terram desertam et inhabitabilem.
In ordine ad proximum; et hoc est quod dicit, quaerite judicium. Job 29: causam quam ego nesciebam,
diligentissime investigabam.
Jerem. 6: state super vias, et videte et interrogate de semitis antiquis. Subvenite oppresso. Hic ponit impletionem
operis in subveniendo miseris. Miserum autem facit vel violentia: et quantum ad hoc dicit, subvenite oppresso:
Proverb. 24. Erue eos qui ducuntur ad mortem, et qui trahuntur ad interitum liberare ne cesses: aut aetatis
ignorantia: judicate pupillo: Eccli. 4: in judicando esto pupillis ut pater: aut sexus impotentia: defendite viduam.
Job 29: auris audiens beatificabat me, et oculus videns testimonium reddebat mihi. Et venite. Hic promittit
effectum: et circa hoc tria ponuntur. Primo promittentis obligatio, cum dicit, venite; ac si diceret: si facitis quae
dico, et non sequatur quod promitto, obligo me ad hoc quod arguatis me. Hoc plangebat job 9: non est qui
utrumque possit arguere et ponere manum suam in ambobus. Secundo malorum cessatio: si fuerint peccata. Et
promittit specialiter mundationem a peccatis: quia cessante causa, cessat effectus, duo genera peccati tangit.
8

