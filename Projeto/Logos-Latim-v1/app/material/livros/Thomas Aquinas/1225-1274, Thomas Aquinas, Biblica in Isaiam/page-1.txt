OPERA OMNIA
SANCTI THOMAE AQUINATIS
-----oOo----Textum electronicum praeparavit et indexavit
Ricardo M. Rom n, S. R. E. Presbyterus
Bonis Auris, MCMXCVIII

|*IN_ISAIAM
|+P Prologus
|#1 Lectio 1
Scribe visum, et explana eum super tabulas, ut percurrat qui legerit eum: quia adhuc visus procul, et apparebit in
finem. Habac. 2.
Ex verbis istis tria possunt accipi circa librum Isaiae prophetae, quem prae manibus habemus; scilicet auctor,
modus et materia. Circa primum tria ponuntur: scilicet auctor, auctoris minister, et ministri officium, sive
donum. Auctor ostenditur in dicentis imperio: unde praemittitur: respondit mihi Dominus, et dixit: scribe visum
etc.. Auctor enim Scripturae sacrae spiritus sanctus est. Infra 48: nunc misit me Dominus etc., 2 Petri I 21: non
enim voluntate humana etc..
Spiritus enim loquitur mysteria, sicut dicitur 1 Cor. 14. Minister ostenditur in scribentis actu: dicit enim, scribe.
Fuit autem lingua prophetae organum spiritus sancti, sicut in Psal. 44.
Dicitur: lingua mea calamus Scribae, velociter scribentis. Et 1 Cor. 3: quid igitur est Apollo? quid vero Paulus?
ministri ejus cui credidistis.
Officium vero ministri ostenditur in visionis privilegio: dicit enim, visum. Qui enim hodie dicitur propheta, olim
vocabatur videns, sicut 1 Reg. 9 dicitur. Et numer. 12: si quis fuerit inter vos propheta Domini, in visione
apparebo ei, vel per somnium loquar ad illum. Sic igitur patet auctor; sed modus ostenditur in hoc quod sequitur,
et explana: modus enim istius prophetiae planus est et apertus. Unde, ut dicitur in prologo non videtur vaticinari
de futuris, sed magis de praeteritis historiam texere. Et circa hoc tria ponuntur: visionis explanatio, explanationis
ratio et utilitas consequens. Primum ostenditur in hoc quod dicit, explana eum. Explanatur autem ab eo visus,
sive visio, tribus modis. Primo per similitudinis adaptationem; secundo per sententiae expressionem; tertio per
verborum venustatem. Et in his tribus iste propheta alios excellit prophetas.
Ponit enim pulchras et curiales similitudines, quae quidem sunt necessariae nobis, propter connaturalitatem
sensus ad rationem: est enim naturale rationi nostrae accipere a sensibilibus: unde perspicacius capit ea quorum
similia ad sensum videt.
Unde Dionysius in epistola ad titum secunda demonstrat hoc, scilicet quod necessariae sint sensibiles figurae in
Scripturis: quicumque plana cum audierint, in seipsis componunt figuram quamdam ad intellectum theologiae
ipsos manuducentem.
Et Osee 12: in manibus prophetarum assimilatus sum. Excellit etiam in expressione sententiae, ut videatur non
prophetiam, sed evangelium texere, ut dicitur in prologo galeato. Unde dictum est sibi, infra 40: exalta vocem
tuam, noli timere, dic civitatibus Iudae etc.. Excellit etiam in verborum venustate sicut vir nobilis et urbanae
eloquentiae, ut dicitur in prologo et Prov. 15: lingua sapientium ornat scientiam. Sed huius explanationis tangitur
consequenter ratio, cum dicit, super tabulas. Sunt enim tabulae legis, sunt tabulae lapidei cordis et sunt tabulae
mollis et carnei cordis. 2 Cor. 3: epistola nostra vos estis... Scripta non in tabulis lapideis, sed in tabulis cordis
carnalibus. Primae tabulae (scilicet) legis scriptae fuerunt digito Dei, sicut dicitur exo. 31. Et ideo Scriptura
profunda et obscura, et plena multis mysteriis. Unde oportuit superscribi illis tabulis digito hominis planam
prophetiam, ad explanandum, infra 8: sume tibi librum grandem, et scribe in eo stylo hominis. Sed secundis
tabulis, scilicet cordibus lapideis, superscribi oportuit plane ad confutandum. Matth. 15. Bene prophetavit de
vobis Isaias dicens: populus hic labiis me honorat, cor autem eorum longe est a me. Sed tertiis tabulis, scilicet
cordibus carnalibus, oportuit plane superscribi ad instruendum. 2 esdrae 8: signate in libro legis Dei distincte et
aperte ad intelligendum.
Et sequitur: et intellexerunt cum legeretur. Utilitas autem explanationis ostenditur in hoc quod sequitur, ut
percurrat. Percurrere enim est expedite in finem currendo devenire.
1

