Hic incipit secunda pars, in qua arguit peccatum eorum quantum ad oppressionem proximorum; et dividitur in
partes duas. In prima ponitur opprimentium confutatio; in secunda oppressorum consolatio. Cap. 4: et
apprehendent.
Et quia violentum dominium non solum est culpa hominis, sed etiam poena Dei judicantis peccata populi, sicut
dicitur job 34: qui regnare facit hypocritam propter peccata populi: ideo prima pars dividitur in partes duas. In
prima enim praedicitur secundum quod est poena a Deo inflicta; in secunda arguitur secundum quod est culpa ab
homine commissa, ibi, populum meum. Prima dividitur in duas. In prima comminatur regiminis subversionem;
in secunda assignat dicti rationem, ibi, ruit enim. Prima in tres. In prima subtrahuntur ad regiminis officium
idonei; in secunda praeficiuntur indigni, ibi, et dabo pueros in tertia refutantur vocati, ibi, apprehendet vir. Prima
in duas. In prima subtrahit idoneum ad regiminis officium; in secunda utilem ad regentis auxilium, ibi, et
consiliarium.
Prima in tres, secundum tria quae requiruntur ad idoneitatem praelatorum. Primo enim aufert idoneum quantum
ad potestatem; in secunda quantum ad sagacitatem, ibi, judicem; in tertia quantum ad auctoritatem, ibi, senem.
Potestas ad regenda bella populi requiritur in duce vel rege, et ad compescendum insolertias: Eccl. 9: noli
quaerere fieri judex, nisi virtute valeas irrumpere iniquitates: quae in tribus consistit, secundum quae dividitur
prima pars in tres partes; scilicet in fortitudine corporis, quae consistit in tribus: scilicet complexionis vigore; et
quantum ad hoc dicit: ideo moneo ut quiescatis; enim, idest quia, ecce, in proximo est, auferet validum, idest
bene valentem in complexionis sanitate. In membrorum robore; et sic dicit, fortem, quia fortitudo consistit in
ossibus et nervis, ut dicit Philosophus. Iterum in cibi multitudine; et sic dicit, omne robur panis in quo omnis
cibus et potus significatur. Eccl. 29: initium vitae hominis aqua et panis et vestimentum.
Secundo consistit potestas dicta in constantia cordis; et sic dicit, fortem, secundum quod venit a fortitudine quae
est virtus animae. Tertio consistit in exercitio bellicae artis, et sic dicit, virum bellatorem. Sapientia autem
requiritur ad exercenda judicia; propter quod petiit Salomon sapientiam a Deo. 3 Reg. 3: dabis servo tuo cor
docile... Ut possit discernere inter bonum et malum.
Et hoc habetur tripliciter. Vel humana institutione; et quantum ad hoc dicit, judicem, quasi juris peritum: vel
divina inspiratione; et quantum ad hoc dicit, prophetam: vel Daemonis revelatione; et quantum ad hoc dicit,
ariolum, quia in aris Daemonum divinabant, et aliquando vera dicebant. Auctoritas necessaria est ad reverentiam;
et haec consistit in tribus. In officii dignitate; et quantum ad hoc dicit, principem etc.; et per hos omnes alios
principes intelligit, ut dicit Glossa: in morum honestate; senem, moribus. In vultus maturitate; honorabilem
vultu. Utiles autem sunt aliqui principibus ad regimen populi, vel ad expediendum dubia negotia; et quantum ad
hoc dicit, consiliarium: vel ad facienda aedificia; sapientem de architectis, ab archos, quod est princeps, et
techne, quod est ars, et praecipue mechanicarum.
Architector dicitur principalis artifex, qui praecipit artificibus inducere formam, et praeparare materiam,
secundum considerationem finis cujus scientiam habet in usu vel ratione. Sapientia autem, secundum
Philosophum, dicitur dupliciter; scilicet universalis et particularis. Particularem definiens dicit, quod est virtus
per quam homo ponitur in ultimo cujuscumque artis, ut medicinae: et dicitur sapiens medicus qui est certissimus
in his quae sunt medicinae; et similiter sapiens faber; et sic de aliis.
Et hoc modo sumitur hic. Universalis sapientia est quae est ultimum in omnibus artibus et scientiis; et ista est per
quam homo ponitur in cognitione nobilissimarum rerum, substantiarum scilicet separatarum, vel spiritualium. Et
haec, secundum Philosophum, est metaphysica, et secundum nos theologia. Tertio aliquis necessarius est ad
instruendum divina: et quantum ad hoc dicit: et prudentem eloquii mystici, a mystim quod est secretum, idest
divinorum verborum quae secreta sunt. Et de omnibus his habetur 4 Reg. Penult., quod translati sunt a
Nabuchodonosor in Babyloniam.
Transtulit quoque joachim in Babylonem, et matrem regis, et uxores regis, et eunuchos, et judices terrae duxit in
captivitatem. Et dabo pueros. Hic ostenditur subversio regiminis quantum ad hoc quod praeficiuntur indigni. Et
dividitur in duas. In prima ponitur indignorum praelatio; in secunda consequens populi turbatio, ibi, et corruet
populus, sunt autem indigni quantum ad defectum sapientiae et aetatis; et sic dicit: dabo pueros: et quantum ad
defectum virtutis; et sic dicit: et effeminati, idest lascivi et imbecilles. Oseae 13: dabo tibi reges in furore meo.
Effectus autem regiminis in perturbatione populi tangitur triplex.
Primo universalis dissensio: unde dicit: corruet populus, ab unitate pacis, per quam est populus, vir ad virum,
idest contra. Prov. 11: ubi non est gubernator, corruet populus.
Zach. 10: abducti sunt quasi grex: affligentur, quia non est eis pastor. Secundo amicitiae dissolutio: unusquisque
ad proximum suum, idest contra proximum suum. Jer. 10: omnis frater supplantans supplantabitur, et omnis
amicus fraudulenter incedet. Tertio ordinis confusio: tumultuabitur puer contra senem.
Thren. 4: facies sacerdotum non erubuerunt, nec senum miserti sunt. Apprehendet. Hic ostendit subversionem
regiminis quantum ad hoc quod invitati recusant (officium), quasi quoddam ruinosum. Et dividitur in partes
duas. In prima ponitur eligentium invitatio; in secunda electi recusatio, ibi, et respondebit.
Circa primum tria ponuntur: scilicet ipsa electio, electionis occasio, officii iniunctio.
Electio inordinata, quia ab uno tantum; unde dicit: inde erit tumultus enim: idest quia non communiter eligent;
sed apprehendet vir fratrem suum, conjunctum sanguine, domesticum patris sui, familiaritate acceptum, quamvis
14

