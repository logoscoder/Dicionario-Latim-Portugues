Adhuc dies est, ut in Nobe stetur: villa prope jerusalem, quasi dicat: adhuc est tantum de die quod possumus illic
figere tentoria; quia divinatum erat ei quod si illa die illuc applicaret, quod vinceretur.
Vel, o habitatores gabin confortamini, quia hostes prope sunt. Agitabit, ad modum comminantis. Infra 37: ad
sanctum Israel. In manu servorum tuorum exprobrasti Domino. Secundo hostium destructio, ecce dominator. Et
primo facilitas ex parte punientis, confringet: ad similitudinem facti Gedeon, judicum 7. Secundo universalitas
ex parte punitorum: excelsi, quantum ad fortes corpore; sublimes, quantum ad principes; condensa saltus, ad
multitudinem populi, idest frutices, quae faciunt sylvam spissam, et Libanus, ipse Senacherib, qui interfectus fuit
a filiis suis: infra 27. Mystice Glossa: confringet lagunculam, in passione Christi.
Nota super illo verbo, et erit lumen Israel in ignem, quod Deus noster dicitur ignis: primo, quia subtilis; et
quantum ad hoc dicitur subtilis quantum ad substantiam, quia dicitur spiritus. Joan. 4: spiritus est Deus. Secundo
quantum ad scientiam, quia penetrabilis. Heb. 4: vivus est sermo Dei et efficax, et penetrabilior omni gladio
ancipiti. Tertio quantum ad apparentiam, quia invisibilis. Job 28: unde ergo sapientia? et infra eodem: abscondita
est ab oculis omnium viventium. Vel job 36: omnes homines.
Secundo quia lucidus. Quod autem sit lucidus, patet primo quia manifestat, quantum ad intellectum. Ps. 35: in
lumine tuo videbimus lumen. Secundo, quia delectat quantum ad affectum, Tob. 5: quale gaudium est mihi, qui
in tenebris sedeo, et lumen caeli non video? tertio, quia dirigit quantum ad actum. Infra 60: ambulabunt gentes in
lumine tuo, et reges in splendore ortus tui. Tertio, quia calidus; et hoc primo quia vivificat. Job 39: tu forsitan in
pulvere calefacies ea? Thren. 1: de excelsis misit ignem in ossibus meis, et erudivit me. Secundo quia purgat.
Eccl. 38: vapor ignis urit carnes ejus, et in calore fornacis concertatur.
Tertio quia devastat. Deuter. 32: ignis succensus est in furore meo, et ardebit usque ad inferni novissima. Quarto
quia levis; et hoc primo propter motum, quia universa propter semetipsum operatus est Dominus: Prov. 16:
secundo propter situm, quia in altis habitat: Ps. 112; tertio propter incommixtionis modum. Sapient. 7: attingit
autem ubique propter munditiam suam: vapor est enim virtutis Dei.
|+11 Capitulus 11
Et egredietur virga de radice.
Posita destructione adversarii, promittitur reintegratio populi, qui erat divisus in duas et decem tribus. Et
dividitur in partes duas. In prima describitur restaurator; in secunda promittitur restauratio, et erit in die illa.
Hoc autem capitulum tripliciter exponitur. Hieronymus enim et omnes sancti nostri exponunt de restauratione
facta per Christum, et de Christo, ut sit figurative dictum. Quidam Magistri exponunt de ezechia vel josia,
similiter figurate accipientes litteram. Judaei de suo messia, quem expectant, volentes cuncta ad litteram
intelligere.
Sed haec ultima stulta est et fabulosa: secunda extorta; sed prima simpliciter vera. Et ideo illam prosequentes,
alias tangemus ex latere. Dividitur ergo prima pars in tres. In prima describitur restaurator Christus, quantum ad
nativitatem; in secunda quantum ad sanctitatem, et requiescet; in tertia quantum ad dignitatem, in die illa radix.
Circa primum duo tangit; processum matris ex regali serie vel progenie: egredietur virga, virga cui nullus fructex
adhaesit, de radice jesse: ad litteram, de progenie jesse, qui fuit pater David. Num. 24: orietur stella ex Jacob, et
consurget virga de Israel.
Quantum ad processum filii ex matre virgine, et flos, Christus. Can. 2: ego flos campi, et lilium convallium.
Ascendet, quia qui de caelo venit, super omnes est. Joan. 3. Unde infra 19: ecce Dominus ascendet super nubem
levem, et ingredietur Aegyptum, et movebuntur simulacra Aegypti. De radice jesse. Jerem. 23: suscitabo David
germen justum, et regnabit rex, et sapiens erit, et faciet judicium et justitiam in terra. Cum deberet dicere, de
virga, dicit, de radice, ad excludendum duas haereses. Una quarum dixit quod Christus non habuit veram
carnem; alia dixit, quod Christus habuit veram carnem, sed illa non fuit propagata ab Adam et a parentibus et
aliis, sed in beata virgine a Deo creata; aut quod venit a primis parentibus distincta, sicut lux quaedam, nunquam
infecta contagione peccati originalis. Quod totum excluditur in hoc quod ex parentibus virginis ascendere dicitur,
sicut flos ex radice. Judaei dicunt, quod flos et virga refertur ad Christum; et dicitur virga propter potestatem et
flagellationem malorum, et flos propter honestatem et consolationem bonorum. Hieronymus dicit, quod de hoc
loco sumitur quod dicitur Matth. 2: Nazaraeus vocabitur, idest floridus. Similiter exponunt, qui exponunt de josia
et ezechia. Et dicunt, quod dicuntur descendere ex jesse et non ex proximis parentibus, quia David facta est
promissio de confirmatione regni in filiis.
Notandum super illo verbo, egredietur virga, quod beata virgo dicitur virga primo consolans in tribulationibus.
Exod. 14: tu autem eleva virgam tuam, et extende manum tuam super mare, et divide illud, ut gradiantur filii
Israel in medio mari per siccum. Secundo fructificans.
Numer. 17: invenit Moyses virgam Aaron in domo levi germinasse, et turgentibus gemmis eruperant flores.
Tertio satians. Num. 20: cumque levasset Moyses virgam percutiens bis silicem, egressae sunt aquae largissimae,
ita ut biberet populus et jumenta. Quarto flagellans.
Num. 24: orietur stella ex Jacob, et consurget virga de Israel, et percutiet duces Moab. Quinto vigilans. Jerem. 1:
virgam vigilantem ego video.
Nota super illo verbo, et flos de radice, quod Christus dicitur flos primo propter mariae puritatem.
45

