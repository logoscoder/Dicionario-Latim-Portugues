Ecce nomen Domini. Hic consolatur eos ex hostium punitione: et circa hoc tria ponit.
Primo judicis punientis adventum; secundo poenae modum, et auditam faciet; tertio punitionis locum, praeparata
est. Circa primum tria ponit. Primo adventum: venit, ad universale judicium, de longinquo, longe ante a
prophetis annuntiatum. Vel: venit ad destructionem, Sennacherib; de longinquo, de alto potentiae suae. Vel ad
destruendos Babylonios, per medos a longe venientes. Jer. 5: ecce ego adducam super vos gentem de longinquo.
Nomen Domini, filius quantum ad primam expositionem; vel quia redundans est in gloriam ipsius, quantum ad
secundam et tertiam. Secundo ostendit venientis zelum, ponens iram in corde, per antropospatos, ardens furor.
Furor est ira accensa.
Incenditur autem vel quantum ad vehementiam desiderii vindictae; et quantum ad hoc dicit, ardens: vel quantum
ad quantitatem poenae; et quantum ad hoc dicit, gravis. Infra 65: isti fumus erant in furore meo, ignis ardens tota
die. Ponit etiam iram in ore: labia ejus repleta sunt indignatione, improperans peccata; devorans, comminando
tormenta.
Supra 11: spiritu labiorum suorum interficiet impium. Ponit etiam iram in opere: spiritus ejus, idest indignatio,
usque ad medium colli, idest usque ad extinctionem adducet. Supra 8: ibit per Judam inundans furor. Tertio ponit
indignationis effectum in malis: destructionem gentium.
Ad perdendas gentes. Ps. 72: Domine, in civitate tua imaginem ipsorum ad nihilum rediges.
Et cessationem tyrannorum, et frenum erroris. Job 30: pharetram suam etc..
Ponit etiam effectum in bonis in laude oris, canticum erit solemnitatis: quia in tribus solemnitatibus ibant in
jerusalem cum laetitia. Levit. 23: infra 33: civitatem solemnitatis nostrae oculi tui videbunt.
Et in jucunditate cordis, in laetitia cordis. Infra 51: gaudium et laetitia etc..
Judith ult.: erat autem populus Domini jucundus. Et auditam.
Hic describit poenae modum: et circa hoc tria facit. Primo describit poenae modum quantum ad punientis actum.
Vocis suae, per quam apparebit gloriosus, et terrorem brachii, per similitudinem irati, qui his modis comminatur.
Job 40: si habes brachium sicut Deus. Et quantum ad instrumentum, et flamma ignis: quia, ad litteram, Assyrii
combusti fuerunt.
Et forte tempestas aliqua fuit. Vel significantur diversae poenae in die judicii. Eccli. 30: (ignis, grando, etc.)p Ps.
148: ignis, grando, nix, glacies, spiritus procellarum. Secundo ponit poenae inflictionem, ostendens ejus
horrorem, a voce enim: et poenae durationem, et erit transitus fundatus, idest firmatus. Tertio sanctorum
exultationem, in citharis; in bellis praecipuis, quae sola divina virtute geruntur. Ps. 57: laetabitur justus cum
viderit vindictam. Praeparata est.
Hic describit poenae locum: et primo ipsius dispositionem. Thophet, vallis filii ennom, Gehenna, quia
conservabatur ibi ignis ad sacrificia in lapidibus de tophis. Eadem est vallis Gethsemani, in qua destructus est
exercitus Senacherib. Vel significatur per ipsam infernus. Unde Judaei conjiciunt ibi esse infernum, quia ex
duabus palmis quae ibi sunt, semper emittitur fumus. Ab heri, idest ab initio; vel a secundo die secundum
Judaeos, quae habuit tantum heri: unde nudius tertius. De hac valle habetur jer. 7 et 19: a rege, Deo. Supra 5:
dilatavit infernus animam suam. Secundo poenarum diversitatem, nutrimenta eius. Ligna impii, vel illi de
exercitu Senacherib. Flatus, idest voluntate, metaphorice. Ps. 10: ignis, sulphur, spiritus procellarum etc..
Nota super illo verbo, ecce nomen Domini, quod filius Dei est nomen patris: primo quo manifestatur.
Joan. 17: manifestavi nomen tuum hominibus.
Secundo quo honoratur. Matth. 6: pater, sanctificetur nomen tuum. Tertio quo invocatur.
Joan. 16: quodcumque petieritis patrem in nomine meo, dabit vobis.
Item super illo verbo, venit de longinquo, quod venit de longinquo primo propter diuturnam expectationem.
Hebr. 11: juxta fidem defuncti sunt omnes isti, non receptis repromissionibus, sed a longe eas aspicientes.
Secundo propter meritorum nostrorum imperfectionem. Ephes. 2: veniens evangelizavit vobis pacem qui longe
fuistis.
Tertio propter temporis dilationem. Num. 24: videbo eum, sed non modo; intuebor illum, sed non prope. Quarto
propter majestatis altitudinem.
Ps. 18: a summo caelo egressio ejus, et occursus ejus usque ad summum ejus.
Item super illo verbo, lingua ejus quasi ignis, quod caritas dicitur ignis primo quia illuminat. Eccl. 2: qui timetis
Deum diligite eum, et illuminabuntur corda vestra. Secundo quia exaestuat.
Cant. 2: fulcite me floribus, stipate me malis, quia amore langueo. Tertio, quia ad se omnia convertit. Rom. 8:
scimus quoniam diligentibus Deum omnia cooperantur in bonum.
Quarto quia expeditum facit. Joan. 14: si quis diligit me, sermonem meum servabit. Quinto quia sursum trahit.
Cant. 3: in lectulo meo quaesivi quem diligit anima mea; quaesivi illum, et non inveni.
Nota super illo: praeparata est quod infernus est latus primo propter retinendi aviditatem, supra 5: dilatavit
infernus animam suam; secundo propter damnatorum multitudinem, Matth. 7: arta est via quae ducit ad vitam;
tertio propter poenarum diversitatem, Ps. (148) ignis, grando, nix, glacies, etc., vel (Ps. 10): ignis, sulphur et
spiritus etc.; quarto propter poenae aeternitatem, Matth. 25: ite maledicti in ignem aeternum.
|+31 Capitulus 31
77

