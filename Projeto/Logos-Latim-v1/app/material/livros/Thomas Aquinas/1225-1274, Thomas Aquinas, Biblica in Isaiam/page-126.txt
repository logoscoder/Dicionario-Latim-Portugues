Tum ex quiete, quia in loco quiescit unumquodque cujus est locus; Deus autem non quiescit in aliquo, sed omnia
in ipso sicut ab ipso facta. Et quis est locus? supra 40: levate in excelsis. Et dat utile remedium ad quem autem;
pauperculum idest humilem qui se parvum reputat quantum ad praesentia, contritum, de peccatis praeteritis,
trementem, quantum ad propositum de futuris faciendis.
Eccli. 15: oculi ejus ad timentes eum.
Secundo excludit confidentiam quam conceperant ex ritu sacrificiorum: et primo ponit ipsorum reprobationem:
qui immolat bovem; ac si diceret: ita sunt abominabilia ipsorum sacrificia, ac si aliquid contra legem facerent;
quia eadem idolis offerebant.
Qui benedicat, laudat et veneratur. Supra 1: ne offeratis ultra sacrificium. Secundo ostendit reprobationis
rationem, primo ponens culpam: haec omnia elegerunt, scilicet sacrificia, ambulantes, in viis suis, malis. Prov. 2:
laetantur cum male fecerint, et exultant in rebus pessimis.
Secundo comminatur poenam, unde et ego, Prov. 3: illusores ipse deludet. Job 3: timor quem timebam evenit
mihi, et quod verebar accidit. Tertio arguit peccantium duritiam.
Quia vocavi. Prov. 1: vocavi et renuistis.
Audite verbum Domini.
Hic exequitur modum executionis dictae sententiae: et primo quantum ad praemia bonorum; secundo quantum
ad supplicia malorum, et cognoscetur.
Prima in duas. Primo excitat attentionem: qui tremitis, ex reverentia verborum ipsius. Eccli. 2: qui timetis
Dominum credite illi. Secundo prosequitur promissionem: et primo quantum ad vindictam de irrisoribus, ponens
eorum irrisionem: dixerunt fratres vestri. Glorificetur, quasi dicat: appareat gloria Domini quam expectatis, quasi
dicat: nunquam apparebit.
Supra 5: festinus velociter veniet, non est deficiens neque laborans in eo. Et praedicens eorum confusionem: ipsi
autem confundentur, hoc modo. Vox populi, timentis, vox Domini, quantum ad hostium tumultus. Soph. 1: vox
diei Domini amara. Secundo exequitur promissionem quantum ad bonorum abundantiam: et primo quantum ad
populi readunationem, ponens promissionem, antequam parturiret; idest, subito, et simul filii jerusalem
congregabuntur ad ipsam, sicut si mulier subito filium pareret, non praecedente partu. Supra 37: venerunt filii
usque ad partum. Mystice exponitur de partu b. Virginis, et de partu ecclesiae in conversione fidelium, et de
parturitione aeternae generationis. Et inducit admirativam quaestionem: quis audivit unquam talia? supra 49:
quis genuit mihi? et ponit responsionem ex persona Domini: numquid ego non pariam? congregans Judaeos, vel
fideles convertens, vel filium ab aeterno.
Simile psalm. 93: qui plantavit aurem, non audiet; aut qui finxit oculum, non considerat? et haec argumenta
tenent, si illud quod est perfectionis in creaturis, attribuatur, remoto omni eo quod imperfectionis est. Secundo
promittit congregatis immensam consolationem. Et primo invitat alios ad congratulationem: laetamini cum
jerusalem, in ea, sicut in objecto gaudii, ponens conditionem congratulantium quantum ad affectum, qui diligitis.
Cant. 5: comedite amici, et bibite, et inebriamini carissimi.
Quantum ad affectus signum, qui lugetis. Matth. 5: beati qui lugent, quoniam ipsi consolabuntur.
Et congratulationis fructum quantum ad participationes laetitiae, vel pacis, ut sugatis, can. 1: meliora sunt ubera
tua vino. Quantum ad participationem gloriae, ut mulgeatis, quasi mulgentes lac. Job 22: tunc super
omnipotentem deliciis afflues. Secundo promittit copiosam collationem pacis: quia haec dicit Dominus:
declinabo.
Ut vocetur redundantia sicut fluvius descendens cum magno impetu venit, nec redundat. Et gloriae, et quasi
torrentem.
Supra 48: facta fuisset sicut fluvius. Tertio promittit consolationis plenam perceptionem. Primo quantum ad
gentium administrationem: quam sugetis, in gloriam gentium, quia ipsi reges gentium consolabuntur, et
sustentabunt vos. Unde sequitur, ad ubera. Mystice loquitur de apostolis, qui in gloriam gentium velociter
conversarum delectati sunt et eas quasi ad ubera blandis admonitionibus portaverunt.
Supra 60: suges lac.
Secundo quantum ad divinam protectionem: quomodo si cui mater. Heb. 12: obliti estis consolationis.
Tertio quantum ad bonorum fruitionem, videbitis, bona a Deo vobis data, ossa, vos qui in adversitate sicut ossa
arida eratis. Ezech. 37: ossa arida audite verbum Domini. Vel videbitis divinam essentiam. Eccl. 11: dulce
lumen, et delectabile oculis videre solem. Ossa, in resurrectionem. Et cognoscetur.
Hic promittit malis supplicia: et primo comminatur poenam, ponens judicis indignationem, manus, affligens
impios in servis. Vel manus, consolationis, in servis, per effectum. Supra 27: indignatio non est mihi. Ponit etiam
poenae magnitudinem: quia ecce Dominus in igne, quo civitas comburenda erat, vel quo mundus purgandus.
Quadrigae, exercitus chaldaeorum, in quo quasi venit Deus; vel Angeli qui cum ipso ad judicium venient.
Psal. 96: ignis ante ipsum praecedet, Amos 9: gladio Dei peribunt. Ponit etiam punitorum multitudinem,
multiplicabuntur.
Supra 34: victima enim Domini in bosra, et interfectio magna in terra edom. Secundo improperat culpam, qui
sanctificabantur putantes se mundare ab immunditiis aquis, vel etiam sacrificiis idolorum, in hortis, in quibus
idola colebant, vel voluptati se exercebant, post unam, cum mulieribus more pecudum coeuntes. Vel post
126

