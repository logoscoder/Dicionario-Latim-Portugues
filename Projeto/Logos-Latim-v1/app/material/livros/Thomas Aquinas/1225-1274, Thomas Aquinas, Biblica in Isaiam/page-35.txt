plurimos de tribu zabulon et Nephtali: 4 Reg. 15: et postmodum Salmanasar in captivitatem reducente residuas:
4 Reg. 18. Hujus autem tribulationis etiam duae tribus fuerunt participes, quia a teglathphalasar afflicti sunt, ut
dicitur 2 Paral. 28, et a Senacherib, sicut dicitur infra 36. Non tamen omnino subjugatae.
Et dividitur in partes duas. In prima praedicit tribulationem; in secunda modum ipsius et ordinem, cap. 9: primo
tempore alleviata est.
Hoc autem capitulum dividitur in partes tres. In prima comminatur decem tribubus Assyriorum destructionem; in
secunda praedicit in hoc duarum tribuum afflictionem, ibi, et ibit per Judam inundans; in tertia confortat eos per
futuram liberationem, ibi, congregamini.
Circa primum duo facit. In prima ponitur destructionis signum; in secunda describitur ipsum factum, ibi et
adiecit Dominus. Circa primum duo ponit. Primo ponit paenae praefigurationem; in secunda, signi
expressionem, ibi, quia antequam sciat.
Hoc autem signum, Judaei ad litteram exponunt de filio Isaiae, per cujus nomen Dominus significare volebat
decem tribuum destructionem. Et secundum hoc, signum tripliciter confirmat. Primo scripto: secundo,
testimonio, ibi, et adhibui; tertio, ipso facto, ibi, et accessi.
Circa primum tria ponit: scilicet in quo scribendum, librum grandem. Ad litteram enim, grandem, ad
significandum magnitudinem tribulationis jer. 36: tolle volumen libri, et scribes in eo omnia quae locutus sum
tibi adversus Israel et Judam. Secundo quo scribendum, stilo hominis, idest plane, ut intelligi possit, et ut
scriptum maneat. Habac. 2: scribe visum, et explana eum super tabulas, ut percurrat qui legerit eum. Tertio quid
scribendum, nomen scilicet vastaturi, significans futuram destructionem in brevi. Detrahe spolia, praedare hoc
est depraedare.
Haec verba possunt esse Domini ad prophetam; et sic sumuntur materialiter: vel ad hostes; et sic significative.
Infra 10: et contra populum furoris mei mandabo illi ut auferat spolia, et dividat praedam. Et adhibui mihi. Hic
confirmatur signum testimonio. Testes fideles. Deut. 19: in ore duorum vel trium stet omne verbum. Et accessi
ad prophetissam. Hic confirmatur facto: quia aliquando prophetae pronuntiabant futurum aliquid etiam ipso
facto, sicut infra 20: vade, et solve saccum de lumbis tuis, et calceamenta tua tolle de pedibus tuis; et fecit sic,
vadens nudus, et discalceatus. Unde intelligitur ad litteram quod accessit ad uxorem suam. Unde duo ponuntur:
primo pueri generatio, et accessi; secundo generati vocatio, voca nomen accelera, quasi festina ad faciendum,
detrahe spolia, ut supra. Vel secundum aliam litteram, Hieronymi: accelera, spolia detrahe. Et hoc melius est,
quia secundum hoc, non est plus in nomine quam fuerit in scripto.
Contra hoc quidam multipliciter objiciunt quod non possit ad litteram intelligi. Primo, quia cum pauca sint quae
scribi praecipiuntur, non oportebat esse librum grandem. Secundo, quia non est probabile quod propheta
honestus homo testes adduxerit quando accessit ad uxorem suam. Tertio quia urias fecit altare idolorum ad
similitudinem altaris Damasci in templo Domini; unde non fuit fidelis testis. Quarto, quia zacharias non erat tunc
vivus, quia zacharias filius jojadae fuerat longe ante interfectus a joas rege Juda: 2 Paralip. 24. Alius dicitur
zacharias qui fuit unus de duodecim prophetis, et fuit longe post, in reditu populi de captivitate, sicut patet Zach.
1 et per totum: ergo non potuit eum adhibere in testem. Et praeterea remanet similis objectio sicut primo, quia
iste puer fuit ante mortem Phacee: ergo, ut supra probatum est, habebat in captione Samariae ad minus 19 annos:
ergo falsum est quod dicitur: antequam sciat vocare patrem etc., et ideo volunt quod intelligatur tantum de
Christo, sicut et primum signum; ut per librum grandem significetur sacra Scriptura, de qua habetur baruch 4: hic
est liber mandatorum Dei, et lex quae est in aeternum. Per stilum hominis, modus prophetiae, ut non omnibus
usquequaque pateat, sed tantum rationabilibus, qui ex figuris possunt significata concipere. Oseae 12: ego
visionem multiplicavi et in manibus prophetarum assimilatus sum. Velociter: nomen Christi, idest circumlocutio
nominis, quod est Jesus salvator, per hoc quod detraxit spolia, idest peccatores, a potestate diaboli, et praedatus
est infernum: de quo infra 53: ideo dispertiam ei plurimos, et fortium dividet spolia. Per uriam, qui interpretatur
lux Domini, significatur lex, Prov. 6: quia mandatum lucerna est, et lex lux. Per zachariam, qui interpretatur
memoria Domini, filium barachiae, qui interpretatur benedictio Domini, significatur prophetia: quia prophetae
per benedictionem divini muneris, cognitionem divinam acceperunt. Et hi, scilicet lex et prophetae, sunt testes
incarnationis Christi. Luc. Ult.: necesse est impleri omnia quae scripta sunt in lege Moysi et prophetis et Psalmis
de me. Prophetissa autem, beata virgo est, quae prophetavit dicens: magnificat anima mea Dominum: Luc. 1: ad
quam accessit per propheticam intelligentiam, et per fidem. Vel prophetissa dicitur spiritus sanctus, qui est
principium omnis prophetiae. 2 Pet. 1: non enim voluntate humana allata est aliquando prophetia; sed spiritu
sancto inspirati loquuntur sancti Dei homines. Apud Hebraeos enim est feminini generis, scilicet rua secundum
hoc concepit, idest concipere fecit. Quod enim in ea natum est, de spiritu sancto est: Matth. 1: voca nomen ejus,
o Isaia, idest praenuntia nomen ejus, sicut supra. Haec autem expositio non est tantae auctoritatis, sicut superior,
quae fuit supra 7, de alio signo, quia magis extorta est, et ex Scripturis non habet auctoritatem, sicut illa Matth. 1.
Unde quidam dicunt non esse inconveniens, si hoc intelligatur ad litteram; ita tamen quod puer iste sit figura
Christi: sicut etiam supra dictum est in quadam Glossa, 7 cap. Super illud: ecce virgo.
Unde secundum hoc potest responderi ad objectiones prius factas. Et dicendum ad primum, quod liber fuit
grandis, non ad necessitatem Scripturae, sed ad significandam magnitudinem tribulationis. Ad secundum
dicendum, quod potest intelligi, quod testes fuerunt adhibiti ad Scripturam, sicut fit in privilegiis, et non ad
35

