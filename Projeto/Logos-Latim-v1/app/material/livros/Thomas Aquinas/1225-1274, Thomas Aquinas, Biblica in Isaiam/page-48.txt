novitatis et voluptatis, quia novitii de hoc gaudent. Secundo ponit nocendi impotentiam. Non nocebunt; monte
sancto, idest ecclesia, nisi volentibus. Luc. 10: ecce dedi vobis potestatem super omnia Daemonia.
Marc. Ult.: signa autem eos qui crediderint haec sequentur. Linguis loquentur novis, serpentes tollent. Tertio
ponit utriusque causam: quia repleta est terra scientia Domini. Ps. 18: in omnem terram exivit sonus eorum.
Eccli. 24: ego sapientia effudi flumina. Judaei exponunt hoc totum factum ad litteram. Alii dicunt per hoc
significari quod temporibus illorum regum committebant se quilibet parvuli audacter illis qui prius fuerant
praedatores et (crudeles)p in die illa, hic ponit dignationem. In signum, crucis, quod assumentes salvantur. Joan.
12: ego si exaltatus fuero a terra, omnia traham ad me ipsum.
Infra 49: ecce ego levabo ad gentes manum meam, et exaltabo ad populos signum meum.
Ipsum gentes deprecabuntur. Ps. 71: adorabunt eum omnes reges, omnes gentes servient ei. Erit sepulcrum ejus
gloriosum: venerabitur ab omnibus. Unde designatum est per sepulcrum quod fecit in Modin in monumentum
sempiternum, ut aspiciatur ab omnibus transeuntibus: 1 machab. 13. Alii exponunt hoc de josia, quia fuit
sepultus in sepulcris regum, et erit in die illa. In parte ista promittit populi restaurationem quantum ad tria.
Primo quantum ad ipsorum liberationem; secundo quantum ad liberatorum conditionem, ibi, et auferetur, tertio
quantum ad liberationis praeparationem, ibi, et desolabit.
Circa primum duo facit.
Primo promittit liberationem; secundo describit liberationis modum, et levabit Dominus.
Quidam exponunt hoc de liberatione a captivitate Babylonis, quando possedit eos, eripiens a servitute Babylonis,
et dicitur secunda respectu primae liberationis, qua eduxit eos de servitute Aegypti. Nabuchodonosor enim eos
vastante, diversae gentes eos in captivos et in servos duxerant, et multis interfectis, residui congregati sunt ex
praecepto regis tyri, sicut legitur esdrae 1. Sed melius exponitur de liberatione facta per Christum: sic enim
consonat praecedentibus. In die illa, scilicet cum steterit in signum populorum, adjiciet secundo, per apostolos,
quia primo per se praedicavit. Residuum, quia reliquiae salvae fient: in quo notatur sanctitas Judaeorum
conversorum, et multitudinis gentium. De quo michaeae ult.: factus sum sicut qui colligit in autumno racemos
vindemiae. Phetros regio est, nomen habens ab uno filiorum Abraham: Elan, civitas persidis: emath, Antiochia:
Sennaar locus in chaldaea: jer. 30. Vel secundo, in secundo adventu, quando per eliae praedicationem
convertentur corda filiorum ad patres: Malach. Ult.. Rom. 11: ex parte contingit in Israel etc.. Et levabit. Hic
ponit liberationis modum quantum ad primam expositionem.
Levabit signum, idest edictum regis tyri.
Profugos Israel, qui ad litteras ezechiae venerunt in jerusalem, et conjunxerunt se duabus tribubus, et cum illis
fuerunt captivati, et cum eis liberati.
Vel signum crucis, quantum ad secundam expositionem, et congregabit profugos. Act. 13: vobis oportebat
primum praedicari verbum Dei; sed quia repellitis illud... Ecce convertimur ad gentes. Vel signum, alicujus
miraculi, per quod convertentur ad praedicationem eliae. Infra 49: ecce levabo ad gentes manum meam, et
exaltabo ad populos signum meum. Et auferetur.
Hic ostenditur liberatorum conditio. Et primo quantum ad concordiam, contra odium quod erat inter ephraim et
Judam. Et auferetur zelus, idest odium. Hoc completum fuit in reditu de captivitate, secundum primam
expositionem.
Vel quantum ad unitatem fidei, secundum secundam. Vel complebitur in futuro, quantum ad tertiam. De ista
concordia, jer. 3: ibit domus Juda ad domum Israel, et venient simul de terra Aquilonis, ad terram quam dedi
patribus vestris. Secundo quantum ad potentiam in subjugatione hostium, vel quae fuit ad litteram temporibus
Machabaeorum quantum ad primam; vel per praedicationem apostolorum quantum ad secundam; vel quantum ad
prosperitatem, quam etiam in futuro Dominus ei dabit.
Volabunt, quasi velociter impingent, in humero Philisthiim, flagellandos, per mare, quia sunt circa mare, et hoc
quantum ad primam et tertiam. Simul, cum eis jam victis, praedabuntur filios orientis, Assyrios. Hoc non legitur
factum tempore Machabaeorum. Vel praedabuntur per mare, quia Philistaei abundant navibus. Idumaea et Moab,
qui primo hostes, praeceptum manus eorum, implebunt, non expectabunt alium facientem secundum mandatum:
in quo notatur magna exaltatio. Et filii Amon: hi omnes fuerunt magni adversantes. Infra 49: venient etc.. Vel
volabunt, prae desiderio praedicandi, per mare: quia apostoli navigio per mare ad multas gentes pervenerunt. Vel
per has gentes, quas nominat, omnes intelligit. Infra 60: qui sunt isti qui ut nubes volant? praeceptum manus quia
docebant verbo et exemplo. Et desolabit.
Hic ponitur liberationis praeparatio: et circa hoc duo ponuntur.
Primo praeparatio; secundo utilitatis consecutio, et erit via. Promittitur autem praeparatio, secundum
similitudinem ad duplex beneficium quod exhibitum fuit patribus venientibus de Aegypto. Primo in divisione
maris, de quo legitur Exod. 14: et quantum ad hoc dicit, linguam maris; et dicitur lingua maris, quia, sicut dicit
Magister in historiis, in egressu filiorum Israel de Aegypto non fuit divisum mare ex uno litore, sed quasi
quaedam lingua, quae circumdabat montem quemdam. Lingua maris, idest medium maris, more Hebraici
sermonis, qui omne quod est in medio linguam vocat, propter hoc quod lingua est in medio oris. Quod quidem ad
litteram nunquam fuit factum; sed significatur amotio omnis impedimenti detinentis, quantum ad primam
expositionem.
48

