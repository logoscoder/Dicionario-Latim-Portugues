conditione dicentis, ibi, quippe ut vir nobilis, tertio concludit excusationem defectus in sua translatione a tali
modo, ibi, unde accidit etc.. Disertus, idest eruditus in eloquentia appareat, nobilis, genere, quia fuit avus
maternus vel affinis Manasse regi Juda, sicut dicitur in historia.
Unde accidit. Quae pulchre dicuntur in una lingua, non sonant pulchre translata in aliam; et ideo quanto ipse prae
ceteris prophetis pulchriori eloquio usus est, tanto magis translatio a pulchritudine ipsius deficit. Florem, idest
dulcedinem et ornatum. Deinde etiam hoc adjiciendum. Hic ostendit modum prophetandi apertum et expressum:
et circa hoc tria facit. Primo ostendit modum prophetandi qui dictus est; secundo ex modo concludit rationem
defectus in antiqua translatione septuaginta, ibi, unde conjicio: tertio excludit contradictionem aemulorum, ibi,
nec ignoro etc.. Non propheta, quasi veritatem sub aenigmate obscurans, mysteria; idest secreta, a mystim, quod
est secretum, ut incarnationem: infra 10: filius datus est nobis; passionem: infra 53. Tamquam ovis ad
occisionem ducetur, et sicut agnus coram tondente se obmutescet: et multa alia. Ad liquidum, expresse.
Putes, putare possis propter expressionem facti, non quantum ad modum qui magis exprimi potest de praeteritis
quam de futuris: unde in hoc superat evangelista prophetam. Conjicio, sub quadam conjecturatione existimo,
ethnicis idest gentilibus, ab ethnon, quod est gens. Margaritas. Matth. 7: inventa una pretiosa margarita.
Abscondita, occultata. Unde tria facit. Primo ponit defectum; secundo rationem defectus, ibi, ne sanctum; tertio
probat per suam editionem, ibi, quae cum hanc. Abscondita, idest sacramenta.
Nec ignoro. Hic refellit contradicentium falsum judicium, et circa hoc tria facit. Primo ostendit per causam
falsum esse eorum iudicium; secundo convincit eos per exemplum, ibi, et nihilominus; tertio ostendit eis
ordinem rectum, ibi, legant.
Circa primum tria facit. Primo ostendit causam falsi judicii ex parte intellectus, ignorantiam; secundo ex parte
affectus, invidiam, ibi, nos quoque; tertio concludit suam inter contradictiones constantiam, ibi, sciens ergo
quanti laboris.
Psal. 17: tenebrosa aqua in nubibus aeris.
Contra. Supra dixit, ad liquidum, idest expresse, hunc dicere Christi mysteria.
Respondeo. Verum est quantum ad quaedam principaliora.
Morsibus, idest detractionibus. In flammam mitto manum, idest expono me periculo. Et alludit proverbio
vulgari, quod habet ortum ex hoc quod scaevola manum qua cillium interfecit, credens sillam interficere, misit in
ignem, dicens: pereat manus quae hoc scelus operata est. Ob studium, idest exercitium scientiae.
Prophetavit. Hic ponit modum tractandi: et circa hoc tria facit. Primo tangit tractatus ordinem, quantum ad
tempus et materiam et modum simul; secundo tangit intentionem, ibi, cum interdum; tertio ex intentione
concludit orationis petitionem, ibi, quem quanto.
|+1 Capitulus 1
|#1 Lectio 1
Visio Isaiae filii Amos.
Iste liber dividitur in duas partes, in prooemium et tractatum qui incipit, ibi, audite caeli. Prooemium inducitur
quasi titulus, ad manifestationem sequentis operis.
Manifestatur autem ex quatuor. Primo ex operis genere; secundo ex auctore, ibi, Isaiae; tertio ex materia, ibi,
quam vidit: quarto ex tempore, ibi, in diebus. Genus operis ostenditur in hoc quod dicit, visio; in quo differt a
libris historialibus, quia prophetia est.
Oseae 12: ego visiones multiplicavi. Et sequitur: in manibus prophetarum assimilatus sum hic oportet tria videre.
Primo qualiter se habeat visio ad prophetiam; secundo de modis prophetalium visionum; tertio de differentia
propheticae visionis ad alias visiones. Circa primum sciendum est, quod prophetia potest habere duplicem
interpretationem, secundum quod potest venire a phanos, quod est apparitio, vel a for faris. Secundum primam
derivationem dicitur propheta habens apparitionem de his quae procul sunt; et secundum hoc prophetia differt a
visione in modo; quia apparitio dicit relationem visibilis ad videntem, sed visio e contrario. Iterum se habent ex
additione: quia visio est de quibuscumque, sed prophetia de his quae procul sunt. Dicuntur autem aliqua esse
procul a cognitione nostra dupliciter: simpliciter, et secundum quid. Simpliciter procul sunt futura contingentia
ad utrumlibet, quorum non potest accipi determinata cognitio neque in se neque in suis causis; et de his prophetia
proprie est. Secundum quid procul sunt quorum cognitio diffugit cognoscentem, sicut quaedam praeterita et
quaedam praesentia: et de his non est prophetia simpliciter, sed quo ad nescientes. Sed secundum secundam
derivationem dicitur propheta quasi procul fans. Et sic prophetia addit supra visionem actum exterioris
denuntiationis, et visio erit materialis respectu prophetiae. Circa secundum sciendum est, quod modi
prophetalium visionum distinguuntur secundum ea in quibus accipitur praescientia futuri contingentis. Illud
autem est aut species facta in sensu, et dicitur visio corporalis, quia sensus accipit species praesentibus
corporibus quorum sunt: aut est species recepta in imaginatione, et dicitur visio spiritualis, quia primo
manifestatur in ipsa actus et proprietas spiritualitatis, quae est cognoscere rem abstractam a materia; aut est
species existens tantum in intellectu, et dicitur visio intellectualis.

3

