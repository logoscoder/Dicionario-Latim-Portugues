spiritui sancto quae pertinent ad perfectionem affectus; quamvis omnia communiter sint dona totius trinitatis. Si
autem considerentur inquantum habent rationem doni, sic omnia attribuuntur spiritui sancto, qui est primum
donum, in quo omnia dona donantur. Similiter etiam si considerentur quantum ad principium motionis talium
donorum, qui est amor bonitas enim Dei (ut dicit Dionysius) est diffusiva omnium quae recipiuntur in creaturis a
Deo, quae appropriatur spiritui sancto. Alii autem referunt hoc ad sanctitatem josiae et ezechiae, Judaei ad
Antichristum.
Non secundum visionem. Hic ostendit sanctitatem ejus quantum ad rectitudinem operis; et praecipue in
judicando, quia hoc est opus regis. Unde tria ostendit. Primo solertiam in discernendo; secundo justitiam in
exequendo, sed judicabit; tertio constantiam in perseverando, et erit justitia.
Dicit ergo quantum ad primum: non secundum visionem oculorum, exteriorum, neque secundum auditum
aurium, exteriorum, sicut Matth. 22, dicentibus: Magister, scimus quia verax es. Joan. 2: opus ei non erat ut quis
ei testimonium redderet de homine: ipse enim sciebat quid erat in homine. Et hoc non potest exponi de homine
puro, sicut dicitur 1 Reg. 16: homo videt quae foris parent, Deus autem intuetur cor.
Et ideo dixerunt discrete, joan. 16: nunc scimus quia scis omnia. Alii tamen extorte exponunt de illis regibus:
quia non secundum adulationes ea quae primo aspectu videntur judicabunt, sed diligenter veritatem causae
inquirent. Sed judicabit.
Hic ostenditur justitia in exequendo. Et primo quantum ad bonos, jus suum distribuendo, judicabit, in die judicii,
et etiam nunc. Joan. 5: pater omne judicium dedit filio. Pauperes, de quibus Matth. 5: beati pauperes spiritu,
quoniam ipsorum est regnum caelorum. Secundo quantum ad malos: et primo quantum ad membra: percutiet
terram, idest terrenos, virga oris sui: ite maledicti, Matth. 25 vae vobis Scribae etc., Matth. 23, quantum ad caput:
spiritu labiorum, idest indignatione sua verbis expressa, impium, Antichristum. 2 Thess. 2: revelatus fuerit homo
peccati, filius perditionis; qui adversatur et extollitur supra omne quod dicitur Deus, aut quod colitur. Vel
diabolum.
Joan. 12: nunc judicium est mundi, nunc princeps mundi hujus ejicietur foras. Et totum hoc potest ad litteram
exponi de illis regibus qui justi fuerunt, et suis praeceptis impios occiderunt.
Et erit. Hic ponitur constantia in perseverando. Et erit justitia, quam observabit in judiciis, cingulum lumborum
ejus, idest ensis, quo pugnabit; et fides confidentia de Deo qua praevalebit; et hoc ad Christum, et ad illos reges.
Vel cingulum lumborum quod fortiter homini adhaeret, et totum hominem undique cingit: vel justitia in aequitate
facti, fidelitas in modo faciendi.
Eph. Ult.: estote succincti lumbos vestros: vel justitia, justi; fides, fideles; et sic tantum ad Christum, jerem. 13:
sicut adhaeret lumbare ad lumbos viri, sic agglutinavi mihi omnem domum Israel. Ex hoc arguit Hieronymus
contra Hebraeos quod non possunt omnia intelligi sicut sonant verba. Habitabit lupus. Hic ponitur effectus
rectitudinis, quae est in multitudine pacis: quam ostendit quantum ad duo. Primo quantum ad magnorum
mansuetudinem; secundo quantum ad parvorum securitatem, et delectabitur.
Mansuetudo ostenditur quantum ad tria.
Quantum ad habitationem: lupus, rapax, cum agno, innocente, et e converso, quia sequetur innocentiam ejus:
pardus, astutus, cum haedo, simplice: vitulus, genus animalis fortis, et leo, genus animalis fortis et ferocis: ovis,
genus animalis debilis, omnes simul in unitate erunt: ubi non est masculus et femina, gentilis et Judaeus,
circumcisio et praeputium, barbarus et Scytha, servus et liber; sed omnia et in omnibus Christus. Col. 3. Quod
significatum est in arca Noe, ubi fuerunt omnia animalia utriusque generis: Gen. 7. Secundo quantum ad
gubernationem: puer parvulus, Petrus piscator. Supra 8: ecce ego et pueri mei in cubili. 1 corinth. 1: stulta mundi
elegit Deus, ut confundat sapientes et contemptibilia ut confundat fortia. Minabit, idest ducet ad regnum, sicut
dux. Tertio quantum ad comestionem dupliciter; quantum ad cibi conformitatem, vitulus, qui comedit herbas,
animal mundum, ursus, qui lacerat carnes, nec est mundum animal, simul pascentur, eodem cibo verbi Dei.
Catuli, idest familiae eorum, simul, idest conformiter, requiescent, ad comedendum vel cibum sacramentorum. 1
Cor. 10: eamdem escam spiritualem manducaverunt. Secundo quantum ad cibi humilitatem, leo, rex, quasi bos,
rusticus, paleas, rudem doctrinam, vel ad litteram, abstinentiae cibos. Job 39: numquid volet rhinoceros servire
tibi, aut morabitur ad praesepe tuum? sed expressius videtur hoc servari in religione; ubi homines diversae aetatis
et conditionis unanimiter idest conformiter vivunt. Ps. 67: qui habitare facit unanimes in domo. Alii volunt quod
fuit completum tempore illorum regum, quando majores in pace vivebant cum minoribus. Judaei dicunt omnia
haec ad litteram futura temporibus Antichristi. Et delectabitur.
Hic ostendit parvorum securitatem; et ponit tria: eorum confidentiam, cum contra horrorem ponit laetitiam: super
foramina aspidis, idest super tribulationes quas diabolus vel tyrannus immittet, et statim quod lacte doctrinae
fidei nutriri coeperit. Rom. 5: non solum autem, sed et gloriamur in tribulationibus, scientes quia tribulatio
patientiam operatur.
Vel in convertendis malis. Apocal. Ult.: qui audit dicat, veni. Contra fugam, quae est indicativa timoris, ponit
invadendi audaciam; qui ablactatus fuerit, jam solido utens cibo, faciet plus, quod mittet manum suam in caverna
reguli, idest diaboli, qui, est rex super universos filios superbiae: job 41. Quia se confidenter persecutionibus
tyrannorum exponet, sicut multi martyres fecerunt. Job 39: exultat, audacter in occursum pergit armatis. Vel
refertur ad praedicatores, qui mittunt manum praedicationis ad conversionem peccatorum. Vel ab uberibus
47

