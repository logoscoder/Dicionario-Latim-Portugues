pertinet ad cultus diligentiam: unde dicit: et ponam eam desertam; idest, relinquam eam incultam sicut desertum.
Non putabitur, admonitione aut correptionis verbere, quando peccat, et non fodietur, ut auferantur ab eis
occasiones mali, sicut malae herbae; et ascendent super eam vepres et spinae, idest majora et minora peccata: vel
vepres peccatorum, spinae tribulationum.
Infra 7: vepres enim et spinae erunt in universa terra. Tertio aufert beneficium fertilitatis, contra quod ponit
defectum pluviae: unde dicit: et nubibus mandabo ne pluant: ad litteram, vel nubes praedicatores. Infra 60: qui
sunt isti qui ut nubes volant, et quasi columbae ad fenestras suas? jer. 3: quamobrem prohibitae sunt stillae
pluviarum, et serotinus imber non fuit. Vinea enim Domini exercituum. Hic exponit metaphoram: et primo
quantum ad vineam; secundo quantum ad vineae causam, ibi, expectavi ut faceret judicium. Circa primum
exponit vineam dicens, vinea enim, primo, domus Israel est; vel tota, vel quantum ad decem tribus, quae dictae
sunt Israel post separationem regni propter multitudinem.
Secundo quantum ad germen vel palmites, viri Juda, idest duae tribus in quibus adhuc observabatur cultus Dei.
Oseae 4: si fornicaris Israel, non derelinquas saltem Juda.
Vel quia ex ipsa principes. 1 Paral. 5: porro Judas qui erat fortissimus inter fratres suos, de stirpe ejus principes
germinati sunt. Expectavi ut faceret judicium. Hic exponit vineae causam, quae consistit in culpa, et poena quae
consequitur culpam: unde dividitur in partes tres. In prima ponitur culpa in generali; in secunda culpa et poena
simul in speciali, ibi, vae qui conjungitis domum: in tertia, poena in generali, ibi, in omnibus his.
Culpam in generali arguit quantum ad praelatos, quorum est facere judicium, in hoc quod dicit: expectavi,
secundum ordinem beneficiorum, ut faceret judicium, juste judicando; et ecce iniquitas, quasi inaequalitas
judicii. Eccl. 3: vidi sub sole in loco judicii impietatem, et in loco judicii iniquitatem. Secundo quantum ad
subditos, quorum est tenere justitiam sibi praefixam a praelatis: et justitiam, quae est per comparationem ad
praecepta legis; et ecce clamor, tumultus rixantium, vel conquestionis pauperum.
Infra 22: quidnam tibi quoque est quia ascendisti et tu in tecta clamoris plena, urbs frequens, civitas exultans.
Vae qui conjungitis domum domui. Hic ponit culpam eorum in abusu rerum in speciali, exequendo eam per
partes. Et dividitur in duas partes. In prima arguit eos quantum ad ipsam culpam; in secunda quantum ad
peccandi pertinaciam, ibi, vae qui trahitis.
Circa primum duo facit. Primo arguit eos quantum ad abusum possessionum, qui fit per avaritiam; in secunda
quantum ad abusum ciborum, qui fit per gulam, ibi, vae qui consurgitis.
Circa primum tria ponuntur. Primo arguitur superflua possessionum multiplicatio: unde dicit: vae qui conjungitis
domum domui, et agrum agro copulatis, usque ad terminum loci; sicut usque ad viam publicam. Oseae 5: facti
sunt principes Juda quasi assumentes terminum super eos.
Jerem. 22: vae qui aedificat domum suam in injustitia, et coenacula sua non in judicio. Amicum suum opprimet
frustra, et mercedem ejus non reddet ei. Qui dicit: aedificabo mihi domum latam, et coenacula spatiosa. Mich. 2:
et concupierunt agros, et violenter tulerunt, et domos rapuerunt, et calumniabantur virum et domum ejus, virum
et hereditatem ejus.
Secundo ponitur judicis interpellatio, numquid habitabitis in medio terrae? quae lata est et spatiosa, et data multis
in possessionem.
Gen. 1: crescite, et multiplicamini, et replete terram. Tertio ponitur poenae comminatio: et circa hoc duo
ponuntur. Primo punientis auctoritas vel potestas: unde dicit: in auribus meis sunt haec verba, Domini
exercituum, qui potest punire: quae dicam vobis, adhuc sunt sonantia in auribus meis, interioribus; in quo notatur
verborum certitudo. Infra 50: mane erigit mihi aurem, et audiam quasi Magistrum. Dominus Deus aperuit mihi
aurem: ego autem non contradico.
Secundo ponitur poenae severitas, ibi, nisi domus. Et primo quantum ad solitudinem domorum dicit nisi domus
fuerint desertae, quantum ad custodiam, et absque habitatore, quantum ad solitudinem domorum; quasi dicat:
non quiescet ira mea. Et est aposiopesis, quod est defectus orationis. Et ponit ea in quibus consistunt divitiae
domorum: scilicet in multitudine: et quantum ad hoc dicit, multae: in pulchritudine: et quantum ad hoc dicit,
pulchrae: in magnitudine, grandes. Sophoniae 1: et erit fortitudo eorum in direptionem, et domus eorum in
desertum. Secundo quantum ad sterilitatem vinearum dicit: decem jugera vinearum (juger habet in longitudine
120 pedes) facient lagunculam unam. Alia littera habet. Batum, quod est ejusdem capacitatis in liquidis, sicut
ephi in aridis. Tertio quantum ad amissionem seminum: et triginta modii facient tres, quia minus colligetis quam
seminastis. Aggaei 2: cum accederetis ad acervum modiorum viginti, et fierent decem. Alii habent corum, vel
ephi, quod est decima pars cori. Ezech. 45: ephi et batus erunt aequalia, et unius mensurae erunt, ut capiat
decimam partem cori batus, et decimam partem cori ephi.
|#2 Lectio 2
Vae qui consurgitis mane ad ebrietatem.
Hic arguit eorum culpam quantum ad abusum ciborum: et primo arguit culpam; secundo comminatur poenam,
ibi, propterea captivus.
Circa primum duo facit.

23

