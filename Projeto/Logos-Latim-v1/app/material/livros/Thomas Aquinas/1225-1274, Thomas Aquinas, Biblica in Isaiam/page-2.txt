Est autem finis triplex; scilicet finis legis, finis praecepti et finis vitae. Finis legis Christus est ad justitiam omni
credenti; sicut dicitur ad Rom. 10. Finis praecepti caritas est: 1 ad Tim. I. Finis vitae mors est, Matth. 21: qui
perseveraverit usque in finem hic salvus erit.
Dicit ergo: ut percurrat qui legerit; ac si dicat: ut qui legerit, sine impedimento dubitationis percurrat credendo in
Christum, credens amet, et in amore perseveret.
Materia tangitur in hoc quod sequitur: quia adhuc visus procul. Et est principaliter materia hujus libri apparitio
filii Dei: unde in ecclesia tempore adventus legitur. Est autem triplex apparitio filii Dei. Prima qua apparuit in
carne homo factus. Ad titum 3: apparuit benignitas et humanitas salvatoris nostri Dei. Secunda qua apparuit per
fidem a mundo creditus. Ad titum 2: apparuit gratia salvatoris nostri Dei erudiens nos.
Tertia qua apparebit per speciem in glorificatione. 1 joan. 3: scimus quoniam cum apparuerit, similes ei erimus.
Et istae apparitiones sunt materia istius libri. Unde in prologo dicitur, quod omnis cura ejus est de adventu
Christi, et vocatione gentium. Sed certe iste qui postea sic visus est, adhuc suis temporibus procul erat. Siquidem
procul, quia excelsum in majestatis aequalitate. Job 36. Unusquisque intuetur procul.
Ecce Deus magnus vincens scientiam nostram.
Erat etiam procul, quia absconditus in praefinitione patris. Eph. 3: quae sit dispensatio sacramenti absconditi a
saeculis in Deo. Erat etiam procul, quia dilatum in expectatione patrum. Hebr. 11.
Juxta fidem defuncti sunt omnes isti non acceptis repromissionibus, sed a longe eas aspicientes.
Sed certe modo quod erat longe, factum est prope, quia excelsum factum est infimum.
Verbum enim caro factum est: joan. 1. Quod erat absconditum, factum est publicum, quia unigenitus qui est in
sinu patris, ipse enarravit: (ibidem)p quod erat dilatum, incepit esse jam a sanctis possessum in gloria. Matth. 25:
venite benedicti patris mei, percipite regnum quod vobis paratum est ab origine mundi. Sic igitur poterat dicere:
adhuc visus procul apparebit in finem. Fuit enim prima apparitio in fine legis: quia ubi venit plenitudo temporis,
misit Deus filium suum natum ex muliere, factum sub lege: ad Galat. 4. Secunda autem fuit in fine idolatriae.
Infra 19: ecce Dominus ascendet super nubem levem, et ingredietur Aegyptum, et movebuntur simulacra
Aegypti a facie ejus. Sed tertia erit in fine omnis miseriae, quam absterget Deus ab oculis sanctorum, et non erit
amplius neque luctus, neque labor, sed nec ullus dolor, quoniam priora transierunt: Apoc. 21. Et haec sunt ultima
de quibus Eccli. 48, dicitur de Isaia: spiritu magno vidit ultima, et consolatus est lugentes sion usque in
sempiternum: et ostendit futura et abscondita antequam evenirent.
|#2 Lectio 2
Huic autem operi praemittit Hieronymus prologum, in quo tria facit. Primo ostendit modum dicendi; secundo
modum prophetandi, ibi, deinde etiam hoc adjiciendum; tertio modum tractandi, ibi, prophetavit autem. Modum
dicendi ostendit circa ornatum prolocutionis ex duobus. Primo ex ordine verborum; secundo ex elegantia
verborum, ibi, ac primum de Isaia. Circa primum tria facit. Primo removet ordinem a quibusdam aestimatum,
scilicet metricum; secundo demonstrat ordinem a propheta servatum, ibi, sed quod in demosthene; tertio ostendit
eumdem modum se esse in sua translatione imitatum, ibi, nos quoque.
Versibus, idest brevibus clausulis, descriptos, idest distinctos, metro ligari. Metrum Graece, mensura dicitur:
unde illud dicitur metrice describi ubi servatur certa mensura pedum, syllabarum, et temporum; a qua lege
prophetae soluti sunt. Et aliquid habere de Psalmis, idest eis simile, vel operibus Salomonis, quantum ad finem
proverbiorum, et in canticis canticorum; in demosthene, Graeco, tullio, Latino oratoribus, qui prosa scripserunt
per cola et comata. Tres sunt distinctiones in Scripturis: coma, colus et periodus, ad similitudinem corporis
humani, in quo sunt distinctiones quaedam in partibus unius membri; sicut sunt articuli, et distincta membra,
sicut manus et pedes et iterum totum corpus. Primae distinctioni respondet distinctio quae sit per comata, quia
coma, idem est quod incisio vel divisio; secundae respondet illa quae est per cola, quia colon interpretatur
membrum; sed toti respondet periodus: periodus enim dicitur circulatio a peri, quod est circum, et odos, quod est
via. Sola autem linea circuli completa est, sicut probat Philosophus. Sumuntur autem istae distinctiones in
Scripturis tripliciter. Primo, secundum Isidorum, in versibus, coma est quando post duos pedes sequitur una
syllaba, quae est pars alterius pedis, quia tunc deciditur pes unus, sicut ibi: gloria, laus, et honor.
Cola autem quando accipiuntur duo pedes sine syllaba sequente, ut carmina dulcia. Sed periodus, quando tota
sententia metrice tradita completur.
Secundo modo, in prosa, secundum Isidorum et tullium, coma est, quando imperfectae orationes pausatim
proferuntur, ut infra 1: vae genti peccatrici, populo gravi iniquitate, filiis sceleratis; et dicitur subdistinctio. Cola,
quando perfectae orationes cum pausa proferuntur, quamvis perfecta non sit sententia, et dicitur distinctio, ut
illud eodem: dereliquerunt Dominum, blasphemaverunt sanctum Israel, alienati sunt retrorsum. Periodus, quando
ex pluribus orationibus constat perfecta sententia.
Tertio modo sumitur coma a Rabano pro capitulo uno, super illud jer. 48: audivimus superbiam Moab; ubi dicit:
in superiori (commate) provocavit ad poenitentiam; idest in superiori capitulo. Sed secundo modo accipitur hic.
Novam, a nobis primo editam de Hebraeo in Latinum, novo genere, servato modo qui apud Hebraeos est, per
cola et comata, qui in aliis translationibus non servabatur. Ac primum de Isaia. Hic ostendit modum dicendi
quantum ad elegantiam verborum; et circa hoc tria facit. Primo ponit modum; secundo assignat rationem ex
2

