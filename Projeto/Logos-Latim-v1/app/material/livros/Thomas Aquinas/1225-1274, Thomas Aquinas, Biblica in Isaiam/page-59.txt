In parte ista comminatur destructionem Aegyptiorum, prosequens modum et ordinem; et dividitur in partes tres:
et primo describitur poenae praeparatio; in secunda, ipsa destructio, et tradam Aegyptum; in tertia, utilitatis
consecutio, ibi, in die illa erunt quinque civitates. Praeparatio autem poenae describitur quantum ad quatuor.
Primo quantum ad dispositionem hostium, ascendet, inspirando, super nubem, ex qua tempestas, levem, propter
agilitatem et promptitudinem: Ps. 96: nubes et caligo in circuitu ejus. Secundo quantum ad stuporem
gubernantium deorum. Et movebuntur: quia confracti sunt ab Assyriis: vel quia dare responsum non potuerunt:
vel quia nec eodem die apparuerunt homini. Ez. 6: confringentur etc..
Cor Aegypti, idest rex et principes, ex quibus totus vigor Aegypti. Supra 1: omne caput languidum, et omne cor
moerens. Tertio quantum ad dissensionem resistentium: quantum ad exteriorem contrectationem, et concurrere;
quantum ad extraneos, Aegyptios; quantum ad consanguineos, pugnabit vir; quantum ad notos et amicos, et vir
contra amicum suum; quantum ad diversos populos, civitas. Ponit voluntatum diversitatem: dirumpetur, idest
dividetur, spiritus, idest voluntas in visceribus ejus, idest incolis terrae.
Matth. 12: omne regnum in seipsum divisum desolabitur.
Quarto quantum ad errorem consiliantium hominum, et consilium. Job 5: apprehendit sapientes in astutia eorum,
et consilium pravorum dissipat, et Daemonum. Et interrogabunt, frustra. Supra 8: et cum dixerint ad vos:
quaerite a Pythonibus, et a divinis, qui stridunt in incantationibus suis etc.. Nota super illo verbo, super nubem,
quod est multiplex nubes. Prima assumptae carnis. Job 38: ubi eras cum ponerem nubem vestimentum ejus, et
caligine illud quasi pannis infantiae obvolverem? secunda est virginalis ventris. 3 Reg. 18: ecce nubecula parva
ascendebat de mari. Tertia est devotae mentis. Ps. 67: magnificentia ejus et virtus ejus in nubibus.
Quarta judiciariae sedis. Ps. 96 nubes et caligo in circuitu ejus, justitia et judicium praeparatio sedis ejus.
Item nota, quod de prima nube procedit pluvia sacramentalis vel sanctificationis. Joan. 19: de latere (Domini)
continuo exivit sanguis et aqua. De secunda procedit cibus consolationis.
Sap. 19: nubes castra obumbrabat, et ex aqua quae ante erat, terra apparuit arida. Et infra: videntes tua mirabilia,
et monstra: tamquam enim equi depaverunt escam. Supra 18: sicut nubes roris.
De tertia procedit coruscatio praedicationis. Job 37: frumentum desiderant nubes, nubes spargunt lumen suum.
De quarta procedit tempestas damnationis. (Ier. 4): ecce quasi nubes, Ps. 67: virtus ejus in nubibus.
Item nota super illo verbo, nubem levem, quod prima dicitur levis propter eminentiae dignitatem.
Daniel. 7: ecce in nubibus similis filio hominis veniebat. Secunda dicitur levis propter virginitatis puritatem
apocal. 14: et ecce nubem candidam, et super nubem sedentem similem filio hominis. Tertia dicitur levis propter
obedientiae velocitatem. Infra 60: qui sunt isti qui ut nubes volant? quarta dicitur levis propter executionis
facilitatem. Eccli. 43: in magnitudine sua posuit nubes, et confracti sunt lapides grandinis.
Et tradam Aegyptum.
Hic prosequitur ipsam destructionem: et primo quantum ad populi servitutem; secundo quantum ad terrae
desolationem, et arescet, tertio quantum ad sapientum stuporem, stulti principes.
Dominorum: Assyriorum, chaldaeorum, Romanorum. Deut. 28: servies inimico tuo. Destructionem autem terrae
designat per siccitatem aquarum, in quibus Aegyptus ornata et dives est: vel quia ira Dei praevenit ut aquae
siccarentur, et animalia morerentur: vel loquitur hyperbolice, quasi dicat: tanta erit tribulatio quod videbitur
etiam aquas siccare. Ponit ergo tria. Primo siccitatis modum, arescet, idest minuetur, fluvius, Nilus, flumina alia.
Ezechiel. 30: faciam alveos fluminum aridos. Secundo ponit siccitatis signum, calamus et juncus, quae nutriuntur
in aquis. Infra 35: orietur viror calami et junci. Tertio ponit siccitatis damnum, nudabitur, primo agriculturae, a
fonte, idest a principio: vel hoc ad finem. Psalm. 106: posuit flumina in desertum, et exitum aquarum in sitim.
Secundo piscatorum, moerebunt piscatores. Ezech. 29: projiciam te in desertum, et omnes pisces fluminis tui.
Tertio diversorum artificum, confundentur qui operantur linum, quod nascitur in locis humidis.
Flaccentia, idest arentia: lacunas, vivaria. Stulti principes. Hic ponit hominum stuporem: et primo quantum ad
errorem in consiliis; secundo quantum ad timorem in bellis, ibi, in die illa.
Circa primum tria. Primo irridet sapientum stultitiam quantum ad deliberationem: stulti principes, idest
Philosophi, thaneos, ubi vigebat studium: jerem. 51: stultus factus est omnis homo: quantum ad consilii
promulgationem: sapientes, quantum ad sui commendationem, quomodo dicetis Pharaoni? idest, quomodo
poteritis dicere, quando putabit vos male consuluisse, hoc quod unusquisque vestrum solebat dicere ad sui
commendationem, ut ejus consilio credatur, filius sapientium; quasi dicat, hereditate sapientiam possideo; vel
discipulus regum, qui antiquitus Philosophi erant. Job 15: et senes et antiqui sunt in nobis, multo vetustiores
quam patres tui. Secundo irridet regis confidentiam. Ubi nunc. Et primo quaestionem: infra 47: stent et salvent
te; secundo responsionem, stulti emarcuerunt, idest defecerunt, ut supra; tertio irridet populi decepti ignaviam,
deceperunt.
Hic tria facit. Primo ponit sapientum deceptionem, deceperunt angulum, idest regnum, in quo multi conjunguntur
sicut parietes in angulo.
Infra 47: sapientia tua et scientia tua decepit te.
Secundo Dei permissionem, Dominus miscuit: saepe dicitur metaphorice. Spiritum vertiginis, idest erroris, ad
modum ejus qui patitur vertiginem. 3 reg.

59

