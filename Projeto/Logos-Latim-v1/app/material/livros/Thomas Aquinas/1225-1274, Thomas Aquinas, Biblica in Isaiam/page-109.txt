sunt cum eo duo nequam. Psalm. 87: aestimatus sum cum descendentibus in lacum. Tertio subjectorum
salvationem. Non enim quasi tyrannus sibi subdidit ad vexandum, sed ad salvandum. Et ipse peccatum
multorum, efficienter, quamvis omnium sufficienter, tulit, abstulit, et pro transgressoribus oravit. Luc. 23: pater,
ignosce illis, quia nesciunt quid faciunt.
|+54 Capitulus 54
Lauda sterilis.
Hic contra rerum dejectionem promittit exaltationis remedium: et primo promittit multitudinem contra
paucitatem; secundo honoris restitutionem contra confusionem, noli timere; tertio prosperitatem contra pristinam
adversitatem, paupercula.
Circa primum tria. Primo praedicit filiorum multitudinem, indicens gratiarum actionis laudem: o sterilis,
jerusalem, quae non paris, quia derelicta, deserta, lauda, Deum, pro concessis beneficiis. Laudantium
jucunditatem: decanta laudem: est enim canticum, mentis exultatio in vocem prorupta; et jucunditatis
magnitudinem: hinni, in modum equi prae magnitudine vocem ad exprimendum formare non potens. Jer. 31:
exulta in laetitia, Jacob. Ps. 146: Deo nostro sit jucunda decoraque laudatio. Et promittens filiorum
multitudinem, quoniam multi; quasi, magis multiplicabuntur filii tui, quamvis sis deserta, quam illarum
civitatum quae viros habent ad generandum. 1 Reg. 2: donec sterilis peperit plurimos, et quae multos habebat
filios infirmata est. Secundo exhortatur ad loci ampliationem sub metaphora tentorii: dilata locum, quantum ad
solum quo extenditur; pelles, quibus tegitur; funiculos, quibus paxilli ligantur; clavos, quibus tabulae
conjunguntur, vel ipsos paxillos. Et haec leguntur fuisse in tabernaculo foederis: Exod. 26, et 36.
Hac pro multitudine hominum oportet majorem habitationem quaerere, quam sit terra promissionis.
Supra 49: adhuc dicunt filii sterilitatis, etc..
Tertio praedicit exhortationis impletionem: ad dexteram enim, quasi, undique te dilatabis: quod impletum fuit
tempore Machabaeorum, quando appositae fuerunt quaedam civitates de regione Samariae et de aliis regno
Judaeorum. Gen. 24: possideat semen tuum portas inimicorum tuorum. Noli timere.
Hic promittit pristini honoris restitutionem, contra confusionem quam prius sustinuerant. Secundo promissionis
firmitatem: sicut in diebus Noe. Circa primum duo facit. Primo promittit pristinae confusionis oblivionem: non
confunderis, interius, non erubesces, exterius.
Pudebit, ex consideratione tuae turpitudinis; oblivisceris, prae abundantia gloriae; adolescentiae quando peccasti
in deserto, viduitatis, quando fuisti a Deo separata in captivitate Babylonis. Supra 45: non confundemini, neque
erubescetis. Sopho. 3: in die illa non confunderis super cunctis adinventionibus tuis. Secundo promittit pristini
honoris restitutionem: et primo ponit restitutionem quantum ad dominium, quia dominabitur; supra 26: Domine
possederunt nos; et quantum ad conjugium, mulierem derelictam. Jerem. 3: si dimiserit vir uxorem suam, et
recedens ab eo duxerit virum alterum; numquid revertetur ad eum ultra? secundo promittit honoris ampliationem
quantum ad honorum multitudinem: dixit Dominus, in modico, pauca passa es respectu eorum quae tibi
miserando tribuam. 2 corinth. 4: id enim quod in praesenti est, momentaneum est. Et quantum ad durationem, in
momento; quasi dicat: brevi tempore iram meam sensisti respectu ejus in quo tui miserebor. Supra 26:
abscondere modicum. Haec autem omnia quae dicta sunt, mystice exponuntur de vocatione gentium: quia
gentilitas prius sterilis, postmodum multos filios congregavit, secundum Glossam. Sicut in diebus. Hic ostendit
promissionis firmitatem.
Et primo ex prioris promissionis similitudine: iuravi, firmiter statui, si tamen in praeceptis meis permanseris.
Gen. 9: statuam pactum meum vobiscum, et cum semine vestro post vos. Eccli. 44: testamenta saeculi.
Secundo ex creaturarum stabilium operatione: montes enim, quasi dicat: facilius est montes et colles immutari,
quam verba mea cassari. Vel per montes et colles, mundi potentes. Ps. 45: non timebimus dum turbabitur terra.
Nota super illo verbo, lauda sterilis, quod est sterilitas primo perversae actionis. Job 15: congregatio hypocritae
sterilis. Secundo sacrae contemplationis. Genes. 29: Rachel erat sterilis.
Tertio temporalis tribulationis. Supra 49: adhuc dicent in auribus tuis filii sterilitatis.
Item nota super illo dilata tentorium, quod dilatandum est cor primo propter hospitis magnitudinem.
Jerem. 23: numquid non caelum et terram ego impleo, dicit Dominus. Secundo propter munerum multitudinem.
Infra 60: videbis, et afflues, et dilatabitur cor tuum. Tertio propter viae expletionem. Psalm. 118: viam
mandatorum tuorum cucurri.
Item super illo in miserationibus magnis, quod misericordiae futurae magnae sunt, primo quia intrinsecae. Rom.
8: existimo quod non sunt condignae passiones hujus temporis ad futuram gloriam quae revelabitur in nobis.
Secundo quia aeternae. 2 Cor. 4: quae enim videntur, temporalia sunt; quae autem non videntur, aeterna. Tertio
quia perfectae. Luc. 1: ecce enim ex hoc beatam me dicent omnes generationes.
Quarto quia in plures extensae.
Luc. 14: homo quidam fecit caenam magnam, et vocavit multos. Quinto quia integrae. Apoc. 21: absterget Deus
omnem lacrymam ab oculis sanctorum.
Paupercula.

109

