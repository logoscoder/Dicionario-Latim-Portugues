tribuum insonabant; quae est trans flumen Aethiopiae, idest ultra Nilum, qui venit de Aethiopia. Ezech. 29: ecce
ego ad te, Pharao rex Aegypti, draco magne, qui cubas in medio fluminum tuorum. Hoc tamen Judaei exponunt
de Gog, qui habitant ultra Aethiopiam, contra quos testatur propheta ezechiel 38. Secundo describit auxilium
quod duabus tribubus promittebant. Et primo describit nuntiandi modum, dicens, qui, scilicet populus Aegyptius,
mittet legatos, idest nuntios, duabus tribubus, in mari, idest per mare, et super aquas, fluminis, vel maris, in vasis
papyri, genus junci, de quo fiebant capsellae ad portandas litteras, vel arundines tam magnae quod de eis fiebant
naves, ut legitur in historia Alexandri: a pyr, quod est ignis. Secundo ponit legationis praeceptum, in quo
determinat duo. Primo nuntiandi modum, dicens hoc: o Angeli, idest o nuntii mei, ite veloces, idest velociter.
Secundo motivum, ad gentem scilicet duarum tribuum, quam ostendit miserabilem ex quatuor. Primo ex
afflictionis magnitudine, convulsam, a propria firmitate per subjugationem, et dilaceratam, per poenarum
afflictionem.
Secundo ex pristina dignitate, terribilem, quondam, post quem non est alius, potentiae comparandus; nunc autem
expectantem, alienum auxilium, conculcatam, quasi in vilitate redactam. Tertio ex hostium potestate vel
iniquitate: cujus diripuerunt injuste flumina, reges Assyriorum.
Quarto ex loci sanctitate, ad montem. Sunt autem puniti, quia eos a cultu Dei retrahebant. Ezech. 29: non erunt
ultra domui Israel.
Omnes habitatores orbis.
Hic comminatur poenam: et circa hoc duo facit. Primo ponit poenae evidentiam.
Videbitis idest notum erit vobis, signum, vexillum Nabuchodonosor. Jerem. 46: audierunt gentes ignominiam
tuam, et ululatus tuus replevit terram. Vel hostium copiam, videbitis, existentes in exercitu ejus. Ezech. 30.
Fortissimi gentium adducentur.
Secundo aufert defensionis divinae confidentiam: quia haec dicit Dominus. Et primo quia subtrahet eis auxilium
suae defensionis: quiescam, quasi nihil vos adiuvans: considerabo, videbo quid vos possitis facere. Deuteron. 32:
considerabo novissima eorum. Secundo quia hostibus praebebit auxilium impugnationis, quantum ad consilium
in dubiis: sicut meridiana lux, ita evidenter ostenditur eis quid sit eis agendum. Quantum ad relevamentum in
laboribus, sicut nubes. Psal. 88: exaltasti dexteram deprimentium.
Tertio ibi, ante messem, describit poenae metaphoram, scilicet per destructionem fructus in agro: et ponit tria.
Primo quantum ad fructus perditionem, qui perditur in flore, quando nimis cito incipit florere: ante messem enim
totus. Similiter Aegyptus antequam potentiam haberet, florem suae gloriae ostentabat; de qua infra 40: omnis
gloria ejus quasi flos agri. Perditur etiam in germine, quando nondum maturus est humor de quo fieri debet
fructus. Et immatura. Similiter Aegyptus ultra potentiam quam habebat praesumebat. Perditur etiam in fructu,
quando rami in quibus sunt fructus absciduntur.
Praecidentur, ante fructus maturationem.
Job 15: laedetur quasi vinea in primo flore.
Proverb. 13: substantia festinata minuetur, eodem 20 hereditas ad quam festinat.
Secundo ponit fructus remanentium ablationem: quae derelicta fuerint perfecta ab Aegyptiis, ab Assyriis
abscindentur a propria firmitate, et excutientur de loco suo per chaldaeos. Infra 24: quomodo si paucae oleae (vel
olivae), quae remanserunt, excutiantur ex olea. Tertio ponit ipsius agri desertionem. Et relinquetur sicut ager
incultus: in quo significatur caedes hominum, postquam multae bestiae fuerunt in terra Aegypti. Ezech. 39: haec
dicit Dominus Deus: dic omni volucri.
In tempore illo. Hic ponitur poenae fructus.
Scilicet, quod populus duarum tribuum confidentes de Deo, et ipsius auxilium invocabunt cum munerum
oblatione. Supra 10: in die illa non adjiciet residuum Israel, et hi qui fugerint de domo Jacob, inniti super eo qui
percutit eos; sed innitetur super Dominum sanctum Israel.
Nota super illo verbo, immatura perfectio germinavit, quod est perfectio multiplex. Prima naturae.
Gen. 2: igitur perfecti sunt caeli. Secunda scientiae. Job 22: numquid Deo comparari potest homo, etiam cum
perfectae fuerit scientiae? tertia gratiae. 1 joan. 4: perfecta caritas foras mittit timorem. Quarta gloriae. 1 Cor. 3:
cum venerit quod perfectum est, evacuabitur quod ex parte est.
Nota super illo verbo, germen ejus, quod est germen primo pravae praelationis. Eccle. 10: vae tibi terra cujus rex
est puer, et principes mane comedunt. Secundo doctrinae erroris. Judae: hi autem qui ignorant, blasphemant;
tertio praesumptuosae opinionis. Rom. 12: unicuique sicut Deus.
Quarto praesentis consolationis. Luc. 16: recordare quia recepisti bona in vita tua.
Nota super illo verbo, deferetur munus, quod est munus multiplex. Primo ferventis dilectionis.
Proverb. 21: munus absconditum. Secundo devotae orationis. Psalm. 140: ascendat oratio mea sicut incensum in
conspectu tuo.
Tertio perfectae operationis. Mal. 1: munus non suscipiam de manu vestra. Quarto debitae oblationis.
Ps. 75: vovete, et reddite Domino Deo vestro omnes qui in circuitu ejus offertis munera.
|+19 Capitulus 19
Onus Aegypti.
58

