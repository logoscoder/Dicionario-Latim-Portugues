Quod est ex amore incendente, quod notatur in coccino propter intensum ruborem, contra quod ponit candorem
nivis frigidae. Job 9: si lotus fuero quasi aquis nivis et fulserint velut mundissimae manus meae etc.. Et quod est
peccatum ex timore mortificante, quod notatur in vermiculo, cujus color accedit ad albedinem: contra quod ponit
lanam: Ezech. 27: in multitudine diversarum opum in lanis optimi coloris (Matth. 28): aspectus eius etc., Dan. 7:
vestimentum ejus sicut nix candidum, et capilli ejus quasi lana alba.
Tertio ponitur bonorum restitutio: si volueritis, et audieritis, bona terrae. Psalm. 26: credo videre bona Domini in
terra viventium.
Comedetis. Infra 65: ecce servi mei comedent, et vos esurietis. Quod si nolueritis. Ponit poenam contra
contemptum. Et primo ponit contemptum, dicens: quod si nolueritis, Zach. 8. Cogitavi ut affligerem vos, cum ad
iracundiam me provocarent patres vestri. Secundo comminatur vindictae gladium; gladius devorabit vos. Ezech.
5: gladium evaginabo post eos, et complebo furorem meum; et quiescere faciam indignationem meam in eis.
Tertio ostendit esse immutabile judicium: quia os Domini locutum est. Numer. 23: non est Deus ut homo ut
mentiatur, neque ut filius hominis ut mutetur.
|#5 Lectio 5
Quomodo facta est meretrix.
Hic ostendit peccatum eorum secundum aversionem a justitia proximi: et circa hoc tria facit.
Primo describit culpam; secundo comminatur poenam, ibi, propter hoc dicit Dominus; tertio poenae sequelam,
ibi, et restituam. Circa primum primo arguit peccatum plebis; secundo peccatum sacerdotis, ibi, argentum; tertio
peccatum principis, ibi, principes tui. In plebe duo arguit, aggravans per comparationem ad priorem statum:
scilicet venalitatem per comparationem ad priorem fidelitatem: unde quomodo facta est meretrix? jer. 2: sub
omni ligno frondoso et in omni colle sublimi tu prosternebaris meretrix: et crudelitatem per comparationem ad
justitiam et judicium, quod est justitiae executio.
Psal. 93: quoadusque justitia convertatur in judicium.
Unde dicit: nunc autem homicidae. Oseae 4: maledictum et mendacium et homicidium et furtum et adulterium
inundaverunt, et sanguis sanguinem tetigit.
Peccatum sacerdotis in duobus arguit.
In corruptione veritatis doctrinae: unde dicit: argentum tuum, versum est in scoriam. Psal. 11: eloquia Domini
eloquia casta, argentum igne examinatum, probatum terrae, purgatum septuplum.
Jer. 5: prophetae prophetaverunt mendacium.
Secundo in remissione severitatis disciplinae, quae significatur in vino: hoc enim est vinum quod infudit
Samaritanus: Luc. 10. Unde dicit: vinum tuum.
Ezech. 13: vae qui consuunt.
Principes tui. Hic arguit peccatum principum: et primo ostendit eos infideles in officii executione, quod ad suam
utilitatem et non populi exequuntur. Amos 6: unguento optimo delibuti, bibentes in phialis vinum.
Ezech. 34: vae pastoribus Israel, qui pascunt semetipsos. Nonne greges pascuntur a pastoribus? et propter hoc
dicit, infideles. Secundo ostendit eos transgressores in malefactorum receptione: socii furum, eos defendendo et
patrocinium praestando: Oseae 6: quasi fauces virorum latronum principes sacerdotum. Proverb. 1: fili, ne
ambules cum eis. Tertio ostendit eos corruptos in munerum receptione. Infra 5. Vae qui justificatis impium pro
muneribus, et justitiam justi aufertis ab eo. Unde dicit: diligunt munera, recepta, sequuntur promissa vel sperata.
Quarto, ostendit eos iniquos in pauperum repulsione, dicens pupillo non judicant, jer. 5: causam viduae non
judicaverunt, causam pupilli non direxerunt. Propter hoc haec dicit Dominus.
Hic comminatur poenam: et primo praelatorum; secundo subditorum, ibi, et convertam. Circa primum ponit tria.
Primo punientis potestatem in auctoritate, dicens, Dominus. Malach. 1: si ego Dominus, ubi est timor meus?
dicit Dominus.
In ministrorum multitudine: exercituum. Job 25: numquid est numerus militum ejus? in fortitudine, fortis. Job 9:
sapiens corde est, et fortis robore: quis resistit ei, et pacem habuit? secundo ponit punientis voluntatem. Heu,
scilicet eis, consolabor, quia consolatio erit punitio eorum. Infra 63: dies ultionis in corde meo, annus
retributionis meae venit. Tertio ponit poenae crudelitatem: ibi et vindicabor de inimicis: quasi: sicut hostes
puniam vos. Deut. 32: reddam ultionem hostibus meis, et his qui oderunt me retribuam.
Et convertam. Hic comminatur poenam subditorum. Et primo ponitur punientis praeparatio, ibi, et convertam
manum meam ad te puniendum, quam parcendo quasi plicatam tenueram. Job 19: manus Domini tetigit me.
Secundo poenae perfectio: excoquam, igne tribulationis, ad purum, quousque aliquid purgandum sit. Matth. 5:
non exibis inde donec reddas novissimum quadrantem. Tertio poenarum multitudo: auferam omne stagnum
tuum: quia pro omni peccato, infra 40: recepit de manu Domini duplicia pro omnibus peccatis suis. Et restituam.
Hic ponit poenae sequelam: et primo quantum ad correptos, renovationem; secundo quantum ad obstinatos,
consumptionem, ibi, et conteret. Eodem enim igne (ut dicit Augustinus) aurum probatur, et palea fumat. Circa
primum tria facit.
Primo promittit renovationem quantum ad praelatorum emendationem; secundo quantum ad famae restitutionem,
ibi, post hoc vocaberis; tertio quantum ad justitiae observationem, ibi, sion in judicio.
9

