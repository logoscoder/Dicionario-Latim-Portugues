Ps. 104: eduxit populum suum in exultatione, et electos suos in laetitia. Quantum ad aliorum congratulationem,
montes et colles, potentes et populares, laudantes in vobis Dominum. Vel est hyperbole. Terra vestra, vestrae
reversioni congratulans.
Quantum ad bonorum multiplicatam restitutionem: pro saliuncula, idest, priora pauca erant respectu futurorum.
Aggaei 2: erit gloria domus hujus novissimae, plus quam primae. Supra 41: dabo in solitudine.
Saliunca, a saliendo dicta, quae cardus leporinus dicitur. Tertio ponit consequentem Dei gloriam, et erit Dominus
nominatus, undique et semper gloriosus pro liberatione vestra, in signum aeternum, ad quem confugient sicut ad
signum salutis. Supra 49: ecce ego levabo ad gentes signum meum.
Nota super illo verbo, omnes sitientes venite ad aquas, quod divina doctrina primo dicitur aqua; et hoc primo
quia infirmos sanat. Eccl. 15: aqua sapientiae salutaris potavit eum. Secundo quia inquinatos mundificat. Ezech.
36: effundam super vos aquam mundam, et mundabimini ab omnibus inquinamentis vestris. Tertio quia sitientes
satiat. Joan. 4: si quis biberit ex aqua quam ego dabo ei, non sitiet in aeternum. Secundo dicitur vinum; et hoc
quia primo pungit arguendo.
Supra 1: vinum tuum mixtum est aqua.
Secundo quia incendit exhortando. Psal. 104: eloquium Domini inflammavit eum. Tertio quia inebriat
consolando. Infra ult.: inebriamini ab uberibus consolationis vestrae. Tertio dicitur lac; et hoc primo propter
pulchritudinem. Gen. 49: Nephtalim cervus emissus dans eloquia pulchritudinis. Secundo propter dulcedinem.
Can. 2: sonet vox tua in auribus meis: vox enim tua dulcis. Tertio propter sumendi facilitatem. 1 Petri 2: quasi
modo geniti infantes lac concupiscite.
|+56 Capitulus 56
Haec dicit Dominus.
Hic postquam promiserat liberationem a malis, incipit promittere salutem in collatione bonorum.
Et dividitur in partes tres. In prima ponitur salutis praeparatio; in secunda salutis promissio, cap. 60: surge
illuminare; in tertia salutis collatae multa discretio, cap. 63: quis est iste.
Prima in duas. In prima ponitur praeparatio ex parte salutem suscipientis; in secunda ex parte ipsius salvantis, c.
59: ecce non est abbreviata. Prima in duas. In prima dat praeparationis salubre consilium; in secunda excludit
inane remedium, (c. 58): clama, ne cesses. Prima in duas. In prima ponit consilii recipientium diversitatem,
quantum ad constitutionem praemiorum; in secunda quantum ad evasionem periculorum, cap. 57: justus perit.
Prima in tres. In prima ponit consilium; in secunda in recipientibus consilii fructum, beatus vir qui facit; in tertia
in contemnentibus salutis defectum, omnes bestiae. Circa primum duo. Primo consulit debitam praeparationem:
custodite judicium, vos praelati, quorum est judicare; facite justitiam, vos subditi, idest omnem virtutem,
secundum quod ad alterum conformatur praeceptis legis. Michaeae 6: indicabo tibi, o homo, quid sit bonum.
Secundo promittit salutis propinquitatem: quia juxta, idest prope, salus mea, quia a me salvabimini post
captivitatem, et justitia mea, quantum ad hostes, de quibus vos vindicabo. Supra 46: prope feci justitiam meam.
Beatus vir. Hic ponit fructum consilii in his qui suscipiunt: et primo ponit utilitatem, ponens impletionis fructum:
beatus vir qui facit, opere explens, apprehendet, strenue aggrediens.
Psalm. 111: beatus vir qui timet Dominum; et implendi modum, quantum ad caeremonialia, custodiens
sabbatum: sabbati namque observatio erat moralis quantum ad hoc quod quies in Deo ponetur, et quod aliquando
divinis rebus vacetur ab aliis abstinendo; sed caeremonialis quantum ad temporis determinationem.
Fuit autem determinatus eis dies septimus, propter opus creationis, quo adhuc nullum dignius praecesserat.
Nobis dies primus, sive octavus, propter mysterium resurrectionis, quo natura condita in melius reparatur. Exod.
20: memento ut diem sabbati sanctifices.
Ier. 17: custodite animas vestras. Et quantum ad moralia, custodiens manus. Ps. 25: lavabo inter innocentes
manus meas. Secundo ponit utilitatis universalitatem, et non dicat: et primo excludit quorumdam, qui videbantur
indigni, desperationem, vel propter defectum generis, quia non erant de genere Israel. Qui adhaeret, servans
praecepta ejus. Separatione, non faciens me participem salutis eis promissae. Roman. 10: non enim est distinctio
Judaei et Graeci: nam idem Dominus omnium. Vel propter defectum generativae virtutis: et non dicat eunuchus:
lignum aridum, impotens ad generandum, sicut lignum aridum ad germinandum. Prov. 11: justi quasi virens
folium. Secundo ponit promissionem: quia haec dicit Dominus. Et primo ipsis specialiter quantum ad eunuchos:
custodierint, quantum ad cultum religionis, elegerint, quantum ad obedientiam legis, tenuerint, quantum ad
observantiam promissionis abstinendi a malis: in muris, idest habitationem in muros civitatis meae, nomen
melius, quod servi mei et sancti vocabuntur, et filiis, idest quasi multos filios generassent.
Sap. 3: spado qui non operatus est. Et quantum ad extraneos: et filiis, idest dabo privilegia in quibus Judaei
gloriantur, ut colant, quantum ad specialem cultum, et diligant, quasi filii, ut sint in servos, et glorientur in ipsius
dominio.
Supra 19: colent Dominum.
Et haec quidem fuerunt impleta in reversione populi de captivitate; sed plenius in conversione gentium ad fidem
Christi, sicut exponit Glossa.

111

