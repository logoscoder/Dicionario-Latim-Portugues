idest Assyrii, vel chaldaei, multis gentibus dominantes, flagella, idest palmites qui sunt in summitate vitis, per
quos metaphorice significantur principes et sublimes. Usque ad jazer, destruendo, quae est in ultimis finibus.
Quantum ad afflictionem hominum, errorem gentium, erraverunt. Ps. 106: erraverunt in solitudine, in inaquoso.
Vilitatem remanentium, propagines, quae remanent in vinea excisis flagellis, sine fructu et decore. Dan. 4:
germen radicum ejus, in terra sinite. Elongationem captivorum: transierunt mare, moabiticum, ducti captivi in
Babylonem. Vel mare, idest euphratem, secundum consuetudinem Hebraeorum. Joel. 3: venundabunt eos sabaeis
genti longinquae. Vel exponitur de Assyriis mare transeuntibus, et venientibus ad destruendum. Tertio ponitur
prophetae compassio; et primo ponitur compassio super hoc, scilicet malum Moab, plorabo in fletu jazer, idest
deflens illa civitatem Moab. Et similiter etiam vineam Sabama, et eleale. Secundo ponitur compassionis ratio
quantum ad hostium impetum, calcantium, idest Assyriorum devastantium, et quantum ad sublatum ab eis
gaudium, quod habebant de abundantia frumenti, de carmelo, idest de fertilitate: carmelus enim non est in Moab;
sed utuntur Judaei nominibus propriis pro appellativis. Et gaudium quod habebant in abundantia vini, in vineis
Ier. 48. Tertio infertur quasi ex ratione conclusio: super hoc, infortunio, venter, idest sensus, meus quasi cithara,
faciens sonum ad planctum. Vel quia cithara auget gaudium laetis, et tristitiam tristibus. Vel propter concordiam
virtutum prophetae. Et erit.
Hic ostendit frustrationem eorum, et de idolis, quibus sacrificabant in excelsis, et quibus sacrificabant in templis,
quando erant in timoribus. Deut. 32: ubi sunt dii eorum in quibus habebant fiduciam? hoc verbum.
Hic est epilogus. Ex tunc, a morte regis Achaz. Et nunc. Hic ostendit brevitatem temporis. In tribus annis, qui
erunt usque ad destructionem vestram, et a morte Achaz: suo tempore fuit visio hujus secundi verbi: vel in
quibus durabit vestra persecutio vel impugnatio.
Anni mercenarii: quia post hos Dominus reddet vobis mercedem pro peccatis vestris. Vel qui videntur magni,
mercenarii sunt, et Domino parvi.
Job 7: militia est vita hominis super terram; et quasi mercenarii dies ejus.
|+17 Capitulus 17
Onus Damasci.
Hic incipit comminari contra illos qui praeparabant populo Dei occasionem peccandi, dum per confidentiam
auxilii ipsorum de Deo confidere non curabant. Et dividitur in duas. In prima contra syros, qui populo decem
tribuum auxilium conferebant; in secunda contra Aegyptios, qui duabus tribubus. Cap. 18: vae terrae.
Prima in tres. In prima comminatur destructionem syrorum auxilium promittentium; in secunda decem tribuum
in praemisso auxilio confidentium, et erit in die illa, in tertia Assyriorum utrosque destruentium, vae multitudini.
Circa primum duo. Primo comminatur destructionem; in secunda describit destructionis effectum, et cessabit.
Destructionem autem comminatur primo quantum ad regiam civitatem: desinet esse civitas, per depopulationem
hominum; erit sicut, per destructionem murorum.
Mich. 3: sion erit quasi ager. Secundo quantum ad adjacentem regionem, Aroer, idest illius regionis syriae, in
qua multae civitates sunt, vel Aroer, myrica; quasi: sicut loca in quibus abundant myricae sterilia sunt, et
derelicta in pastum gregum; ita civitates syriae. Non erit qui exterreat: quia propter solitudinem etiam latrones
non erunt ibi: vel quia non erunt ad alium fructum utiles; sicut exterrentur greges a vineis et locis cultis. Infra 34:
orientur in domibus eorum urticae. Et cessabit.
Hic ponitur effectus destructionis: et primo in decem tribubus ab ephraim; secundo quantum ad regiam
civitatem, et regnum a Damasco, cessabit, et non erit ulterius caput regni; tertio quantum ad totam regionem, et
reliquiae syriae, ironice; idest, erunt ignominiosi sicut filii Israel. Infra 31: Dominus inclinabit manum suam, et
corruet auxiliator.
Et erit in die illa. Hic comminatur destructionem decem tribuum, in eorum auxilio confidentium: et primo
quantum ad oppressionem hominum; secundo quantum ad desolationem civitatum, in die illa civitates, tertio
quantum ad sterilitatem agrorum, propterea plantabis.
Circa primum duo facit. Primo comminatur poenam; secundo ostendit poenae fructum, in die illa inclinabitur.
Comminatur autem poenam in hominibus primo contra elationis gloriam, attenuabitur, idest ad modicum, et
quasi ad nihilum redigetur, gloria, destructis his in quibus gloriabantur. Secundo contra divitiarum opulentiam, et
pinguedo, idest divitiae quibus carnem deliciose nutriebant. Supra 10: mittet dominator Dominus. Tertio contra
populi abundantiam comminatur hominum paucitatem, quam describit sub triplici metaphora, secundum quod in
tribus in abundantia Jacob benedictio fuit. Gen. 27: abundantiam frumenti, vini et olei. Quantum ad primum
ponit paucitatem spicarum post messionem, quae vel congregantur ab ipso messore, et sic, et erit, paucitas
reliquiarum decem tribuum, sicut quando aliquis est congregans in messe quod restiterit prima messione, et
brachium ejus, de congregatis, spicas leget, idest colliget. Et iste congregans fuit ezechias, qui convocavit
reliquias decem tribuum, sicut legitur 2 Paral. 30, vel etiam quae congregantur ab aliquo paupere, sicut dixit
Ruth 2: vadam in agrum colligere spicas. Et quantum ad hoc dicit: sicut quaerens spicas in valle Raphaim,
quaedam vallis fertilissima.
Contra abundantiam vini ponit paucitatem uvarum post vindemiationem. Et relinquetur, michaeae 7: vae mihi,
quia factus sum sicut qui colligit in autumno racemos vindemiae.
56

