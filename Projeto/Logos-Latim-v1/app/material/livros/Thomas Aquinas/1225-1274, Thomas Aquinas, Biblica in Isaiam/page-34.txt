nascentis. Ps. 84: Dominus dabit benignitatem, et terra nostra dabit fructum suum. Tertio ponitur signi adaptatio:
quia antequam sciat, idest antequam nascendo scientiam creatam assumat. Terra, Samariae et syriae: 4 Reg. 16 et
17: adducet Dominus.
Hic ponit comminationem contra non credentes signum: et primo ostendit poenae gravitatem; secundo poenae
ordinem, et erit in die illa; in tertia poenae effectum, et erit in die illa, nutriet homo.
Ostendit autem gravitatem ex praecipientis auctoritate: adducet Dominus, qui potens est. Exod. 15: Dominus
omnipotens nomen ejus. Ex poenae universalitate: super te, per teglathphalasar, et super populum tuum, et super
domum patris tui, quantum ad posteros tuos, per filios tyrannos; ex praecedentium comparatione.
Dies, tam mali; et dicuntur mali propter culpam.
Matth. 6: sufficit diei malitia sua. Eph. 5: redimentes tempus, quoniam dies mali sunt.
Propter poenam: qui non venerunt a diebus separationis: 3 Reg. 12: exequentis potestatem: cum rege
Assyriorum, Nabuchodonosor, quia regnum chaldaeorum et Assyriorum sub ipso unum fuit, et a principio unum
fuerat.
Assyrii enim de chaldaeis egressi sunt: Gen. 10.
Jer. 25: Nabuchodonosor servum meum. Et erit. Hic ponit poenae modum et ordinem: et ponit tria. Primo
hostium convocationem.
Sibilabit, idest inspirabit, muscae, idest regi Aegypti, qui occidit josiam: 4 Reg. 23: et comparatur muscae
propter immunditiam idolorum, et luxuriae, quae viget in Aegypto; in extremo fluminum, quia etiam de ultimis
partibus Aegypti venerunt, et api, scilicet chaldaeis et Assyriis, quia ab anteriori habebant mel defensionis, et a
posteriori aculeum persecutionis. Supra 5: sibilabit ad eum de finibus terrae. Secundo hostium multitudinem: et
venient, et requiescent omnes in torrentibus vallium: quia in vallibus consueverunt currere aquae, propter
commodum aquarum, in cavernis, propter munitionem, in frutectis, propter ligna, in universis foraminibus,
propter loca domorum. Infra 8: et erit extensio alarum ejus implens latitudinem terrae tuae. Tertio captivationem:
in die illa radet Dominus in novacula, idest per regem, in his, idest per hos, scilicet Assyrios. Novacula acuta, de
qua Ezech. 5: sume tibi gladium acutum radentem pilos, et assumens eum educes per caput tuum. Caput regem,
pedes artifices, barbam milites qui sunt ad ornatum regis: 4 reg.
Ult. Supra 3. Omnem virum bellatorem, judicem et prophetam. Vel loquitur contra Aegyptios, qui erant
adjutores. In his, idest Aegyptiis, conducta.
Ezech. 29: et diripiet spolia ejus, et erit merces exercitui ejus, et operi pro quo servivit adversus eam. Et erit in
die illa, nutriet.
Hic ponit poenae effectum, vel signum destructionis. Primo in animalium paucitate: duas oves vaccam, quae erit
propter pauca animalia.
Supra 5: et deserta in ubertatem versa advenae comedent. Secundo ex victualium parcitate: butyrum et mel,
propter inopiam panis. Thren. 4: qui vescebantur voluptuose, interierunt in viis. Tertio ex paucitate hominum.
Primo in vilitate possessionum: in quo fuerint mille vites. Jer. 32: eme agrum argento, et adhibe testes, cum urbs
data sit in manus chaldaeorum.
Prov. 24: per agrum hominis pigri transivi et per vineam viri stulti; et ecce totum repleverant urticae, operuerant
superficiem ejus spinae. In multitudine latronum: cum sagittis et arcu, scilicet cum fugietis, ingredientur. Infra
24: formido, et fovea, et laqueus super te, et super habitatores terrae, quarto in pavore hostium, quia colent
montes, et dimittent plana: et omnes montes. Jer. 49: et omnes civitates ejus erunt in solitudines. Et infra 49: et
apprehendere niteris altitudinem collis.
Notandum super illo verbo, vocabitur nomen ejus emmanuel, idest nobiscum Deus, quod Christus est nobiscum
multipliciter. Primo tamquam frater, per naturae consortium. Cant. 8: quis mihi det te fratrem meum sugentem
ubera matris meae, ut inveniam te foris, et deosculer te? secundo tamquam sponsus, per amoris vinculum. Joan.
14: si quis diligit me, sermonem meum servabit. Tertio tamquam pastor, per internae consolationis solatium.
Apoc. 3: ecce ego sto ad Ostium et pulso. Si quis audierit vocem meam, et aperuerit januam, intrabo ad illum, et
coenabo cum illo. Quarto tamquam salvator, per defensionis auxilium. Jer. 30: tu ergo ne timeas, serve meus
Jacob, ait Dominus, neque paveas Israel, quia ecce ego salvabo te de terra longinqua. Quinto tamquam ductor,
per operis exemplum. Exod. 32: Dominus solus dux ejus fuit.
Notandum super illo verbo, ecce virgo, quod dicitur, ecce propter eminentiam singularem: primo quia supra
mulieres propter virginitatem: unde dicit, ecce virgo. Secundo supra virgines propter fecunditatem: unde dicit,
concipiet. Tertio supra Angelos omnes propter fructus dignitatem: unde dicit: pariet filium. Hebr. 2: nunquam
Angelos apprehendit, sed semen Abrahae apprehendit.
|+8 Capitulus 8
|#1 Lectio 1
Et dixit Dominus ad me: sume tibi librum.
Hic praedicit destructionem decem tribuum, inquantum pertinet ad eorum poenam, quae facta est per Assyrios.
Primo teglathphalasar, regnante Phacee, captivante duas tribus et dimidiam, quae erat trans jordanem, et
34

