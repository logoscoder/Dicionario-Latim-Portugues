quia nullus est idoneus ad succurrendum alteri propter propriam infirmitatem. Et hoc ostendit quantum ad
personam regis vel principis, dicens: omne caput languidum. 1 Reg. 15. Nonne cum parvulus esses in oculis tuis
caput in tribubus Israel factus es? quantum ad personam sacerdotis, omne cor moerens: cor enim primo recipit
vitam ab anima et transfundit in corpus, quasi medium inter animam et corpus; ita sacerdos est medius inter
Deum et populum. Exod. 4; tu eris ei in his quae ad Deum pertinent. Quantum ad personam privati hominis, cum
dicit: a planta pedis, infra 56: omnes in viam suam declinaverunt.
Et notandum, quod inidoneitas regis ostenditur in languore, quia subvenire poterat puniendo per potentiam.
Eccli. 7; noli quaerere fieri judex, nisi virtute valeas irrumpere iniquitatem.
Sacerdotis ostenditur in moerore, per quem fit inidoneus ad sacrificia, quibus expiabat peccata. Lev. 10:
quomodo potui comedere eam, aut placere Domino in caeremoniis mente lugubri? Psal. 99: introite in conspectu
ejus in exultatione. Sed privatus poterat corrigere per exemplum; et ideo ostenditur inidoneus per peccatum,
quod designatur in privatione sanitatis: Psal. 13: omnes declinaverunt, simul inutiles facti sunt; scilicet ad
corrigendum. Tertio, ibi, vulnus et livor, removet modum qui est per humanum studium, sicut quando aliquis
disponitur ad gratiam, quae delet peccata, per bona opera. Unde dicit: vulnus, culpa patens, et livor, invidia
latens, et plaga tumens, superbia inflans, non est circumligata, vinculo legis retrahentis. Jer. 2: a saeculo
confregisti jugum meum, rupisti vincula mea, dixisti, non serviam, quantum ad primum: nec curata medicamine,
caritate sanante, quantum ad secundum: Prov. 10: universa delicta operit caritas: neque fota oleo, humilitate
leniente, (quantum ad tertium), Judith. 9: humilium et mansuetorum tibi semper placuit deprecatio. Eccl. 3:
quanto major es, tanto magis humilia te in omnibus.
Prov. 15: responsio mollis frangit iram. Jud. 9: numquid possum deserere pinguedinem meam, qua dii utuntur et
homines? terra vestra. Hic comminatur poenam: et primo ponit punientis judicium; secundo consolationis
qualecumque solatium, ibi, nisi Dominus.
Poenam ponit triplicem. Primo quantum ad destructionem possessionum; unde dicit, terra vestra deserta,
quantum ad campestria, quae ita inculta erunt sicut desertum. Infra 7: vepres enim et spinae erunt in universa
terra. Civitates vestrae succensae, quantum ad urbana. Amos 2: mittam ignem in Juda, et devorabit aedes
jerusalem. Jer. 4: aspexi, et ecce carmelus desertus, et omnes urbes ejus destructae a facie Domini, a facie furoris
ejus. Secunda poena est quantum ad destructionem terrae nascentium: unde dicit: regionem devorant, quantum
ad fructus. Deut. 28: devoret fructum jumentorum tuorum, ac fruges terrae tuae, donec intereas. Desolabitur,
quantum ad destructionem arborum et vinearum. Jer. 4: vae nobis, quoniam vastati sumus. Tertio quantum ad
captivitatem hominum: unde dicit: derelinquetur filia sion, idest jerusalem, vel templum, unde erat custodia
totius provinciae, ut solitaria, et ut umbraculum in vinea, post vindemiam. Infra 5: vinea enim Domini, domus
Israel est, et vir Juda germen delectabile ejus. Sicut tugurium in cucumerario, post fructus ultimos collectos, per
quos significat patres. Oseae 9: quasi prima poma ficulneae, in cacumine vidi patres eorum.
Sicut civitas quae vastatur, quia metropolis erat.
Ezech. 33: vastata est civitas, ait ille qui venerat de jerusalem. Jer. 6: haec est civitas visitationis: omnis calumnia
in medio ejus.
Nisi Dominus exercituum.
Hic ponitur consolatio ex promissione liberandi seminis. Reliquit autem Dominus eis semen carnis congregatum.
Infra 43: ab oriente adducam semen tuum, et ab occidente congregabo te. Semen benedictionis promissum. Gal.
3: Abrahae dictae sunt promissiones, et semini ejus. Semen praedicationis diffusum. Infra 27: qui egredietur
impetu a Jacob, et florebit et germinabit Israel: et implebunt faciem orbis semine. Semen sanctorum novum.
Infra 66: sicut caeli novi et terra nova, quae ego facio stare coram me, sic stabit semen vestrum et nomen
vestrum, dicit Dominus.
Filios enutrivi etc.. Hic notantur tria: nutritionis beneficium, exaltationis privilegium, ingratitudinis contemptum.
Nutrivit quidem tempore legis, quando adhuc heres parvulus erat, Gal. 4, primo reficiens promissis in patribus.
Gal. 3: Abrahae dictae sunt promissiones. Secundo gubernans judiciis in legislatoribus psalm. 147: non fecit
taliter omni nationi, et judicia sua non manifestavit eis. Tertio defendens auxiliis in judicibus et regibus, Judith 5:
Deus eorum defendit eos, et erimus in opprobrium universae terrae.
Quarto erudivit monitis in prophetis. Malach. 2: et testificatus est Dominus inter te et uxorem pubertatis tuae.
Quinto correxit flagellis in hostibus, 2 Mach. 6: etenim non multo tempore sinere peccatoribus ex sententia
agere, sed statim ultiones adhibere, magni beneficii est indicium.
Sed exaltavit tempore gratiae primo secundum carnis assumptionem. Hebr. 2: nusquam Angelos apprehendit; sed
semen Abrahae apprehendit.
Secundo per personalem praedicationem.
Matth. 10: non sum missus nisi ad oves quae perierunt domus Israel. Tertio per suam conversationem. Joan. 10:
multa bona opera operatus sum in vobis: propter quod opus etc.; quarto per miraculorum operationem.
Joan. 5, et Luc. 7: quia propheta magnus surrexit in nobis, et quia Deus visitavit plebem suam. Quinto per
discipulorum praedicationem.
Psalm. 44: pro patribus tuis nati sunt tibi filii: constitues eos principes super omnem terram.

6

