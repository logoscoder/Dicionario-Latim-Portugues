Secundo propter luminis diffusionem. Eodem: nubes spargunt lumen suum; tertio propter motus velocitatem,
eodem: quae lustrant cuncta per circuitum. Quarto propter divinae voluntatis impletionem. Eodem: quocumque
voluntas gubernantis duxerit. Item dicuntur columbae primo propter cordis compunctionem.
Nahum 2: gementes ut columbae. Secundo propter vitae simplicitatem. Matth. 10: estote prudentes sicut
serpentes, et simplices sicut columbae.
Tertio propter contemplationis altitudinem, vel velocitatem. Psal. 54: quis dedit mihi pennas sicut columbae et
volabo, et requiescam; quarto propter conscientiae puritatem. Cant. 5: oculi tui sicut columbae. Cant. 4: oculi tui
columbarum.
|+61 Capitulus 61
Spiritus Domini super.
Hic promittit populo jucunditatem. Et dividitur in duas partes. In prima gaudium promittit; in secunda populus
promissionem suscipit, et gratias agit, ibi, gaudens gaudebo in Domino.
Circa primum duo. Primo officium ad annuntiandum gaudium accipit; secundo gaudii rationem seu materiam
praedicit: et vocabuntur.
Circa primum duo. Primo tangitur prophetiae donum: spiritus Domini super me, Isaiam, unxerit, replens munere
prophetiae. 2 Petri 1: non enim voluntate humana allata est aliquando prophetia, sed spiritu sancto inspirati
loquuntur sancti Dei homines. Vel de Christo, de quo supra 11: requiescet super eum spiritus Domini.
Et in psalm. 44: unxit te Deus, Deus tuus oleo exultationis prae consortibus tuis.
Luc. 4: haec Scriptura hodie. Secundo tangitur prophetae vel Christi actus, qui est duplex: bonis praedicere
praemia, ad annuntiandum: Jacobi 1: in mansuetudine suscipite insitum verbum, quod potest salvare animas
vestras: et miseris conferre remedia. Quantum ad illos qui sunt pusillanimitate dejecti: ut mederer, consolando,
vel peccata remittendo, si de Christo.
Psalm. 146: qui sanat contritos corde, et alligat contritiones eorum. Et quantum ad illos qui erant captivitate
detenti, quibus annuntiat liberationis beneficium: et praedicarem captivis, ad litteram; vel sub diabolo, et propriis
erroribus.
Supra 49: ut diceres his qui vincti sunt, exite.
Et liberationis tempus: et praedicarem annum placabilem, quantum ad liberationem Judaeorum, ultionis,
quantum ad chaldaeos. Vel tempus gratiae, in quo de diabolo ultionem accepit ejus potestatem reprimens. Joan.
12: nunc judicium est mundi, nunc princeps mundi hujus ejicietur foras.
Ps. 64: benedices coronae, et Ps. 101: quoniam venit tempus.
Et quantum ad eos qui sunt tristitia absorpti, quibus annuntiat gaudium: ut consolarer omnes, generaliter, ut
ponerem, specialiter.
Eccl. 48: spiritu magno vidit ultima. Et gaudii signum, dum signa tristitiae vertuntur in signa laetitiae, et hoc est,
et darem eis. Supra 28: in die illa erit Dominus corona gloriae. Et vocabuntur.
Hic praedicit gaudii materiam: et primo quantum ad aedificiorum reparationem ponens reaedificantium
conditionem: vocabuntur in ea, scilicet jerusalem, praecepto et permissione Cyri, fortes justitiae, ad faciendum
justitiam constantes, non commoti comminationibus adversariorum; vel apostoli. Eccli. 39: quasi rosa plantata.
Et aedificiorum reparationem et aedificabunt, praedicti viri, vel apostoli. Supra 58: et aedificabuntur in te deserta
saeculorum.
Secundo quantum ad possessionum conservationem.
Et stabunt alieni. Hoc ad litteram potuit impleri, ut aliqui advenae in his vilibus servitiis occuparentur, sicut de
gabaonitis: Os. 9: vivant et in usus. Vel mystice gentiles praedicatores postea simplices ecclesiae et custodiunt et
excolunt ipsam ecclesiam meritis et doctrinis.
Nota super illo verbo, unxerit me, quod Christum ungit Deus pater primo oleo sacerdotalis dignitatis, quasi
sacerdotem ad sacrificia offerendum.
Eccl. 45: unxit eum oleo sancto. Secundo regalis potestatis, quasi regem ad gubernandum. 2 Reg. 12: ego te unxi
regem et principem populi mei. Tertio immensae fortitudinis, quasi pugilem ad pugnandum. 2 Reg. 1: quomodo
abjectus est clypeus fortium, clypeus Saul et jonathae, quasi non sit unctus oleo? quarto eminentis jucunditatis,
quasi liberalem ad miserendum.
Psal. 111: jucundus homo qui miseretur et commodat. Psal. 44: unxit te Deus, Deus tuus oleo laetitiae prae
consortibus tuis. Item Christum ungit servus devotus primo lacrymis compunctionis.
Matth. 6: unge caput tuum, et faciem tuam lava. Secundo unguento devotionis. Lucae 7: haec autem unguento
unxit pedes meos.
Tertio oleo purae intentionis. Eccl. 9: omni tempore sint vestimenta tua candida, et oleum de capite tuo non
deficiat. Quarto oleo laudis et gratiarum actionis. Gen. 28: surgens Jacob mane sumpsit lapidem et erexit in
titulum, fundensque oleum desuper etc..
Vos autem sacerdotes. Hic praedicit materiam gaudii quantum ad hominum gloriam: et circa hoc tria facit. Primo
ostendit gloriae perfectionem, quia gloriosi in spiritualibus, sacerdotes, quasi vitam sanctam sacerdotio dignam
ducentes. Sicut 2 Reg. 8: de filiis David, Sap. 5: quomodo computati sunt inter filios Dei, et inter sanctos sors
119

