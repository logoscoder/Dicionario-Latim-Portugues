imperatore. Supra 5: in omnibus his non est aversus furor ejus; sed adhuc manus ejus extenta. Tertio eorum
vilitatem et despectionem vel dispersionem: erit in ostensione, derisionis, sicut terebinthus; quaedam arbor, quae
in Damasci partibus magna est, in Graecia parva, et sicut quercus, quae expandit ramos suos: in quo eorum
dispersio significatur. Eccli. 24: ego quasi terebinthus extendi ramos meos. Semen sanctum. Hic ponit terminum
quantum ad sanctitatem bonorum: unde dicit: semen sanctum, idest virorum perfectorum, qui divinae obediunt
visioni, et aliorum sanctorum de Judaeis, quod steterit, non cadens per infidelitatem.
Infra ult. Quia sicut caeli novi, et terra nova, quae ego facio stare coram me, dicit Dominus, sic stabit semen
vestrum, et nomen vestrum. Alii exponunt in bonum. Multiplicabitur, post reditum de captivitate, in medio
terrae, suae; et adhuc in ea decimatio, quae relinquetur ad cultum Dei post multorum necem; et convertetur ad
Deum, et erit in ostensione, gloriae.
|+7 Capitulus 7
|#1 Lectio 1
Et factum est in diebus Achaz, filii ioatham.
Hic ponitur comminatio contra hostes duarum tribuum; et dividitur in duas. In prima ponitur comminatio contra
persecutores populi; in secunda contra contemptores prophetarum, vaticinium, cap. 28: vae coronae superbiae.
Prima in duas.
In prima comminatur hostium dejectionem; in secunda ponit gratiarum exultationem, cap. 25: Domine Deus
meus es tu. Prima in duas. In prima singulorum in speciali; in secunda omnium in generali, 24 cap.: ecce
Dominus dissipabit. Prima in tres: in prima contra hostes corporaliter persequentes; in secunda contra hostes
potestatem praebentes, cap. 17: onus Damasci: in tertia contra hostes in rebus calumniantes, cap. 21: onus deserti
maris. Prima in duas: in prima contra persecutores ejusdem gentis; in secunda contra alienigenas, cap. 10: vae
qui condunt leges iniquas.
Prima in duas. In prima comminatur ipsi frustrationem, per liberationem duarum tribuum; in secunda ipsorum
destructionem, cap. 8: et dixit Dominus ad me. Prima pars, quae continetur in hoc capitulo, dividitur in tres. In
prima describitur imminens periculum; in secunda promittitur liberationis beneficium, et dixit Dominus ad
Isaiam; in tertia confertur liberationis signum, ibi, et adjecit.
Ad evidentiam autem primae partis sciendum est, quod Achaz fuit impius et idolatra, sicut legitur 4 regum 16, et
2 Paralip. 27. Et ideo Dominus tradidit eum in manu regis syriae et Samariae, qui primo venerunt contra eum, et
obsidentes jerusalem, tandem devincentes ipsum, magnam partem exercitus sui ceperunt et principem exercitus
ejus. Iterum ex illa victoria confisi, venerunt ut omnino privarent eum regno, et substituerent alium loco ejus; et
in hoc secundo adventu consolatur eum Isaias. Tria ergo ponuntur in prima parte. Primo describitur hostium
congregatio: unde dicit: et factum est in diebus Achaz. Reducit autem genealogiam usque ad Oziam, quia forte in
percussione Oziae qua percussus est lepra a Domino, 2 Paral. 26, qui tamen justus fuerat, acceperunt audaciam
invadendi, quasi contemnentes divinum auxilium. Ascendit. Hoc dicitur propter situm terrae, quia Judaea in
montanis est.
Phacee, qui interfecit Phacejam regem Israel, cujus princeps militiae erat, et regnavit pro eo: et non potuerunt, in
prima vice, quamvis regem in campo devincerent. Vel loquitur per anticipationem, quantum ad secundam
ascensionem.
Secundo ponit denuntiationem: et nuntiaverunt, sui exploratores, domui David, idest domui regiae, dicentes:
requievit syria super ephraim, idest rex syriae cum rege decem tribuum, quae ephraim dicuntur, propter primum
regem, qui de ephraim fuerat: 3 Reg. 13. Vel propter dignitatem sunt amicitia juncti qui tamen fuerunt prius
inimici, sicut legitur 3 Reg. Ult. Et penult.: et dicit, syria super ephraim ut notetur principalitas in regno syriae,
quia fortius erat. Tertio ponitur denuntiationis effectus, perturbatio scilicet regis et suorum. Et commotum est cor
populi eius vel cor ejus, scilicet regis. Eccl. 22: sic et cor trepidum in cogitatione fatui. Prov. 21: et pavor
operantibus iniquitatem. Matth. 2: audiens autem Herodes rex turbatus est, et omnis jerosolyma cum illo. Et dixit
Dominus ad Isaiam. Hic promittitur liberatio: et primo ponitur promissionis modus; secundo ipsa promissio, et
dices ad eum. Modus autem ponitur primo quantum ad personam nuntiantem: dixit Dominus ad Isaiam, interius
inspirando, vel loquens per subjectam creaturam: egredere in occursum Achaz, qui forte propter timorem
hostium iverat ut praepararet se ad resistendum. Secundo quantum ad testem: et qui derelictus est Jasub, tibi; alio
fratre, scilicet rapsace, ex matre nobiliore nato, fugiente ad regem Assyriorum, quia non bene receptus fuit ab
Achaz; de quo infra 36. Deut. 19: in ore duorum aut trium stabit omne verbum.
Tertio quantum ad locum, ad extremum. Ad cujus evidentiam sciendum est, quod quia jerusalem in montanis est,
non abundat aquis fluentibus, et ideo habebant aquas collectas in piscinis vel ex pluviis, vel ex longinquis
fontibus per aquaeductus. Erant autem tres piscinae in jerusalem. Una quae erat ad usum sacerdotum et
sacrificiorum, quae dicitur probatica piscina, de qua joan. 5: secunda erat inferius in civitate, quae munda
servabatur ad communem usum civitatis. Tertia erat extra civitatem, quae habebat aquam immundam, in qua
fullones lavabant lanam, et erat ad hujusmodi usus; et ab illa piscina dicitur totus fullonis ager. Et sic patet quod

31

