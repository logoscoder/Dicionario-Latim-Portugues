Vae qui descendunt.
In parte ista comminatur utrisque simul, scilicet Aegyptiis et Judaeis: et circa hoc duo facit.
Primo ponit comminationem; secundo consolationem, ibi, quia haec dicit Dominus. Circa primum duo. Ponit
primo culpam ex confidentia humani auxilii, in equis sperantes: psalm. 32: fallax equus ad salutem; in
abundantia virtutis suae non salvabitur: et ex contemptu divini auxilii, et non sunt confisi. Contra in Psal. 19: hi
in curribus et hi in equis, nos autem in nomine Dei nostri speravimus. Secundo comminatur poenam, ipse autem:
et primo contra contemptum divini auxilii ponit Dei sapientiam, et sententiae firmitatem, et verba non abstulit:
idest, non irrita fecit quae per prophetas comminatus est. Num. 23: non est Deus ut homo ut mentiatur, nec ut
filius hominis ut mutetur.
Et subjungit poenam: et consurget. (secundo) contra fiduciam humani auxilii ponit eorum debilitatem, Aegyptus
homo. Ezech. 28: cum sis homo, et non Deus.
Et subjungit poenam, et corruet auxilium. Job 4: qui habitant domos luteas, qui terrenum habent fundamentum.
Quia haec dicit Dominus. Hic ponit consolationem, promittens per Deum liberationem ab hostibus, a quibus per
Aegyptios liberari non potuerunt. Et circa hoc tria facit. Primo ponit Judaeorum defensionem sub similitudine
leonis defendentis, dicens: vos et Aegyptii peribitis, in quibus confidebatis me contempto: quia haec dicit
Dominus, qui solus salvat. Ut praelietur, tamquam defensor contra illos qui impediebant aedificationem templi
post reditum de captivitate. Vel contra Assyrios Oseae 13: ego ero eis quasi leaena, sicut pardus in via
Assyriorum. Et sub similitudine avis protegentis, sicut aves: Matth. 23: sicut gallina congregat pullos suos sub
alis, et noluisti, Deut. 32: sicut aquila provocans ad volandum pullos suos, et super eos volitans. Secundo ponit
hostium destructionem, promittens consilium ad hoc merendum, convertimini ad me, Prov. 18: impius cum in
profundum venerit peccatorum, contemnit.
Rom. 6: sicut exhibuistis membra vestra servire iniquitati ad iniquitatem, ita nunc exhibete servire munditiae in
sanctificationem. Et ponit complementum, in die illa. Supra 2: in die illa projiciet homo idola sua. Et ponit
fructum, scilicet ipsam destructionem quantum ad occisorum necem, in gladio.
Deuter. 32: gladius meus devorabit carnes.
Et quantum ad residuorum deletionem in fuga, timore et servitute, quia vectigales, postmodum Babyloniis.
Tertio ponit utriusque confirmationem: dixit Dominus cujus ignis, comburens Assyrios.
Supra 10: erit lumen Israel in igne, et sanctus ejus in flamma. Vel ignis in altari thymiamatis.
Caminus, in altari holocaustorum. Lev. 6: ignis in altari meo semper ardebit. Vel ignis caritatis in ecclesia
militante imperfecte, sed caminus in ecclesia triumphante perfecte.
Nota, quod caritas dicitur ignis. Require in praecedenti collatione ante principium capituli.
|+32 Capitulus 32
Ecce in iustitia.
Haec est tertia pars comminationis, in qua prosequitur liberationem ab hostibus, qui tunc eis imminebant. Et
primo praedicit eam per modum prophetiae; in secunda narrat per modum historiae, 36 cap.: et factum est. Prima
in duas. In prima praedicit Judaeorum prosperitatem; in secunda hostium destructionem. 33 cap.: vae qui
praedaris. Circa primum duo. Primo praedicit liberatorum statum, quantum ad regis aequitatem, regnabit rex,
scilicet ezechias. Jer. 23: regnabit rex et sapiens erit, quantum ad populi prosperitatem. (et principes); quantum
ad consolationem in tribulatione, et erit vir.
Supra 4: erit tabernaculum in umbraculum diei ab aestu. Quantum ad emendationem in spiritualibus, non
caligabunt, ut prius, propter peccata regis et populi, videntium, scilicet prophetarum; sed apertas a Domino
visiones accipient; aures, scilicet subditorum, auscultabunt, implentes praecepta Domini per prophetas, cor
stultorum qui prius idolis errabant, balborum, prophetarum, qui prius obscure et aenigmatice loquebantur.
Sapient. 10: sapientia aperuit os mutorum, et linguas infantium facit disertas. Et etiam quantum ad consecutam
libertatem, scilicet a tyrannis: non vocabitur qui insipiens, scilicet Senacherib, cui prius tributa solvebant, sicut
patet 4 Reg. 18. Ezech. 24: eruam eos de manu regis Assyriorum. Secundo exequitur liberationis modum, stultus
enim: et primo prosequitur afflictionem; secundo liberationem, donec effundatur. Circa primum duo facit.
Primo describit hostem persequentem; secundo persecutionem, mulieres. Circa primum tria. Primo ipsius regis
nequitiam, quantum ad blasphemiam oris, stultus, scilicet Senacherib, fatua verba blasphemiae: infra 37. Prov.
15: os fatuorum ebullit stultitiam. Quantum ad duplicitatem cordis: cor ejus faciet, promittens populo bonam
terram, ad Dominum fraudulenter, dicens se illius praecepto venisse: infra 36. Prov. 12: cogitationes justorum
consilia. Quantum ad crudelitatem operis, vacuam, spoliando eos rebus quibus debebant nutriri, contra illud
Prov. 25: si esurierit inimicus tuus ciba illum. Secundo principum ejus malitiam, fraudulenti, scilicet Senacherib,
vasa, idest nuntii et principes ejus. Prov. 29: princeps qui libenter audit verba mendacii, omnes ministros habet
impios. Et malitiae executionem: ipse enim cogitationes, scilicet rapsaces, de quo infra 36, concinnabit, idest
componet.
Cinnus: genus potionis ex diversis speciebus compositae: pauper Judaeus. Psalm. 49: os tuum abundavit malitia,
et lingua tua concinnabat dolos.
Tertio regnantis ezechiae prudentiam. Princeps, quia praecepit quod non illi aliquis responderet.
78

