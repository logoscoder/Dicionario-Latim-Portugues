Ad quod dicendum, quod nec interior nec exterior visus potest videre nisi moveatur a visibili; et secundum quod
perfectius immutatur a visibili, melius videt. Et tunc perfectissime videt quando recipit actionem visibilis
secundum totam suam virtutem. Et inde est quod idem videtur diversimode a diversis, et interius et exterius; a
quibusdam melius, et a quibusdam pejus. Hoc igitur visibile quod est Deus, nihil perfecte comprehendit, nisi
quod totum ipsum capit, et ideo ipse solum sic se videt. Unde caeleste secretum (dicit chrysostomus) a
quibusdam videtur in essentia sua sine medio ad hoc, secundum perfectionem quam habent a suscepto divino
lumine attingentibus, sicut a beatis in patria, et ab his qui elevantur per raptum ad illum modum visionis. Ab his
autem minus perfectum visum habentibus videtur secundum similitudines quasdam bonitatis ipsius, sive in rebus
sensibilibus, sive in imaginibus, sive in speciebus intelligibilibus.
Et hujusmodi est visio qua viderunt prophetae per lumen prophetiae, et qua videmus per fidem, et qua videtur per
lumen rationis, etiam a philosophis, qui cognoverunt etiam Deum, sicut dicitur Roman. 1.
Sed tunc restat quaestio, utrum talem visionem immediate a Deo perceperint prophetae, vel mediantibus Angelis.
Et videtur quod immediate, ex ipso modo loquendi: quia dicit, vidi Dominum, et non, vidi Angelum. Item de
Moyse, Exod. 33: loquebatur Dominus ad Moysen facie ad faciem, sicut solet homo loqui ad amicum suum.
Item viderunt in speculo aeternitatis, ut communiter dicitur: ergo viderunt quidam Deum.
Ad quod dicendum, secundum Dionysium, 4 cap.
De caelest. Hierarch., quod nullus purus homo neque in patribus novi neque veteris testamenti accepit aliquam
revelationem a Deo nisi mediantibus Angelis. Et hanc dicit esse legem inviolabilem, ut per prima media
reducantur in divina; et hoc probat per locum a majori, quia etiam Moyses legem accepit mediantibus Angelis,
qui tamen excellentissime vidit; quod probatur per id quod habetur Gal. 3: quid igitur lex? propter
transgressionem posita est, donec veniret semen cui promiserat Deus, ordinata per Angelos in manu mediatoris.
Act. 7: qui accepistis legem in dispositione Angelorum, et non custodistis. Ad primum ergo dicendum, quod
haec ratio potest esse et ex parte finis visionis, et ex parte principii. Ex parte finis, quia Angelus revelans intendit
ducere hominem in cognitionem Dei, et non in cognitionem sui; et ideo format visionem de Deo, ut ex his quae
figuraliter videntur, aliquid de Deo cognoscatur.
Ex parte autem principii, quia tota virtus angelici luminis ad manifestandum aliquid, est ex Deo auctore, qui est
fons luminis; sicut in demonstrativis tota virtus luminis vel manifestationis est ex primis principiis. Unde dicit
Gregorius in Glossa super tertium capitulum exodi: Angelus qui Moysi apparuisse describitur, modo Dominus,
modo Angelus nuntiatur. Angelus, quia exterius loquendo servit; Dominus, quia interius praesidens loquendi
efficaciam tribuit. Cum enim loquens ab interiori regitur, et per obsequium Angelus, et per inspirationem
Dominus memoratur. Ad secundum dicendum, quod hoc dicitur propter eminentissimum modum clarae visionis,
quo Moyses super alios prophetas vidit, sicut dicitur Num. 12. Ad tertium dicendum, quod speculum aeternitatis
non dicitur ipse Deus, sed ipsae species quae sunt in anima prophetae; et dicuntur speculum inquantum resultat
in eis dispositio sapientiae aeternae.
Seraphim stabant. Hic ponit ministrorum officium: et primo describit ministrorum ordinem; secundo eorum
laudem. Et clamabant: sanctus. Circa primum ponit tria. Primo ponit ministrorum gradum dicens: seraphim
stabant subter illud, scilicet templum, eo quod hic ordo inter omnes supremus est, sicut dicit Dionysius in Glossa
hic. Item nota, quod seraphim scriptum per m, pluralis numeri est et masculini generis, et significat plures de
ordine illo; scriptum vero per n pluralis numeri est et neutri generis et significat totum agmen illius ordinis; sed
seraphin, singularis numeri est et masculini generis, et significat unum tantum de ordine illo. Infra 62: super
muros tuos, jerusalem, constitui custodes: tota die et nocte perpetuo non tacebunt. Et dicit, stabant, erecti per
contemplationem quasi assistentes. Secundo ponit ministrorum ornatum in senario numero alarum.
Sex alae. Tertio alarum usum: duabus velabant faciem ejus. In Hebraeo est ambigue dictum; et potest exponi
quod velabant faciem Dei; et sic accipit Hieronymus: vel quod velarent faciem suam; et sic accipit Dionysius,
secundum quem est sensus quod caput erat velatum et pedes et medium corpus. Duabus volabant, scilicet mediis.
Ezech. 1: unumquodque duabus aliis velabat corpus suum.
Et infra eodem: et audiebam sonum alarum, quasi sonum aquarum multarum. Hujus visionis significatum
tripliciter accipitur. Hebraeus dicit, quod per duodecim alas intelliguntur duodecim reges qui praefuerunt populo
ab Ozia, sub quo visio incepta est, et deinceps; quorum quatuor tantum justi fuerunt, scilicet Ozias, joathan,
ezechias et josias: et ideo quatuor alis volabant. Alii autem verecundabantur ante conspectum Dei, et ideo
velabant faciem: quorum quatuor libere regnum possederunt, scilicet Achaz, Manasses, Amon et joathan, qui a
populo reges constituti sunt; et hi significantur per alas quae erant in capite. Alii vero quatuor regnum sub
servitute aliorum possederunt.
Unde et ab aliis, et non a populo reges constituti sunt, sicut joachim a Pharaone, jechonias et Sedecias et
Godolias: de quo jerem. 41, dicitur, quod Ismael et decem viri qui erant cum eo interfecerunt Godoliam, quem
praefecerat rex Babylonis terrae. Praedicti enim tres ultimi constituti sunt a Nabuchodonosor rege Babylonis.
Hieronymus dicit, quod dicuntur alati, vel quia superius commorantur, vel propter velocitatem ministerii: et
intelligit per duodecim alas ministerium perfectionis, qui commendatur in duodenario, sicut duodecim gemmae
in diademate sacerdotis, et sic de aliis. Et duabus volant, etc.. Quia ea quae fuerunt ante mundum vel post
mundum, nobis celant, et ostendunt quae fiunt sex aetatibus mundi: vel quia praeterita et futura nobis ignota
28

