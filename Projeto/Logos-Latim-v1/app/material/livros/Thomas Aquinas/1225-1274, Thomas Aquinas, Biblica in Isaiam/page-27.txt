Jer. 6: ecce populus veniet de terra Aquilonis, et gens magna consurget a finibus terrae; sagittam et scutum
arripiet: crudelis est, et non miserebitur; vox ejus quasi mare sonabit.
Aspiciemus in terram. Hic ponit eorum desperationem: et primo quantum ad auxilium de terra: aspiciemus in
terram, undique, et ecce tenebrae, quia omnes eos persequebantur; secundo quantum ad auxilium de caelo: et
lux, divinae spei, obtenebrata est in caligine ejus. Jer. 4: aspexi terram, et ecce vacua erat et nihili; et caelos, et
non erat lux in eis. Et connumerat se propheta in eis per compassionem.
|+6 Capitulus 6
|#1 Lectio 1
In anno quo mortuus est rex.
Postquam arguit in duabus tribubus culpam, adjungens poenam corrigentem, hic comminatur poenam
condemnantem finaliter, scilicet poenam obdurationis; et ideo ista poena praedicitur per modum sententiae, et
cum solemnitate judicii.
Dividitur ergo hoc capitulum in tres partes. In prima describitur sententiae auctor, scilicet judex; in secunda
sententiae denuntiator minister judicis, ibi, et dixi: vae mihi; in tertia ponitur ipsa sententia, ibi, audite audientes.
Circa primum duo ponuntur. Primo visionis tempus; secundo ipsa visio, ibi, vidi Dominum sedentem. Quantum
ad primum dicit: in anno quo mortuus est Ozias, qui 4 Reg. 15, dicitur Azarias, percussus lepra a Domino
propter hoc quod usurpare voluit sacerdotale officium, ut dicitur 2 paralipomen. 26. Sed postquam fuit
percussus, filius ejus joathan gubernavit domum regis et regnum usque ad mortem ejus: nec tamen dicitur
regnasse tunc, sed magis vices patris gessisse; sed tunc primo regnavit quando mortuus est pater ejus. Unde ista
visio ostensa est regnante joathan, et praecedentia regnante Ozia. Vidi Dominum sedentem. Hic ponitur visio: et
primo describit judicis solium; secundo assistentium ministerium, ibi seraphim. Haec autem visio dicitur a
quibusdam fuisse imaginaria, a quibusdam intellectualis. Et assumitur ab ipso propheta figura ex consimili, sicut
dicit Dionysius in epistola ad titum, quod prophetae his quae plane vident sine figuris, circumponuntur figurae ad
manuductionem audientium, qui per figuras sensibiles faciliter accipere possunt. Qualitercumque autem sit,
oportet hic duo videre. Primo imaginationem figurae, vel a propheta visa, vel ab ipso composita; et secundo
ipsius figurae significationem: ad aliquid enim significandum spiritualiter, inducuntur sensibiles figurae
spiritualium in sacra Scriptura, sicut dicit Dionysius: et ille erit litteralis sensus; sicut etiam in locutionibus
metaphoricis non illud quod significatur per verba, sed quod loquens per verba vult significare. Circa primum
ergo sciendum, quod templum aedificatum a Salomone habuit in altitudine centum viginti cubitos, sicut dicitur 2
Paralip. 3, et erat distincta altitudo per tres domos; quarum suprema habebat sexaginta cubitos, et utraque
inferiorum triginta. Et de istis dicitur 3 Reg. 6: per cochleam ascendebant in medium coenaculum, et a medio in
tertium. Vidit ergo solium Domini in supremo coenaculo; propter quod dicitur, excelsum, idest altum, sicut et
elevatum, super omnia coenacula: et a claritate vultus ejus resplendebat medium coenaculum: propter quod
dicitur: domus plena majestate, idest gloria ejus; et ea quae sub ipso erant, idest ornamenta throni ejus, vel etiam
splendor vestimentorum, sive subditorum agmina, implebant infimum coenaculum, in quod intrabant sacerdotes:
propter quod dicit, templum.
Alii dicunt aliter, quod vidit solium altum in medio coenaculo, quod dicitur domus, quae plena erat mediis
membris et brachiis Domini; inferius quod dicitur templum, pedibus et tibiis; sed caput et collum prominebant in
tertium tabulatum. 3 regum ult.: vidi Dominum super solium suum sedentem, et omnem exercitum caeli
assistentem et a dextris et a sinistris. Proverb. 20: rex qui sedet in solio judicii, dissipat omne malum in circuitu
suo. Circa secundum sciendum est, quod hujus visionis significatum tripliciter a diversis assignatur. Quidam
enim dicunt, per sessionem in solio significari oppressionem captivitatis futuram: per repletionem domus a
majestate, significari quod hostes qui sub ipsius dispositione erant, essent impleturi templum: et hoc tangunt
historiae.
Hieronymus autem aliter exponit, et melius, per sedem significari filii Dei majestatem, propter quod dicitur joan.
12: haec dixit Isaias, quando vidit gloriam ejus, et locutus est de eo. Per solium significari Angelos, in quibus
sedet Deus. Ps. 79: qui sedes super cherubim. Per domum, ecclesiam triumphantem, quae plena est gloria ejus.
Per templum, ecclesiam militantem, quae plena est miraculis, vel Angelorum agminibus, quasi custodibus.
Dionysius aliter exponit in 13 capite caelest. Hierarch.
Et melius, ut videtur. Per solium significatur eminentia divinae naturae, et dicitur excelsum, propter sui
nobilitatem, elevatum, quasi supra alia levatum, inquantum omnia in infinitum excedit; in quo dicitur sedere
propter immobilitatem. Unde dicit 9 capitulo de div. Nomin. Quidnam dicendum de divina statione praeter hoc
quod manet in seipso immobili identitate singulariter fixus? et dicitur domus tota creatura, quae plena est
majestate, inquantum impletur participatione bonitatis ipsius secundum suam capacitatem. Et per templum
videtur intelligere ipsas superiores creaturas, quae replentur his quae sub ipso sunt, inquantum bonitates receptae
in ipsis, deficiunt a bonitate Dei, quae tamen videntur propinquare.
Sed contra hoc objicitur. Exod. 33: non enim videbit me homo: et vivet, idest in hac mortali carne vivens. 1 joan.
4: Deum nemo vidit unquam. Ergo nec Isaias.
27

