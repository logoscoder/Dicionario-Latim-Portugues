Tertio poenae inflictionem: et extendit manum suam, potentiae ad percutiendum, quam plicatam parcendo
tenuerat. Soph. 2: et extendet manum suam super Aquilonem, et perdet Assur, et ponet speciosam in
solitudinem. Quarto, poenae effectum in internecione majorum: conturbati sunt montes, idest majores prae
timore. Glossa dicit quod loquitur hyperbolice.
Sed contra. Ergo excessit veritatem propheta.
Et dicendum. Quod in aliquibus Scripturis sumitur (hyperbolice) pro excessu veritatis simpliciter, in sacra
Scriptura pro excessu veritatis secundum opinionem hominum; quasi dicat: conturbatio erit ultra quam credi
possit. Vel aliter, hyperbole est quidam tropus, et in tropicis locutionibus aliud dicitur, et aliud intelligitur. Unde
non est falsitas quantum ad sensum quem intendit facere, sicut etiam in metaphora; quasi dicat: ita magna erit
conturbatio, quod montes, si esset possibile, conturbabuntur.
Psalm. 45: conturbati sunt montes etc.. Et quantum ad vilitatem corporum, facta sunt morticina. Jer. 8: non
colligentur neque sepelientur; in sterquilinium super faciem terrae erunt. Idem 16: mortibus aegrotationum
morientur, et non plangentur, et non sepelientur; in sterquilinium super faciem terrae erunt.
|#4 Lectio 4
In omnibus his non est aversus furor.
Hic ponit poenam communem, et ultimam, quantum ad captivitatem per Romanos: et circa hoc tria ponuntur.
Primo exercitus praeparatio; secundo exercitus dispositio, ibi, et ecce festinus; tertio poenae inflictio, ibi, et
tenebit praedam.
Circa primum tria ponuntur. Primo congregantis indignatio, in omnibus his; quasi dicat: sicut vos peccatis
peccata additis, ita ipse poenis poenas adjungit.
Infra 9: vir fratri suo non parcet, et declinabit ad dexteram, et esuriet; et comedet ad sinistram, et non saturabitur.
Secundo vexilli erectio, et levabit signum, idest vexillum. Jer. 4: levate signum in sion, confortamini, et nolite
stare: quia malum ego adduco ab Aquilone, et contritionem magnam. Tertio exercitus convocatio, et sibilabit,
idest inspirabit. Infra 7. Et erit in die illa sibilabit Dominus muscae quae est in extremo fluminum Aegypti, et api
quae est in terra Assur; et venient, et requiescent omnes in torrentibus vallium. Et ad hoc quod magis terreat,
ponit gentis extraneitatem et quantum ad cultum, in nationibus, ut sancta vestra non revereantur; et quantum ad
linguam, procul, ne verbis placentur; et quantum ad mores, de finibus terrae, ne ab eis foederentur. Ecce festinus.
Hic ponitur exercitus dispositio: et primo ostendit eos expeditos ad veniendum; secundo armatos ad pugnandum,
sagittae ejus; tertio crudeles ad puniendum, rugitus ejus. Circa primum duo ponuntur. Primo ipsorum velocitas:
ecce, pro, certo, festinus. Thren. 4: velociores fuerunt persecutores nostri aquilis caeli. Habac. 1: equites namque
ejus de longe venient: volabunt quasi aquila festinans ad comedendum. Jer. 4: ecce quasi nubes ascendet, et
quasi tempestas currus ejus: velociores aquilis equi illius. Secundo velocitatis causa secundum remotionem
triplicis impedimenti: primum quod posset contingere ex naturae infirmitate; contra quod dicit: et non est
deficiens, quem oporteat remanere, neque laborans in eo, quem oporteat tarde venire. Infra 40: qui autem sperant
in Domino mutabunt fortitudinem; assument pennas sicut aquilae; current, et non laborabunt; ambulabunt, et non
deficient. Secundo contra illud quod posset esse ex voluntate. Dicit: non dormitabit, per pigritiam, ut scilicet
pigre vadat, neque dormiet, ut non resipiscat. Prov. 19: pigredo immittit soporem, et anima dissoluta esuriet.
Tertio removet impedimentum ex rerum necessitate: nec solvetur cingulum. Et ponit ea quibus viatores solent
impediri ab itinere: quasi: omnia plus solito durabunt. Deut. 29: adduxi vos quadraginta annis per desertum: non
sunt attrita vestimenta vestra, neque calceamenta pedum vestrorum vetustate consumpta sunt. Sagittae ejus
acutae. Hic ostendit eos armatos esse ad pugnandum: et primo quantum ad bonitatem armorum; et ponit ea quae
in illis terris maxime sunt consueta. Sagittae acutae, in quo notatur bonitas sagittarum; arcus extenti, in quo
praeparatio armorum, ne in praeparando impediantur. Psal. 119: sagittae potentis acutae. Secundo ponit
vectigalia: ungulae equorum ejus ut silex, qui non frangitur de facili, et rotae ejus quasi impetus tempestatis,
propter multitudinem et velocitatem magnum sonum facientes. Jer. 4: ecce quasi nubes ascendet, et quasi
tempestas currus ejus. Rugitus ejus. Hic ostendit eos crudeles ad puniendum: et primo quantum ad animositatem,
rugitus. Oseae 11: post Dominum ambulabunt, quasi leo rugiet: quia ipse rugiet, et formidabunt filii maris.
Secundo quantum ad rapacitatem: rugiet ut catuli leonum.
Ps. 103: catuli leonum rugientes ut rapiant.
Tertio quantum ad crudelitatem, et frendet, quod est apri. Ps. 34: frenduerunt super me dentibus suis. Ps. 79:
exterminavit eos aper de sylva, et singularis ferus depastus est eam.
Et tenebit. Hic ponitur poenae inflictio, et demum punitorum desperatio, ibi, aspiciemus.
Circa primum ponit tria. Primo comminatur captionem, tenebit praedam; quasi dicat: sicut praedam capiet vos.
Nahum 2: leo cepit sufficienter catulis suis, et necavit leaenis suis, et implevit praeda speluncas suas, et cubile
suum rapina. Secundo solicitam detentionem: et amplexabitur, ne exeatis per eorum incuriam; et non erit qui
eruat, per eorum impotentiam.
Threnorum 1: dedit me Dominus in manu, de qua non potero surgere. Tertio rigidam dominationem, et sonabit,
comminationibus et terroribus.

26

