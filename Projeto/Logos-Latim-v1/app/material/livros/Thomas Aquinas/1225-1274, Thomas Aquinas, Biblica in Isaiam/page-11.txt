Sed videtur quod a principio humani generis debuerit ista salus praeparari quae est per incarnationem filii Dei:
quia quanto morbo per medicinam citius subvenitur, facilius curatur.
Ad quod dicendum, quod medicina debet offerri secundum conditionem morbi. Et quia peccatum hominis fuit
per superbiam, qua praecepta Dei contempsit; oportuit quod ad salutis medicinam percipiendam praepararetur
per humilitatem, ut cognosceret infirmitatem suarum virium: quia nec in lege naturali nec in lege scripta adjutus
poterat sibi providere; et sic tanto humilius et ardentius medicinam quaereret, quanto in se auxilium sibi non
inveniebat.
Secundo salvantis virtus, cum dicitur, mons domus Domini, in quo domus Domini est fundata.
Ezech. 40: dimisit me super montem excelsum.
Tertio salvantis gradus: in vertice montium, idest majorum, et elevabitur super colles, idest minores principes.
Infra 52: ecce intelliget servus meus, exaltabitur et elevabitur, et sublimis erit valde. Et fluent ad eum. Hic
ponitur gentium conversio: et circa hoc tria ponit.
Primo ipsam conversionem; secundo declarat conversionis ordinem, ibi, et ibunt populi; tertio promittit
conversis pacem, ibi, et judicabit gentes.
Dicit ergo quantum ad primum: et fluent, in quo notatur multitudo et festinantia, omnes gentes, idest de gentibus
omnibus aliqui. Jerem. 31: adducam eos per torrentem aquarum in via recta, et non impingent in ea. Ordo
conversionis fuit quod per vocationem eorum qui ex Judaeis, gentes conversae sunt. Et ideo tria circa secundum
ponit. Primo vocantes, secundo vocationem, ibi, venite, tertio ordinis rationem, ibi, quia de sion.
Dicit ergo: populi, idest qui ex Judaeis, multi, non omnes; in quo notatur paucitas Judaeorum conversorum
respectu multitudinis gentium; ibunt, passibus fidei credentes, et dicent. 2 corinth. 4: et nos credimus, propter
quod et loquimur.
Venite. Hic ponitur vocatio. Vocant autem ad tria.
Ad fidei eminentiam: unde dicit: venite, per consensum, ascendamus per fidem in montem Domini, idest in
Christum, et ad domum Dei Jacob, idest ecclesiam. Jerem. 31: surgite et ascendamus in sion ad Dominum Deum
nostrum: quia haec dicit Dominus: exultate in laetitia Jacob, Hebr. 12: ascensus ad montem sion etc..
Secundo ad doctrinam, cum dicit: docebit nos vias suas, idest praecepta quibus ad ipsum itur. Cant. 8: ibi me
docebis, et dabo tibi poculum ex vino condito, et mustum malorum granatorum meorum.
Tertio ad obedientiam. Et ambulabimus, post eum, in semitis ejus consiliorum. Jerem. 6: interrogate de semitis
antiquis quae sit via bona et ambulate in ea. Quia de sion. Hic ponit ordinis rationem, dicens: quia de sion, non
de monte sina, exibit lex, spiritualiter intellecta, et verbum Domini, idest evangelium, de jerusalem propter
contemplationem pacis: salus enim ex Judaeis est. Joan. 4. Et infra 27: qui egrediuntur impetu a Jacob, florebit,
et germinabit Israel.
|#2 Lectio 2
Et iudicabit. Hic promittit conversis pacem; et circa hoc tria facit. Primo ponit pacis effectivum; secundo pacis
signum: et conflabunt gladios; tertio pacis fructum: non levabit gens. Effectivum pacis est regis judicium; et ideo
primo dicit: judicabit gentes, dando eis jura, et arguet populos, corrigendo peccata.
Infra 11: judicabit in justitia pauperes, et arguet in aequitate pro mansuetis terrae. Signum pacis est quod
instrumenta belli vertuntur in cultum agri: unde dicit: et conflabunt gladios suos in vomeres. Psal. 45: arcum
conteret, et confringet arma. Fructus pacis est in amotione hostium: unde dicit: non levabit gens contra gentem
gladium.
Infra 26: vetus error abiit, servabis pacem, pacem, quia in te speravimus.
Sed contra, quia postea fuerunt multa bella.
Glossa respondet, quia non fuerunt tam magna sicut ante. Unde in tempore Antichristi quamvis sit futura
maxima sanctorum persecutio, tamen habebunt pacem magnam adinvicem, sicut fuit tempore diocletiani.
Vel melius dicendum, quod referatur ad pacem factam per Christum, quae complebitur in futuro.
Domus Jacob. Hic ponitur vocatio Judaeorum post conversionem gentium factam: vel ex persona prophetae, vel
ex persona gentilium, ut sint in cauda qui fuerunt in capite. Rom. 11: caecitas ex parte contigit donec plenitudo
gentium subintraret, et sic omnis Israel salvus fieret.
Ambulemus, simul et concorditer, ut sit unum ovile. Joan. 10: et fiet unum ovile et unus pastor. In lumine. Joan.
12: ambulate dum lucem habetis. Projecisti enim.
Hic ostendit eorum reatum: et primo in generali; secundo in speciali, ibi, et augures habuerunt. Circa primum
duo facit.
Primo ostendit eorum a Deo elongationem, cum dicit, projecisti enim: et ut continuat Glossa: merito vocandi
sunt, quia projecisti. Jer. 22: quare abjecti sunt ipse et semen ejus, et projecti in terram quam ignoraverunt.
Secundo ponit elongationis rationem, quia scilicet repleti sunt, iniquitate, ut olim, in Aegypto. Jerem. 23:
adulteriis repleta est terra; non enim est causa elongationis a Deo nisi peccatum. Unde infra 59: peccata vestra
diviserunt inter vos et Deum. Et augures. Hic ponit eorum culpam in speciali; et praecipue circa idolatriam,
quam arguit in eis tripliciter. Primo quantum ad gentilem conversationem; secundo quantum ad idolatriae
occasionem, ibi, repleta est terra; tertio quantum ad cultus observationem, ibi, et repleta est terra. Gentilem
11

