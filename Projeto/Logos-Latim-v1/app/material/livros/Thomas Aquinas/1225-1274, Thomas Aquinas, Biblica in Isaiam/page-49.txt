Vel lingua maris dicitur Aegyptus, cujus litus lingit mare. Sed quantum ad secundam, linguam maris Aegypti
desolabit, idest linguam qua idola laudabant. Secundum beneficium fuit in divisione jordanis, de quo legitur
Josue 3: et quantum ad hoc dicit: levabit manum suam, hoc est potentiam suam, super flumen. Quantum ad
primam expositionem, et est metaphorica locutio, ut per divisionem maris et fluminis, intelligatur omnis
impedimenti amotio. Quantum ad secundam, significatur ad litteram flumen, ipse Nilus, qui ab Alexandro
divisus est in septem rivos, qui praeparatio Romanis est, et adeo praedilatati, aut, aqua per rivos et meatus
transeunte, transvadari a calceatis posset apostolis, de quibus ephes.
Ult.: calceati pedes in praeparationem evangelii pacis. Vel per flumen significatur regnum Aegypti, quod
divisum est a Romanis in plures senatus.
In fortitudine spiritus sui, exercitus Alexandri, vel Romanorum: vel spiritus, idest venti, ad similitudinem ejus
quod dicitur Exod. 14: flante vento vehementi et urenti tota nocte. Et erit via. Hic ponitur utilitas: et jam patet per
ea quae dicta sunt. Sicut fuit. Eccl. 36: innova signa et immuta mirabilia; glorifica manum et brachium dextrum,
excita furorem et effunde iram.
|+12 Capitulus 12
Confitebor hic ponitur gratiarum actio pro suscepto beneficio. Quod quidem jam spiritu prophetali propheta
videbat, et populo promittebat. Unde tria facit. Primo decantat canticum; secundo promittit populo beneficium,
haurietis, tertio praedicit decantaturum populum, et dicetis. Tribus autem malis premebantur tunc: scilicet pro
praeteritis culpis, divino furore; pro futuris poenis, hostium timore; pro praesentibus malis, cordis dolore.
Contra primum commemorat Dei misericordiam; et ideo dicit: confitebor tibi, ego, Domine, ex nunc idest
laudabo, quia populi nondum videntis beneficium de quo gratias agant, de hoc quod sequitur, quoniam, primo
juste, iratus es mihi, pro peccatis meis, et conversus est furor tuus, in misericordiam, et consolatus es me,
quantum ad misericordiae effectum (praeteritum pro futuro): et hoc in reditu populi de Babylone, et maxime de
consolatione facta per Christum. Zach. 8: sicut cogitavi ut affligerem vos cum ad iracundiam provocassent patres
vestri me, dicit Dominus. Contra secundum confitetur Deo fiduciam: ecce Deus salvator meus, liberans populum
de servitute Babylonis, vel verius, qui salvum facit populum suum. Matth. 1: ipse enim salvum faciet populum
suum a peccatis eorum. Jerem. 30: ne timeas, serve meus Jacob, ait Dominus, neque paveas, Israel, quia ecce ego
salvabo te de terra longinqua.
Contra tertium, divinae fortitudinis potentiam: fortitudo mea, per quam subsisto, et laus mea, quam laudo relictis
idolis. Psal. 17: diligam te, Domine, fortitudo mea. Haurietis.
Hic promittit beneficium. Aquas, consolationis, refrigerantes contra aestum tribulationis. Et dicetis.
Hic praedicit etiam populum decantaturum, post receptum beneficium: et continet mutuam exhortationem populi
ad divinam laudem. Ponitur autem exhortatio ad tria. Ad laudis divinae confessionem, ad gratiarum actionem:
cantate Domino; ad communem exultationem: exulta.
Circa primum ponuntur quattuor.
Aut enim confitemur per fidem: confitemini Domino. Roman. 10: corde creditur ad justitiam, ore autem
confessio fit ad salutem. Aut invocamus per orationem, invocate. Infra 55: quaerite Dominum dum inveniri
potest invocate eum dum prope est. Aut annuntiatur per praedicationem: notas facite adinventiones ejus, quia
multa adinvenit ad salvandum. Jer. 31: audite verbum Domini, gentes, et annuntiate in insulis quae procul sunt.
Aut memoratur per jugem meditationem, mementote. Psal. 104: mementote mirabilium ejus.
Cantate. Hic exhortatur ad gratiarum actionem. Et primo ut gratias agant Deo. Cantate Domino, quoniam
magnifice fecit, nos liberando. Psalm. 97: cantate ei canticum novum, quia mirabilia fecit. Secundo ut
annuntietur mundo, annuntiate. Tob. 12: benedicite Deum caeli, et coram omnibus viventibus confitemini ei.
Exulta. Hic ponitur exhortatio ad exultationem: et primo ut sit gaudium in corde, exulta; secundo ut sit jubilus in
ore, lauda; tertio ponitur utriusque ratio, quia magnus. Infra 35: exultabit laetabunda et laudans.
Notandum super illo verbo, haurietis aquas, quod est aqua primo doctrinae. Infra 55: omnes sitientes venite ad
aquas. Secundo gratiae. Joan. 7: qui in me credit, flumina de ventre ejus fluent aquae vivae. Tertio baptismalis
munditiae. Joan. 3: nisi quis renatus fuerit ex aqua et spiritu sancto, non potest intrare in regnum Dei.
Item nota, quod haurietur aqua de fonte, primo divinae sapientiae. Eccl. 1: fons sapientiae verbum Dei in
excelsis. Secundo aeternae vitae.
Jer. 2: me dereliquerunt fontem aquae vivae.
Tertio Christi corpore. Zach. 13: in die illa erit fons patens domui David.
Nota super illo verbo, adinventiones ejus, quod Christus adinvenit primo breve salutis verbum.
Baruch 3: hic adinvenit omnem viam disciplinae, et tradidit illam Jacob puero suo, et Israel dilecto suo. Secundo
novum salvandi modum. Job 33: inveni in quo ei propitier. Tertio salvandum populum. Luc. 15: congratulamini
mihi, quia inveni drachmam quam perdideram.
Nota super illo verbo, in medio tui sanctus Israel, quod Christus est in medio, primo quasi lux ad illuminandum.
Eccl. 50: quasi stella matutina in medio nebulae. Secundo quasi mediator ad reconciliandum. Luc. Ult.: stetit
Jesus in medio discipulorum, et ait illis, pax vobis. Tertio quasi minister ad distribuendum. Luc. 22: ego autem in
medio vestrum sum sicut qui ministrat.
49

