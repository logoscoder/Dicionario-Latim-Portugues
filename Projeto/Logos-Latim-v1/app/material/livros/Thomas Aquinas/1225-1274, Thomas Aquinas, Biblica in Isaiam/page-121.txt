Supra 11: levabit signum in nationibus. Et quantum ad retributionem justitiae: dicite filiae, plebi Judaeorum,
salvator, Deus vel Cyrus, merces, ut vobis bona, et hostibus mala reddantur. Mystice de adventu Christi ad
judicium.
Supra 40 idem. Tertio, ibi, et vocabunt, ponit liberatorum honorem, qui in magna fama sanctitatis habebantur,
propter beneficia eis praestita.
Supra 1: post hoc vocaberis.
Mystice de ecclesia et populo christiano.
Nota super illo verbo, propter sion non tacebo, quod sancti non tacent primo propter accensum desiderium. Jer.
20: et factum est in corde meo verbum Domini, quasi ignis aestuans. Secundo propter evidens verum. Act. 4: non
enim possumus quae vidimus; tertio propter injunctum officium. 1 Cor. 9: necessitas mihi incumbit: vae enim
mihi est, si non evangelizavero.
Quarto propter expectatum praemium.
Gal. Ult.: bonum enim facientes non deficiamus: tempore enim suo metemus non deficientes.
Item super illo verbo, donec egrediatur ut splendor, quod Christus splendet primo patris imagine. Heb. 1: cum sit
splendor gloriae, et figura substantiae ejus. Secundo sanctorum lumine. Psalm. 109: in splendoribus sanctorum
ante Luciferum genui te. Tertio gloriae plenitudine. Matth. 17: resplenduit facies ejus sicut sol. Quarto doctrinae
rectitudine.
Supra 60: ambulabunt gentes in lumine tuo, et reges in splendore ortus tui.
|+63 Capitulus 63
Quis est iste.
Hic incipit tangere discretionem malorum a bonis in consecutione promissae salutis. Et dividitur in partes tres. In
prima introducit judicem, quasi ad discernendum; in secunda proponit iudici petitionem, ibi, miserationum; in
tertia judex pronuntiat sententialiter discretionem, 65 cap.: quaesierunt me.
Circa primum duo. In prima movetur quaestio de persona judicis; in secunda de qualitate habitus, quare ergo
rubrum? circa primum duo. Primo ponit quaestionem; secundo responsionem, ego qui loquor.
Sciendum autem, quod omnes sancti communiter haec exponunt de Christo. Et quaestio ista est Angelorum, qui
quidem ad plenum mysteria incarnationis Christi non intelligebant; et ideo quasi ignorantes quaesierunt,
secundum quod dicit Hieronymus. Cui contrarium videtur dicere Augustinus super genes., ubi dicit, quod Angeli
a principio creationis suae cognoverunt omnia quae ipse erat facturus, sive rerum rationes seminales rebus
indiderit, sive apud se tantum retinuerit ut fierent, quamvis rebus inessent ut fieri possent. Et sic videtur quod
hujusmodi mysteria cognoverint.
Ad quod solvit Glossa Eph. 3, super illud: mihi autem omnium sanctorum, etc.. Et dicit, quod majores
cognoverunt; sed minores, quorum est vox ista, ignoraverunt. Dionysius tamen aliter videtur dicere, 7 cap.
Caelest. Hier.; vult enim quod haec quaestio sit supremorum Angelorum, qui a Deo immediate illuminationes
recipiunt. Unde eis immediate respondetur a Deo: ego qui loquor; quamvis ipsi propter reverentiam Christi, a se
invicem quaererent, sicut discipuli expectantes Magistri responsionem.
Quamvis autem supremi Angeli sciverint hujusmodi mysteria quantum ad substantiam facti, tamen quantum ad
particulares circumstantias non perfecte sciebant. Unde etiam minus videntur a superiori intellectu perfecto,
scilicet divino, quam angelico, unde super hoc magis illuminari quaerebant, ut perfectius intelligerent. Mirantur
autem tria. Primo victoriosum adventum: qui venit, in caelum, de edom, mundo, interpretatur enim sanguineus,
vel terrenus; de bosra, inferno, prius munito custodia Daemonum. Bosra quandoque est nomen proprium
cujusdam civitatis in terra Moab, quandoque nomen appellativum, et est idem quod terra vel urbs munita. Unde
frequenter ponitur pro terra idumaea munita montibus; hic autem pro jerusalem, vel inferno. Vestibus, idest
membris corporeis, tinctis, sanguine passionis. Supra 34: ecce super idumaeam descendet, et super populum
interfectionis meae, ad judicium. Secundo mirantur in ipso decorum aspectum: iste formosus, a forma calidum et
sic est aliquis formosus qui propter calorem excitatur; vel a forma; et sic dicitur formosus, propter figuram, idest
debitam commensurationem membrorum, in stola, habitu humanitatis. 1 Pet. 1: in quem desiderant Angeli
prospicere. Tertio cunctantur virtuosum incessum, gradiens, in caelum, non auxilio angelico, sed sua virtute;
quod hactenus inauditum. Heb. 1: portans omnia verbo virtutis suae. Ego. Hic ponit responsionem, et ostendit se
judicem: qui loquor justitiam, idest qui habeo auctoritatem judicium gentibus proferendi: supra 42; doctorem,
supra 45: ego Dominus loquens justitiam: et salvatorem: et propugnator, contra Daemones, ad salvandum, genus
humanum. Exod. 15: fortitudo mea et laus mea Dominus, et factus est mihi in salutem.
Eodem: Dominus quasi vir pugnator, omnipotens nomen ejus.
Nota super illo verbo, iste formosus, quod Christus est formosus, primo quia rutilans splendore divinitatis. Heb.
1: cum sit splendor gloriae et figura substantiae ejus. Secundo quia figuratus conformitate unionis. Psal. 44:
speciosus forma prae filiis hominum. Tertio quia distinctus diverso colore virtutis. Cantic. 5: dilectus meus
candidus et rubicundus; quarto quia vestitus honestate conversationis. Job 40: esto gloriosus, et speciosis induere
vestibus.

121

