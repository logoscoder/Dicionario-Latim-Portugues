Catena Aurea (latine) 10928

Pagina 799

occasio domino. A deside vero et otioso, qui non satagit augere quod acceperat, ipsum quoque quod
possidet auferetur; unde sequitur ab eo autem qui non habet, et quod habet auferetur ab eo: ne vacet
census dominicus; cum posset dari aliis, et multiplicari. Haec autem non solum ad sermonem et doctrinam
referenda sunt, sed etiam ad morales virtutes: quoniam et in his dat nobis deus sua charismata, hunc
dotans ieiunio, illum oratione, alium mansuetudine vel humilitate: quibus si invigilaverimus, multiplicabimus
ea; si vero tepeamus, extinguemus. Deinde de adversariis subdit verumtamen inimicos meos, illos qui
noluerunt me regnare super se, adducite, et interficite ante me.
Augustinus. per quod designat impietatem iudaeorum, quia ad eum noluerunt converti.
Theophylactus. Quos tradidit morti, mittens eos in ignem exteriorem; sed et in hoc mundo mactati sunt
flebiliter ab exercitu romanorum.
Chrysostomus. haec contra marcionistas competunt; nam et Christus dicit adducite hostes meos, et
occidite coram me: cum tamen illi bonum dicant Christum, deum vero veteris testamenti malum. Patet
autem quod pater et filius eadem facit: nam pater ad vineam destinat exercitum; filius autem hostes coram
se trucidari facit. Haec autem quae in luca scribitur parabola alia est ab ea quae in Matthaeo narratur de
talentis: nam hic quidem ex uno capitali accepto, varii fuere proventus: quia ex una mna accepta, hic
quinque talenta, ille obtulit decem; sed apud Matthaeum contrarium: nam qui duo accepit, duo superaddidit:
et qui quinque, tantumdem; unde et praemiis donantur imparibus.

LUCA 19,28-36
10928 (Lc 19,28-36 )
Titus. Quia dominus dixerat: appropinquavit regnum dei, videntes illum in ierusalem ascendentem,
putabant ideo ascendere ut regnum dei inchoaret. Consummata ergo parabola, in qua errorem praedictum
correxit, et ostenso quod nondum insidiantem sibi mortem devicerat, procedebat ad passionem, ascendens
hierosolymam; unde dicitur et his dictis, praecedebat ascendens ierusalem.
Beda. Ostendens etiam de eiusdem civitatis eventu parabolam fuisse praemissam, quae et ipsum erat
occisura, et hostili clade peritura. sequitur et factum est, cum appropinquasset ad bethphage et bethaniam,
ad montem qui vocatur oliveti, misit duos discipulos suos. Bethphage erat locus sacerdotum in monte
oliveti; bethania quoque civitas, sive villula, ex latere montis eiusdem, quasi stadiis quindecim a ierusalem.
Chrysostomus. Et quidem in exordiis indifferenter se dominus ingerebat iudaeis; sed ubi sufficienter edidit
suae potestatis experimentum, auctoritate multa singula quaeque pertractat. Multa igitur fiunt miracula.
Praedixit quoniam invenietis pullum indomitum; et hoc est quod subditur dicens: ite in castellum quod contra
vos est; quod introeuntes invenietis pullum asinae alligatum, cui nemo unquam hominum sedit. Praedicit
etiam quod nemo prohibebit, sed cum audierint, silebunt; unde sequitur solvite illum, et adducite. si quis vos
interrogaverit: quare solvitis? sic dicetis ei: quia dominus operam eius desiderat. Titus. In hoc autem
divinam fore vocationem patuit: non enim potest aliquis resistere Deo quae sua sunt evocanti. Discipuli
autem iussi ducere pullum, non refutaverunt hoc officium ut parvum, sed abierunt ut adducerent eum; unde
sequitur abierunt autem qui iussi erant, et invenerunt, sicut dixit, pullum stantem.
Basilius. Sic quoque docet nos et infima opera plurimo cum affectu et studio aggredi, scientes quod
quicquid intuitu dei fit, non est parvum, sed dignum in regno caelorum. Titus. Obmutescunt autem ob
excellentiam fortis virtutis, nequeuntes resistere salvatoris eloquiis, qui ligaverunt asinum; sequitur enim
solventibus autem illis, dixerunt domini eius ad illos: quid solvitis pullum? at illi dixerunt: quia dominus eum
necessarium habet. maiestativum enim nomen est dominus: rex enim erat venturus in conspectu
multitudinis.
Augustinus de cons. Evang.. nec moveat quod Matthaeus asinam et pullum dicit, ceteri autem de asina
tacent: ubi enim utrumque factum potest intelligi, nulla repugnantia est, nec si alius alia commemoraret;
quanto minus ubi alius unum, et alius utrumque? Glossa. nec solum discipuli obsecuti sunt Christo in pullo
alieno, sed etiam in propriis vestimentis, quae partim asino imposuerunt, partim sternebant in via; unde
sequitur et duxerunt illum ad iesum, et iacientes vestimenta sua supra pullum, imposuerunt iesum. Exeunte
autem illo, substernebant vestimenta sua in via.
Beda. iuxta alios evangelistas, non discipuli tantum, sed etiam plurimi de turba vestimenta sternebant in via.

