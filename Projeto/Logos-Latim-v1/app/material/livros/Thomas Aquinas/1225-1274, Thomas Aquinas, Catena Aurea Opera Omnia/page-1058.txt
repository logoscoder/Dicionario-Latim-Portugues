Catena Aurea (latine) 13517

Pagina 1058

Gregorius in evang.. Vel omnia quae audivit a patre, quae nota fieri voluit servis suis, sunt gaudia internae
caritatis et festa supernae patriae, quae nostris quotidie mentibus per aspirationem sui amoris imprimit: dum
enim audita superna caelestia amamus, amata iam novimus, quia amor ipse notitia est. Omnia ergo nota
eis fecerat, quia a terrenis desideriis immutati, amoris summi facibus ardebant.
Chrysostomus in Ioannem. Vel omnia dicit quaecumque eos audire oportebat. per hoc autem quod dicit
se audisse, ostendit quod nihil alienum loquitur, sed quae patris.
Gregorius. Sed quisque ad hanc pervenit dignitatem ut amicus Dei vocetur, dona quae percipit super se,
non suis meritis tribuat; unde subditur non vos me elegistis, sed ego elegi vos.
Augustinus in Ioannem. haec est ineffabilis gratia: quid enim eramus quando Christum nondum
elegeramus, nisi iniqui et perditi? neque enim credideramus in eum, ut eligeret nos: nam si credentes elegit,
eligentes elegit. Hic certe vacat vana illorum ratio qui ideo nos dicunt electos ante mundi constitutionem,
quia praescivit nos deus futuros bonos, non seipsum nos facturum bonos: quoniam si propterea nos
elegisset quia bonos futuros esse praescierat, simul etiam praescisset quod eum nos fuissemus prius
electuri: non enim aliter possumus esse boni; nisi forte dicendus est bonus qui non elegit bonum. Quid ergo
elegit in non bonis? non est ut dicas: ideo electus sum quia iam credebam; si enim credebas in eum, iam
elegeras eum. Nec est ut dicas: antequam crederem iam bona operabar, ideo electus sum. Quid enim est
boni operis ante fidem? quid ergo dicturi sumus, nisi quia mali eramus, et electi sumus ut boni per gratiam
nos eligentis essemus? Augustinus de praedest. Sanct.. Electi sunt itaque ante mundi constitutionem ea
praedestinatione in qua deus sua futura facta praescivit; electi autem de mundo ea vocatione qua deus id
quod praedestinavit implevit: quos enim praedestinavit, hos et vocavit.
Augustinus in Ioannem. Et videte quemadmodum non eligat bonos, sed quos elegit, faciat bonos; nam
sequitur et posui vos ut eatis et fructum afferatis. Iste est fructus de quo iam dixerat: sine me nihil potestis
facere. Ipse est via, in qua nos posuit, ut eamus.
Gregorius. posui ergo vos, scilicet ad gratiam plantavi, ut eatis volendo, quia velle iam mente ire est; et
fructum afferatis operando. Qualem vero fructum afferre debeant significat cum addit et fructus vester
maneat: omne enim quod secundum praesens saeculum laboramus, vix usque ad mortem sufficit: mors
namque interveniens fructum nostri laboris abscindit. Quod vero pro aeterna vita agitur, etiam post mortem
servatur; et tunc apparere incipit, cum laborum carnalium fructus coeperit non videri. Tales ergo fructus
operemur qui maneant, qui, cum mors cuncta interimat, ipsi exordium a morte sumant.
Augustinus. dilectio ergo est fructus noster; quae nunc est in desiderio, nondum in saturitate. et ipso
desiderio quodcumque petierimus in nomine unigeniti filii, dat nobis pater; unde sequitur ut quodcumque
petieritis patrem in nomine meo, det vobis. Hoc petimus in nomine salvatoris quod pertinet ad rationem
salutis.

IOANNES 15,17-21
13517 (Jn 15,17-21 )
Augustinus in Ioannem. Dixerat dominus: posui vos ut eatis et fructum afferatis: caritas autem fructus
noster est: de hoc itaque fructu mandans nobis, dicit haec mando vobis ut diligatis invicem. Unde et
apostolus: fructus, inquit, spiritus caritas, ac deinde cetera tamquam ex isto capite exorta et religata
contexuit. Merito itaque sic dilectionem saepe commendat tamquam sola praecipienda sit, sine qua non
possunt prodesse cetera bona, et quae non potest haberi sine ceteris bonis, quibus homo efficitur bonus.
Chrysostomus in Ioannem. vel aliter continua. Dixi quoniam animam meam pro vobis pono, et quia
primum vos elegi. Haec autem omnia non exprobrans dixi, sed ad dilectionem vos inducens ut diligatis
invicem. Deinde, quia persecutionem pati et a multis exprobrari difficile erat, ostendit consequenter quod
non dolere, sed laetari oportet; unde sequitur si mundus vos odit, scitote quia me priorem vobis odio habuit;
quasi dicat: scio hoc esse durum, sed propter me patiemini.
Augustinus in Ioannem. cur enim se membra supra verticem extollunt? recusas esse in corpore, si non vis
mundi odium sustinere cum capite. pro dilectione autem patienter debemus etiam mundi odium sustinere:
necesse est enim ut nos oderit, quos cernit nolle quod diligit; unde sequitur si de mundo fuissetis, mundus
quod suum erat diligeret.

