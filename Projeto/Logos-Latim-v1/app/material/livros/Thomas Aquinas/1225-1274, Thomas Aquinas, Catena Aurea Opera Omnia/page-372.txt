Catena Aurea (latine) 5601

Pagina 372

Augustinus de Civ. Dei. Item sunt alii ab aeterno supplicio liberationem non omnibus hominibus
promittentes, sed tantummodo christi baptismate ablutis, qui participes sunt corporis eius, quomodolibet
vixerunt: propter illud quod ait dominus: si quis manducaverit ex hoc pane, non morietur in aeternum. Item
sunt qui non omnibus habentibus christi sacramentum, sed solum catholicis, quamvis male viventibus, hoc
pollicentur, qui non solum sacramento, sed re ipsa manducaverunt corpus christi, in corpore eius quod est
ecclesia constituti, etiam si postea, in aliquam haeresim vel in gentilium idololatriam fuerint lapsi. Sunt
autem qui propter id quod scriptum est supra: qui perseveravit usque in finem, hic salvus erit, non nisi in
catholica ecclesia perseverantibus hoc promittunt, quod merito fundamenti, idest fidei, per ignem salventur;
quo igne in ultimo iudicio punientur mali. Sed omnibus his contradicit apostolus dicens: manifesta sunt
opera carnis, quae sunt immunditia, fornicatio, et his similia; quae praedico vobis quoniam qui talia agunt,
regnum Dei non possidebunt. Si quis autem temporalia in corde suo praeponit Christo, etsi videatur habere
fidem christi, non est tamen in eo fundamentum Christus, cui alia praeponuntur: quanto magis si committat
illicita, non praeposuisse, sed postposuisse Christum, convincitur? comperi etiam quosdam putare eos
solum arsuros illius aeternitate supplicii, qui pro peccatis dignas eleemosynas facere negligunt; ideo
iudicem ipsum noluisse existimant aliud commemorare se esse dicturum, nisi eleemosynas sive factas, sive
non factas. sed qui digne pro peccatis suis eleemosynas facit, prius eas facere incipit a seipso: indignum
est enim ut ipse sibi non faciat qui facit in proximum, cum audiat dicentem Deum: diliges proximum tuum
sicut teipsum; itemque audiat: miserere animae tuae, placens Deo. Hanc eleemosynam, idest ut Deo
placeat, non faciens animae suae, quomodo dignas pro peccatis suis facere eleemosynas dicendus est?
propter hoc ergo eleemosynae faciendae sunt, ut cum de praeteritis peccatis deprecamur, exaudiamur; non
ut in eis perseverantes, licentiam male faciendi nos per eleemosynas comparare credamus. Ideo autem
dominus a dextris eleemosynas ab eis factas, in sinistris, non factas se imputaturum esse praedixit, ut hinc
ostenderet quantum valent eleemosynae ad priora delenda, non ad perpetua impune committenda peccata.
Origenes in Matth. Vel non unius tantum iustitiae species remuneratur, sicut existimant multi. In
quibuscumque enim causis mandatum christi quis fecerit, Christum cibat et potat, qui fidelium iustitiam et
veritatem manducat et bibit. Item Christo algenti teximus vestimentum, accipientes sapientiae texturam,
adeo ut per doctrinam aliquos doceamus, et induamus eos viscera misericordiae. quando etiam
praeparamus cor nostrum diversis virtutibus ad receptaculum eius, vel illorum quae sunt ipsius, ipsum
peregrinantem suscipimus in domum pectoris nostri. Item cum fratrem infirmum sive in fide sive in bono
opere visitaverimus, aut per doctrinam, aut per increpationem, aut per consolationem, ipsum Christum
visitamus. deinde omne quod hic est, carcer est christi, et eorum qui sunt eius, qui sunt in hoc mundo
degentes, quasi etiam in carcere naturae necessitate constricti. cum ergo bonum opus in eis fecerimus,
visitamus eos in carcere, et Christum in eis.

MATTHAEUS 26,1-2
5601 (Mt 26,1-2 )
Hilarius in Matth. Post sermonem quo venturum se dominus in reditu claritatis ostenderat, nunc passurum
esse se admonet, ut sacramentum crucis admixtum esse gloriae aeternitatis cognoscerent: unde dicitur
factum est, cum consummasset iesus sermones hos omnes.
Rabanus. De consummatione saeculi et de die iudicii: vel quia ab initio evangelii usque ad passionem
omnia faciendo et praedicando compleverat.
Origenes in Matth. Non simpliciter autem dixit omnes, sed hos omnes: adhuc enim oportebat eum etiam
alios loqui sermones priusquam traderetur. dixit discipulis suis: scitis quia post biduum pascha fiet.
Rabanus. Sicut ex ioannis narratione colligitur, ante sex dies paschae venit iesus in bethaniam, inde venit
ierusalem sedens super asellum, postea geruntur ea quae narrantur hierosolymis gesta. Ex illo ergo die
quo venit in bethaniam, intelligimus consummatum quatriduum, ut occurreret dies ante biduum paschae.
Hoc autem inter pascha et azyma distat, quod pascha ipse solus dies appellatur in quo agnus occidebatur
ad vesperam, hoc est decimaquarta luna primi mensis; decimaquinta autem luna, quando egressus est
populus de aegypto, succedebat festivitas azymorum. verum evangelistae unum pro altero ponere solent.
Hieronymus. Pascha autem, quod hebraice dicitur phase, non a passione, ut plerique arbitrantur, sed a
transitu nominatur; eo quod exterminator videns sanguinem in foribus israelitarum pertransierit, nec
percusserit eos; vel ipse dominus praebens auxilium populo suo desuper ambulaverit.

