Catena Aurea (latine)

Pagina 451

Chrysostomus in Matth.. Sic ergo vident et non vident, audiunt et non intelligunt: quod enim vident et
audiunt, contingit eis ex gratia Dei; sed quod vident, et non intelligunt, contingit eis, quia gratiam recipere
nolunt, sed oculos claudunt, et fingunt se non videre, neque dictis acquiescunt; et sic a peccatis non
mutantur per hoc quod vident et audiunt, sed contrarium patiuntur.
Theophylactus. Vel potest aliter intelligi, quod reliquis loquebatur in parabolis, ut videntes non videant, et
audientes non intelligant. Deus enim dat visum, et intellectum his qui petunt, reliquos autem obcaecat, ne in
maiorem redargutionem sit eis, quod cum intelligerent, noluerunt facere quae oportet; unde sequitur ne
quando convertantur et dimittantur eis peccata.
Augustinus de quaest. Evang.. Vel hoc intelliguntur peccatis suis meruisse, ut non intelligerent, et tamen
hoc ipsum misericorditer eis est factum ut peccata sua cognoscerent, et conversi veniam mererentur.
Beda. Illis ergo qui foris sunt, in parabolis omnia fiunt, et facta scilicet, et verba salvatoris: quod neque in
his quas operabatur virtutibus, neque in eis quae praedicabat arcanis eum cognoscere deum valent;
ideoque ad remissionem peccatorum attingere non valent.
Chrysostomus. Quod autem non loquebatur eis, nisi in parabolis, nec omnino loqui desistebat,
demonstrat quod his qui bono propinqui sunt, etsi in seipsis bonum non habeant, occultum tamen eis
ostenditur. Cum autem aliquis cum reverentia ac recto corde accedit, occultorum revelationem consequitur
abundanter; cum autem non sana sentit, nec his quae multis facilia sunt dignus fiet, nec etiam eorum
auditu. Sequitur et ait illis: nescitis parabolam hanc? et quomodo omnes parabolas cognoscetis?
Hieronymus. Oportebat siquidem ut illi, quibus in parabolis loquebatur, requirerent quod non intelligerent,
et per apostolos, quos contemptos habebant, discerent mysterium regni, quod ipsi non habebant.
Glossa. Et ideo dominus haec dicens, ostendit oportere eos et hanc primam, et omnes consequentes
parabolas intelligere; propter quod exponens subdit qui seminat, verbum seminat.
Chrysostomus in Matth.. Et quidem propheta doctrinam populi plantationi vineae comparavit; hic vero
seminationi, manifestans per hoc quod brevior est nunc et facilior obedientia, et statim fructum dabit.
Beda. In hac autem domini expositione omnes eorum qui audire verba salutis potuerunt, sed ad salutem
pervenire nequeunt, distantia comprehenditur. Sunt namque qui verbum quod audiunt, nulla fide, nullo
intellectu, nulla saltem tentandae utilitatis occasione percipiunt; de quibus dicit hi autem sunt qui circa viam.
Cordibus enim eorum mandatum verbum, confestim immundi spiritus, quasi viae tritae volucres semen,
eripiunt. Sunt qui auditi verbi et utilitatem probant, et desiderium gustant; sed ne ad id quod probant
perveniant, alios huius vitae adversa terrendo, alios prospera blandiendo retardant; de quorum primis dicitur
et hi sunt similiter qui supra petrosa; de aliis dicitur et alii sunt qui in spinis. Spinae autem divitiae vocantur,
quia cogitationum suarum punctionibus mentem lacerant; et cum usque ad peccatum pertrahunt, quasi
inflicto vulnere cruentant. Dicit autem et aerumnae saeculi, et deceptio divitiarum: quemcumque enim
supervacuus divitiarum decipit appetitus, necesse est mox curarum aerumna continuarum affligat. Addit
autem et circa reliqua concupiscentiae: quia qui mandatis Dei contemptis, circa reliqua concupiscens
aberrat, ad gaudium beatitudinis non potest attingere. Suffocant autem huiusmodi concupiscentiae verbum:
quia bonum desiderium, ad quod intrare non sinunt, quasi aditum flatus vitalis necant. Excipiuntur autem ab
his hominum differentiis gentiles, qui nec audire verba vitae merentur.
Theophylactus. Eorum vero qui semen suscipiunt, convenienter rursus tres sunt gradus; unde sequitur et hi
sunt qui super terram bonam seminati sunt. Qui in centum fructificant, sunt qui perfectam, et obedientem
habent vitam, ut virgines et eremitae; qui autem in sexaginta, qui mediocriter se habent, ut continentes, et
qui in coenobio sunt; qui autem triginta, qui parvi quidem sunt secundum propriam virtutem fructum
ferentes, ut laici, et qui in coniugio sunt.
Beda. Vel triginta fructificat, cum aliquis fidem sanctae trinitatis electorum cordibus insinuat; sexaginta,
cum perfectionem docet bonae operationis; centum, cum caelestis regni praemia demonstrat: centum
namque computando in dexteram transferuntur: unde recte in significatione ponuntur perpetuae
beatitudinis. Terra autem bona est electorum conscientia, quae omnibus praedictis tribus terris contraria
facit: quia et commendatum sibi semen verbi libenter excipit, et exceptum inter adversa et prospera
constanter ad fructus usque tempora conservat.
Hieronymus. Vel fructus terrae in triginta et sexaginta et centum continetur; hoc est lege et prophetia et
evangelio.

