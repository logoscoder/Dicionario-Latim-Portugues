Catena Aurea (latine) 9409

Pagina 612

LUCA 4,9-13
9409 (Lc 4,9-13 )
Ambrosius. Sequitur iactantiae telum, quo in proclive delinquitur: quia dum homines gloriam virtutis suae
iactare desiderant, de loco meritorum et statione decidunt: unde dicitur et duxit illum in ierusalem, et statuit
eum supra pinnaculum templi.
Origenes in lucam. sequebatur plane, quasi athleta ad tentationem sponte proficiscens, et quodammodo
loquebatur: duc quo vis, et invenies me in omnibus fortiorem.
Ambrosius. Ita est autem iactantia ut dum se putat unusquisque ad altiora conscendere, sublimium
usurpatione factorum ad inferiora trahatur; unde sequitur et dixit illi: si filius dei es, mitte te hinc deorsum.
Athanasius. Non autem contra divinitatem certamen diabolus iniit, neque enim audebat; et ideo dicebat si
filius dei es: sed cum homine certamen iniit, quem quondam seducere potuit.
Ambrosius. Vere autem diabolica vox est quae mentem hominis de gradu altiori meritorum praecipitare
contendit. simul infirmitatem suam diabolus malitiamque designat: quia nemini potest nocere nisi ipse
deorsum se miserit: nam qui relictis caelestibus terrena eligit, voluntarium quoddam praecipitium vitae
labentis incurrit. Simul quoniam telum suum diabolus vidit obtusum, qui omnes proprie subiecerat potestati,
plus coepit quam hominem iudicare. Transfigurat autem se satanas velut angelum lucis, et de scripturis
saepe divinis laqueum fidelibus parat; unde sequitur scriptum est enim: quoniam angelis suis mandavit de
te, ut conservent te, et quia in manibus tollent te, ne forte offendas ad lapidem pedem tuum.
Origenes. unde tibi, diabole, hoc scire, quod ista scripta sunt? numquid legisti prophetas vel divina
eloquia? legisti quidem non ut ipse ex lectione eorum melior fieres, sed ut de simplici littera eos qui amici
sunt litterae interficias. Scis quia si de aliis eius voluminibus loqui volueris, non decipies.
Ambrosius. Ergo non te capiat haereticus, quia potest de scripturis aliqua exempla proferre: utitur et
diabolus testimoniis scripturarum, non ut doceat, sed ut fallat.
Origenes. Vide autem quomodo et in ipsis testimoniis versipellis est; vult enim minuere gloriam salvatoris,
quasi angelorum indigeat auxilio: offensurus pedem, nisi eorum manibus sublevetur. Hoc enim testimonium
non de Christo, sed de sanctis generaliter scriptum est: neque enim indiget angelorum auxilio qui maior est
angelis, quin potius disce, diabole, quod nisi deus adiuvaret angelos, offenderent pedem suum; et tu
propterea offendisti, quia credere in iesum Christum dei filium noluisti. Quare autem siles quod sequitur:
super aspidem et basiliscum ambulabis, nisi quia tu es basiliscus, tu draco, tu leo? Ambrosius. Sed
dominus rursus ne ea quae de se fuerant prophetata, ad arbitrium diaboli putaret esse facienda, sed
divinitatis propriae auctoritate servata, versutiae eius occurrit; ut quia scripturarum exemplum praetenderat,
scripturarum vinceretur exemplis; unde sequitur et respondens iesus ait illi: dictum est quia non tentabis
dominum deum tuum.
Chrysostomus. diabolicum enim est seipsum inicere ad pericula, et tentare si eripiat deus.
Cyrillus. non enim tentantibus largitur deus auxilia, sed credentibus in eum: unde Christus tentantibus eum
non ostendebat miracula, quibus dicebat: generatio prava signum quaerit, et non dabitur ei.
Chrysostomus. Aspice autem quomodo non turbatus est dominus; immo de scripturis humillime cum
iniquo disceptat, ut conformeris Christo pro posse. Novit diabolus arma Christi, quibus succubuit: ex
mansuetudine eum cepit, ex humilitate devicit. tu quoque, cum videris hominem effectum diabolum, et tibi
obviantem, eo modo devincas, doceas animam tuam formare os condecens ori Christi: sicut enim cum
romanus forsan residet iudex, non exaudiet responsum ignorantis eo modo loqui quo ipse, sic et Christus
nisi suo modo loquaris, non exaudiet te, nec vacabit tibi.
Gregorius nyssenus. Legitime autem pugnanti agonum reperitur terminus; vel quod adversarius sua
sponte cedat vincenti, vel trino casu deponitur secundum pugnatoriae artis decretum; unde sequitur et
consummata omni tentatione diabolus recessit usque ad tempus ab illo.
Ambrosius. non dixisset scriptura omnem tentationem consummatam, nisi in tribus praemissis esset

