Catena Aurea (latine) 3207

Pagina 33

MATTHAEUS 2, 7-9
3207 (Mt 2,7-9 )
Chrysostomus super Matth. Postquam audivit herodes responsum duplici modo credibile: primum quia a
sacerdotibus fuerat dictum, deinde quia exemplo prophetico fuerat comprobatum, non tamen ad
devotionem flectitur nascituri regis, sed ad malitiam interfectionis eius per dolum. Vidit enim quia non
poterat magos nec blandimentis flectere nec minis terrere nec auro corrumpere, ut consentirent in
interfectionem regis futuri; ideo illos decipere cogitavit; unde dicitur tunc herodes clam vocatis magis.
Occulte autem vocavit eos ut non viderent iudaei quos habebat suspectos, ne forte quasi regem suae
gentis amantes proderent consilium eius. Diligenter didicit ab eis tempus stellae.
Remigius. Idcirco diligenter, quia callidus erat et timebat ne non reverterentur ad eum, ut tunc sciret quid
ageret de puero occidendo.
Augustinus in serm. 7 de epiph. Ferme autem biennio ante visa est stella mirantibus quid esset. Sed tunc
intelligitur indicatum eis cuius esset stella quae iamdiu videbatur, quando natus est qui per illam
significabatur. Sed postquam Christo nato revelatum est magis, venerunt ab oriente, et tertiadecima die
adoraverunt eum, quem ante paucos dies natum fuisse didicerunt.
Chrysostomus in Matth. Vel ante multum tempus haec stella apparuit, quoniam multum tempus in itinere
erant magi consumpturi, ut confestim cum natus esset, Christo assisterent, eum in fasciis adorantes, ut
mirabilior appareret.
Glossa. Secundum alios vero a die nativitatis christi creditur stella tantum apparuisse, et peracto officio,
cum nova esset, desiit esse. Ait enim fulgentius: puer natus novam stellam fabricavit. Cognito autem loco et
tempore, personam pueri vult non ignorare; unde dicit ite, et interrogate diligenter de puero. Illud
praeceperat quod absque praecepto erant facturi.
Chrysostomus in Matth. Non autem dicit interrogate de rege, sed de puero: ei enim etiam nomen
potestatis inviderat.
Chrysostomus super Matth. Ergo ut ad hoc eos induceret, devotionem promittebat, et per eam gladium
acuebat et malitiam cordis sui humilitatis colore depingebat. Talis est consuetudo omnium malignorum:
quando aliquem in occulto gravius laedere volunt, humilitatem illi et amicitias fingunt. Unde dicit et cum
inveneritis, renuntiate mihi, ut et ego veniens adorem eum.
Gregorius in Evang. Adorare eum se velle simulat, ut quasi hunc, si invenire possit, extinguat. Sequitur qui
cum audissent regem, abierunt.
Remigius. Audierunt magi herodem ut quaererent dominum, sed non ut ad eum reverterentur.
Significabant enim bonos auditores, qui bona quae audiunt a malis praedicatoribus faciunt; sed tamen
opera illorum non imitantur.

MATTHAEUS 2,9
3209 (Mt 2,9 )
Chrysostomus super Matth. Ex hoc loco ostenditur, quia cum stella deduxisset magos prope ierusalem,
abscondita est ab eis, ut relicti a stella cogerentur in ierusalem interrogare de Christo simul et manifestare
propter duo: primo ad confusionem iudaeorum, quia gentiles stellae tantummodo visione confirmati,
Christum per alienas provincias requirebant, et iudaei ab infantia prophetias legentes de Christo, et in suis
finibus natum non susceperunt; demum ut interrogati sacerdotes unde nascitur Christus, ad praeiudicium
suum responderent de bethlehem, quia qui herodem docuerant de Christo, ipsi ignorabant de illo; et ideo
post interrogationem et responsionem habitam subditur et ecce stella quam viderant in oriente, antecedebat
eos, ut considerantes obsequium stellae, regis intelligerent dignitatem.
Augustinus in serm. De epiph. Et ut Christo plenum redderet obsequium, temperavit gradum, donec
magos perduceret ad puerum. Obsequium praebuit, non imperium adduxit: supplices ostendit, hospitium

