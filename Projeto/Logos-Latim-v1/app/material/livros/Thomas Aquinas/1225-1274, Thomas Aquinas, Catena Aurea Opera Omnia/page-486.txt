Catena Aurea (latine)

Pagina 486

Beda. Notanda in omnibus locis distantia mentis scribarum, et turbae: scribae enim nihil devotionis, fidei,
humilitatis, et reverentiae ei exhibuisse narrantur; sed veniente domino mox omnis turba stupefacta expavit,
eumque salutans accurrit; unde sequitur et currens salutavit eum.
Theophylactus. Affectabant enim turbae eum videre, ita ut eum venientem a longe salutarent. Quidam vero
dicunt, quod aspectus eius ex transfiguratione speciosior factus, turbam ad salutationem eius attrahebat.
Hieronymus. Populus autem videns stupefactus est et expavit, non discipuli; quia non est timor in caritate:
timor est servorum, stupescere stultorum. Sequitur et interrogavit eos: quid inter vos conquiritis? quid
scilicet dominus interrogat? ut confessio pariat salutem, et murmur cordis nostri sermonibus piis solvatur.
Beda. Potest vero, nisi fallor, intelligi de hoc quaestionem fuisse motam, quare ipsi, cum essent discipuli
salvatoris, sanare daemoniacum qui in medio erat positus, non possent; quod ex sequentibus potest
convinci, cum dicitur et respondens unus de turba dixit: magister, attuli filium meum ad te habentem
spiritum mutum.
Chrysostomus in Matth.. Hunc hominem scriptura infirmum in fide ostendit ex hoc quod Christus dicit o
generatio incredula, et per hoc quod subdit si potes credere. Sed etsi infidelitas eius occasio extiterit
daemonem non pellendi, incusat tamen discipulos; unde subditur et dixi discipulis tuis ut eicerent illum; et
non potuerunt. Vide autem istius insipientiam. Iesum in medio turbarum precatur, discipulos incusans; unde
et dominus coram plebe multo magis hoc ei imputat non solum in personam eius accusationem intendens,
sed in personam omnium iudaeorum: probabile enim est multos praesentium scandalizatos, ea quae non
conveniebant de discipulis cogitasse; unde sequitur qui eis respondens dixit: o generatio incredula,
quamdiu vos patiar? in quo ostendit, et mortem se desiderare, et grave ei esse cum illis conversari.
Beda. Intantum autem non est homini iratus, sed vitio, ut statim intulerit afferte illum ad me. Et attulerunt
eum. Et cum vidisset eum, statim spiritus conturbavit illum; et elisus in terram volutabatur spumans.
Chrysostomus in Matth.. Hoc autem dominus permisit propter patrem pueri, ut cum vexantem daemonem
videret, ad fidem futuro miraculo traheretur.
Theophylactus. Permittit etiam vexari puerum, ut ex hoc sciremus daemonis impietatem, qui occidisset
eum, nisi fuisset a domino adiutus. Sequitur et interrogavit patrem eius: quantum temporis est ex quo ei hoc
accidit? at ille ait: ab infantia; et frequenter eum in ignem et in aquam misit, ut eum perderet.
Beda. Erubescat iulianus, qui dicere audet omnes homines absque peccati contagione nasci in carne,
tamquam innocentes per omnia, ut adam quando creatus est. Quid enim habuit iste puer ut ab infantia
daemonio vexaretur acerbissimo, si nullo originalis peccati vinculo tenebatur, quia constat illum adhuc
proprium non habere potuisse peccatum? Glossa. Exprimit autem in verbis suae petitionis, fidei defectum;
unde subdit sed si quid potes, adiuva nos, misertus nostri. Cum enim dicit si quid potes, manifestat se de
eius potentia dubitare: quia viderat filium suum a discipulis Christi curatum non esse. Dicit autem misertus
nostri, ut designaret miseriam filii qui patiebatur, et patris qui compatiebatur. Sequitur iesus autem ait illi: si
potes credere, omnia possibilia sunt credenti.
Hieronymus. Libertatem arbitrii hoc indicat quod dicit si potes. Quae autem sunt omnia quae possibilia
sunt credenti, nisi quae in nomine iesu, idest salutis, postulantur cum lacrymis? Beda. Aptum autem
responsum dominus dedit petenti: ipse enim ait si quid potes, adiuva nos; et dominus: si potes, inquit,
credere. At contra leprosus, qui fideliter clamabat: domine, si vis, potes me mundare, congruum suae fidei
accepit responsum: volo: mundare.
Chrysostomus in Matth.. Quod autem dicit, tale est. Tanta est virtutis apud me superabundantia, ut non
solum hoc possim, sed et alios hoc faciam operari: quare si credideris, ut oportet, et hunc ipse curare
poteris, et alios multos. Sic ergo eum ad fidem reducebat qui adhuc de infidelitate loquitur; unde sequitur et
continuo exclamans pater pueri cum lacrymis aiebat: domine, adiuva incredulitatem meam. Sed si
crediderat dicens credo, quomodo subdit adiuva incredulitatem meam? dicamus igitur, quoniam multiplex
est fides, introductoria scilicet et perfecta. Hic autem incipiens credere, salvatorem deprecabatur ut
apponeret reliquum ad suam virtutem.
Beda. Nemo enim repente fit summus, sed in bona conversatione a minimis quisque inchoat, ut ad magna
perveniat. Alia namque sunt virtutis exordia, aliud profectus, aliud perfectio. Quia igitur per occultam
inspirationem gratiae, meritorum suorum gradibus fides crescit, uno eodemque tempore is qui necdum
perfecte crediderat, simul et credebat, et incredulus erat.

