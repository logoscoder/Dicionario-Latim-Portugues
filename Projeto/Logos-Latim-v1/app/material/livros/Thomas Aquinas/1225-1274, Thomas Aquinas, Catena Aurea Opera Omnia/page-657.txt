Catena Aurea (latine) 9804

Pagina 657

peccatricem, sed poenitentem describit, mulierem generaliter dicit, ne nomen tantae famae, prisci erroris
nota fuscaret, de qua daemonia septem exiisse referuntur.
Gregorius in evang.. Quid enim per septem daemonia nisi universa vitia intelliguntur? quia enim septem
diebus omne tempus comprehenditur, recte septenario numero universitas figuratur. Septem ergo
daemonia Maria habuit, quae universis vitiis plena fuit. sequitur et ioanna uxor chusae procuratoris herodis,
et susanna, et aliae multae, quae ministrabant ei de facultatibus suis. Hieronymus comm. Super matth..
Consuetudinis iudaicae fuit, nec ducebatur in culpam more gentis antiquo, ut mulieres de substantia sua
victum atque vestitum praeceptoribus darent. Hoc quia scandalum facere poterat in nationibus, paulus se
abiecisse commemorat. ministrabant autem domino de substantia sua, ut meteret earum carnalia, cuius
ipsae metebant spiritualia: non quod indigeret cibis dominus creaturarum; sed ut typum ostenderet
magistrorum, quod victu atque vestitu de discipulis deberent esse contenti.
Beda. interpretatur autem Maria amarum mare propter poenitentiae rugitum, magdalena turris, vel melius
turrensis, a turre, de qua dicitur: factus est spes mea turris fortitudinis a facie inimici. Ioanna dominus gratia
eius, vel dominus misericors interpretatur, videlicet quia eius est omne quod vivimus. Si autem Maria
mundata a sorde vitiorum ecclesiam de gentibus insinuat, cur non ioanna eamdem designat ecclesiam
quondam idolorum cultui subditam? nam quilibet malignus spiritus dum pro regno diaboli facit, quasi herodis
procurator existit. Interpretatur susanna lilium, aut gratia eius, propter odoriferum caelestis vitae candorem,
aureumque internae dilectionis ardorem.

LUCA 8,4-15
9804 (Lc 8,4-15 )
Theophylactus. Quod david in persona Christi praedixerat: aperiam in parabolis os meum, hic dominus
implet; unde dicitur cum autem turba plurima conveniret, et de civitatibus properarent ad eum, dixit per
similitudinem. loquitur autem dominus per similitudinem primo quidem ut attentiores faceret auditores:
consueverunt enim homines in obscuris se exercitare, et spernere manifesta: deinde ut non caperent
indigni quae mystice dicebantur.
Origenes. Et ideo signanter dicitur cum turba plurima conveniret: non enim sunt multi, sed pauci qui per
arctam viam incedunt, et qui inveniunt viam quae ducit ad vitam: unde Matthaeus dicit quod extra domum
docebat per parabolas, sed intra domum parabolam discipulis exposuit.
Eusebius. satis autem congrue Christus primam proponit parabolam multitudini, non solum tunc astantium,
sed etiam futurorum post illos, inducens ad audientiam verborum suorum, cum dicit exiit qui seminat,
seminare semen suum.
Beda. Satorem illum nullum melius quam filium dei intelligere possumus, qui de sinu patris, quo creaturae
non erat accessus, egrediens, ad hoc venit in mundum ut testimonium perhiberet veritati.
Chrysostomus in Matthaeum. exiit autem qui ubique est, non localiter, sed per amictum carnis nobis
appropinquavit. Decenter autem adventum proprium Christus exitum nominat: eramus enim exclusi a deo;
et sicuti condemnati et rebelles regi eiecti sunt; qui vero reconciliare vult eos, exeundo ad ipsos extra cum
eis loquitur, donec dignos iam factos aspectu regio eos introducat: sic etiam Christus fecit.
Theophylactus. exiit autem nunc, non ut agricolas perderet aut combureret terram; sed exiit seminare:
saepe enim agricola qui seminat, ob aliam causam exit, non solum ut seminet.
Eusebius. Exierunt autem nonnulli a patria caelesti, et ad homines descenderunt, non tamen ut sererent,
neque enim satores erant, sed administratorii spiritus in ministerium missi. Moyses etiam et prophetae post
eum non inseruerunt hominibus mysteria regni caelorum; sed retrahendo insipientes ab errore nequitiae et
idolorum cultu, quasi colebant animas hominum, et in novalia redigebant. Solus autem omnium sator
verbum dei exivit, evangelizaturus nova semina, scilicet mysteria regni caelorum.
Theophylactus. Non cessat autem dei filius semper in nostris animabus seminare; nam non solum cum
docet, sed etiam cum creat, in nostris animabus seminat semina bona. Titus. Exiit autem ut seminaret
semen suum; non autem accepit verbum quasi mutuatum, cum ipse naturaliter sit verbum dei vivi. Non est
igitur suum proprium semen pauli vel ioannis; sed habent cum acceperint; Christus autem habet proprium
semen, proferens doctrinam ex sua natura; unde et iudaei dicebant: qualiter hic litteras novit, quas non

