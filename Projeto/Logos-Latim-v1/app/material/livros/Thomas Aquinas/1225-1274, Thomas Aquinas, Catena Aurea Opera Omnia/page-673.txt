Catena Aurea (latine)

Pagina 673

Theophylactus. in desertum autem locum abiit dominus, quia operaturus erat miraculum panum: ne quis
diceret: de civitate prope existente oblati sunt panes.
Chrysostomus. vel vadit in desertum locum, ut nemo sequeretur. Sed nec sic plebs discessit, sed
comitatur ipsum; unde sequitur quod cum cognovissent turbae, secutae sunt illum.
Cyrillus. Hi quidem postulantes a daemonibus liberari, hi vero languorum remotionem; necnon quos eius
oblectabat doctrina, illum attentissime visitabant.
Beda. Ipse autem ut potens piusque salvator, excipiendo fatigatos, docendo inscios, sanando aegrotos,
reficiendo ieiunos, quantum devotione credentium delectetur, insinuat; unde sequitur et excepit illos, et
loquebatur illis de regno dei, et eos qui cura indigebant sanabat.
Theophylactus. Ut addiscas, quod quae secundum nos est sapientia, dividitur verbo et opere; et quod
decet dicere operata, et operari dicta. Reclinante autem die, discipuli iam incipientes aliorum curam habere,
turbae miserentur, unde sequitur dies autem coeperat declinare, et accedentes duodecim dixerunt illi:
dimitte turbas, ut euntes in castella villasque quae circa sunt, divertant et inveniant escas: quia hic in loco
deserto sumus.
Cyrillus. Sicut enim dictum est, diversarum passionum postulabant remedia: et quia videbant discipuli solo
nutu posse perfici quod infirmi petebant, dicunt: dimitte eos, ne amplius anxientur. aspice autem
exuberantem mansuetudinem eius qui rogatur: non enim illa tantum largitur quae postulant discipuli, sed
sequentibus ipsum adjicit bona munificae dexterae, mandans eis escas exhiberi; unde sequitur ait autem ad
illos: vos date illis manducare.
Theophylactus. Non autem hoc dicit eorum responsionem ignorans, sed volens ipsos inducere ut dicerent
quot panes haberent; et sic magnum ostenderetur ex eorum confessione miraculum, panum quantitate
audita.
Cyrillus. sed quod mandabatur, intolerabile discipulis erat, quod non habebant penes se nisi quinque
panes et duos pisces; unde sequitur at illi dixerunt: non sunt nobis plusquam quinque panes et duo pisces,
nisi forte nos emamus in omnem hanc turbam escas.
Augustinus de cons. evang.. In quibus quidem verbis lucas in unam sententiam constrinxit responsionem
philippi dicentis: ducentorum denariorum panes non sufficiunt eis, ut unusquisque modicum quid accipiat, et
responsionem andreae dicentis: est puer unus hic, qui habet quinque panes hordeaceos et duos pisces, ut
narrat ioannes. quod enim ait non sunt nobis plusquam quinque panes et duo pisces, ad andreae retulit
responsionem; quod vero adiunxit nisi forte nos eamus, et emamus in omnem hanc turbam escas, videtur
ad responsionem philippi pertinere, nisi quod de ducentis denariis tacuit: quamquam et in ipsius andreae
sententia hoc posset intelligi; cum enim dixisset: est puer unus hic qui habet quinque panes hordeaceos et
duos pisces, adiunxit: sed haec quid sunt inter tantos? hoc est dicere nisi forte nos eamus, et emamus in
omnem hanc turbam escas. ex qua varietate verborum, rerum autem sententiarumque concordia, satis
apparet salubriter nos doceri, nihil quaerendum in verbis nisi loquentium voluntatem; cui demonstrandae
invigilare debent omnes veridici narratores, cum de homine, vel de angelo, vel de Deo aliquid narrant.
Cyrillus. Ut autem adhuc ad magis ardua feratur miraculum, ostenditur non parva fuisse multitudo virorum,
cum sequitur erant autem viri fere quinque millia, exceptis scilicet mulieribus atque pueris, ut alius
evangelista refert.
Theophylactus. Docet autem dominus quod decet cum hospitamur aliquem, reclinare ipsum, et omnis
consolationis participem facere; unde sequitur ait autem ad discipulos suos: facite illos discumbere per
convivia quinquagenos: et ita fecerunt; et discumbere fecerunt omnes.
Augustinus de cons. evang.. Quod lucas hic dicit, quinquagenos iussos esse discumbere, marcus vero
quinquagenos et centenos, ideo non movet, quia unus partem dixit, alter totum. Verum si alius de
quinquagenis tantum commemoraret, alius de centenis, valde videretur esse contrarium, nec satis
dignosceretur utrumque dictum esse. Unum autem ab altero, alterum ab altero esse commemoratum, et
tamen attentius consideratum inveniri debuisse quis non fateatur? hoc ideo dixi, quia existunt saepe aliqua
eiusmodi quae parum intendentibus temere iudicantibus contraria videantur, et non sint.
Chrysostomus in Matthaeum. et quia credendum erat Christum venisse a patre, facturus miraculum,

