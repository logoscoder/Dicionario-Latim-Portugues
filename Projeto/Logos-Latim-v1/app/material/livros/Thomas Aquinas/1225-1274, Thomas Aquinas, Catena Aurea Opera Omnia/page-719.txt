Catena Aurea (latine) 10201

Pagina 719

mysterium virginitatis intactae dei genitricis, nequaquam sequestravit illam a loco templi virginibus deputato,
volens ostendere quod in potestate conditoris omnium erat novum ortum ostendere, qui enixae vigorem
caelibatus non auferret. Erat autem hic locus medius inter altare et aedem, in qua erat altare aeneum situm,
ubi propter hoc eum occiderunt. aiunt etiam, quod, cum audirent regem mundi venturum, dispensative metu
subiectionis aggrediuntur eum qui attestabatur ortum ipsius, mactantes sacerdotem in templo.
Graecus. Alii autem aliam causam dicunt esse interitus zachariae: cum enim occiderentur infantes,
magnus ioannes cum coaetaneis suis occidendus erat; sed elisabeth eripiens filium de medio caedis, petiit
eremum: unde cum satellites herodis elisabeth et puerum non invenirent, convertunt iram in zachariam,
occidentes ipsum ministrantem in templo. sequitur vae vobis legisperitis, qui tulistis clavem scientiae.
Basilius. Haec vox vae, quae intolerabilibus profertur doloribus, eis convenit qui paulo post detrudendi
erunt in grave supplicium.
Cyrillus. clavem autem scientiae ipsam dicimus esse legem: erat enim lex umbra et figura iustitiae Christi.
Decebat ergo legisperitos quasi indagantes legem moysi et dicta prophetarum, reserare quodammodo
populo iudaeorum ianuas notitiae Christi. Hoc autem non fecerunt; sed e contra derogabant divinis
miraculis, et contra eius dogmata clamabant: quid eum auditis? sic igitur tulerunt, idest abstulerunt, clavem
scientiae; unde sequitur ipsi non introistis, et eos qui introibant prohibuistis. Sed et fides est clavis scientiae:
fit enim per fidem veritatis cognitio, secundum illud: nisi credideritis, non intelligetis. Sustulerunt igitur
legisperiti clavem scientiae, non permittentes homines credere in Christum.
Augustinus de quaest. Evang.. Sed et clavis scientiae est humilitas Christi, quam nec ipsi intelligere, nec
ab aliis intelligi volebant.
Ambrosius. Arguuntur etiam adhuc sub nomine iudaeorum, et futuro supplicio statuuntur obnoxii: quia
cum doctrinam sibi divinae cognitionis usurpent, et alios impediant, nec ipsi quod profitentur agnoscunt.
Augustinus de cons. evang.. Haec autem omnia Matthaeus narrat esse dicta postquam dominus in
ierusalem venerat. Lucas autem hic narrat, cum adhuc dominus iter ageret in ierusalem: unde mihi similes
videntur esse sermones, quorum ille alterum, iste alterum narravit.
Beda. Quam autem vera perfidiae, simulationis et impietatis suae crimina audierint pharisaei et legisperiti,
ipsi testantur, qui non resipiscere, sed doctorem veritatis insidiis moliuntur aggredi; sequitur enim cum
autem hoc ad illos diceret, coeperunt pharisaei et legisperiti graviter insistere.
Cyrillus. Sumitur autem insistere pro instare, vel invidere, vel saevire. coeperunt autem interrumpere
sermonem eius in pluribus; unde sequitur et os eius opprimere de multis.
Theophylactus. cum enim plures interrogant unum de diversis materiis, cum nequeat simul omnibus
respondere, videtur insipientibus quod dubitet. Hoc igitur ingeniabantur et illi nefarii contra ipsum; sed et
aliter quaerebant os eius opprimere; scilicet ut provocarent eum ad aliquid dicendum, unde posset damnari;
unde sequitur insidiantes ei, et quaerentes aliquid capere de ore eius, ut accusarent eum. Quod primo
dixerat opprimere, nunc dicit capere, vel rapere, aliquid ex ore eius. Interrogabant eum nunc quidem de
lege, ut arguant eum quasi blasphemum obloquentem de moyse; nunc vero de caesare, ut accusent eum
tamquam insidiosum et hostem maiestatis caesareae.

LUCA 12,1-3
10201 (Lc 12,1-3 )
Theophylactus. Pharisaei quidem conabantur iesum capere in sermone, ut populos ab eo abducerent;
hoc autem in contrarium vertitur: magis enim adibant populi per millenarios congregati, adeo cupientes
haerere Christo ut se invicem comprimerent: tam validum quid est veritas, et dolus imbecillis ubique; unde
dicitur multis autem turbis circumstantibus, ita ut se invicem conculcarent, coepit dicere ad discipulos suos:
attendite a fermento pharisaeorum, quod est hypocrisis.
Gregorius. quia enim cavillatores erant, ob hoc Christus ab eis sibi cavere admonebat discipulos.
Gregorius nazianzenus. est autem, quando fermentum laudatur, tamquam efficiens panem vitalem; est
autem quando vituperatur, significans vetustam et acidam malitiam.

