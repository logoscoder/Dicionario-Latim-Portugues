Catena Aurea (latine)

Pagina 113

iumentis et bestiis hominibusque commune est, huius cura non penitus liberamur; sed praecipitur nobis ne
solliciti simus quid manducemus: quia in sudore vultus praeparamus nobis panem: labor exercendus est,
sollicitudo tollenda. quod autem hic dicitur, ne solliciti sitis, de carnali cibo et vestimento accipiamus;
ceterum de spiritualibus cibis et vestimentis spiritus debemus esse solliciti.
Augustinus de haeres. Dicuntur autem euchitae quidam haeretici, opinantes monacho non licere,
sustentandae vitae suae causa, aliquid operari, atque ita seipsos profiteri ut omnino ab operibus vacent.
Augustinus de opere monach. Inquiunt enim: non de hoc opere corporali, in quo vel agricolae vel opifices
laborant, praecepit apostolus cum dixit: qui non vult operari, non manducet. Neque enim evangelio potuit
esse contrarius, ubi ait dominus: ideo dico vobis: ne solliciti sitis. In verbo ergo apostoli praedicto spiritualia
opera debemus accipere, de quibus alibi dicitur: ego plantavi, apollo rigavit. Et ita se arbitrantur apostolicae
obtemperare sententiae, cum evangelium credunt de non curanda corporali vitae huius indigentia
praecepisse, et apostolum de opere et cibo spiritali dixisse: qui non vult operari, non manducet. Prius ergo
demonstremus apostolum opera corporalia servos Dei operari voluisse. Praemiserat enim dicens: ipsi scitis
quomodo oporteat nos imitari; quia non inquieti fuimus inter vos neque panem ab aliquo gratis
manducavimus; sed in labore et fatigatione die ac nocte laborantes, ne quem vestrum gravaremus; non
quia non habuimus potestatem, sed ut nosipsos formam daremus vobis, qua nos imitaremini. nam et cum
essemus apud vos, hoc denuntiabamus vobis, quoniam si quis non vult operari, non manducet. Quid ad hoc
dici potest, quando exemplo suo docuit quid praeceperit, scilicet corporaliter operando? nam quod
corporaliter operaretur, ostenditur in actibus, ubi dicitur quod mansit cum aquila et uxore eius priscilla, opus
faciens apud illos: erant enim tabernaculorum artifices. Et tamen apostolo, tamquam praedicatori evangelii,
militi christi, plantatori vineae, pastori gregis, constituerat dominus ut de evangelio viveret; qui tamen
stipendium sibi debitum non exegit, ut se formam daret eis qui exigere indebita cupiebant. audiant ergo qui
non habent hanc potestatem quam ille habebat, ut tantummodo spiritaliter operantes manducent panem a
corporali labore gratuitum. Si autem evangelistae sunt, si ministri altaris, si dispensatores sacramentorum,
habent hanc potestatem, si saltem habebant aliquid in saeculo, quo facile sine opificio sustentarent hanc
vitam, quod conversi ad Deum indigentibus dispartiti sunt, et credenda est eorum infirmitas et ferenda. Nec
attendendum in quo loco hoc quod habebant impenderint, cum omnium christianorum sit una respublica.
Sed qui veniunt ad professionem servitutis Dei ex vita rusticana, et ex opificum exercitio et plebeio labore, si
quo minus operentur, excusari non possunt. Nullo enim modo decet ut in ea vita ubi senatores fiunt
laboriosi, ibi fiant opifices otiosi; et quo veniunt relictis deliciis suis qui fuerunt praediorum domini, ibi sint
rustici delicati. at cum dominus ait nolite solliciti esse, non hoc dicit ut ista non procurent, quantum
necessitatis est, unde honeste poterunt; sed ut ista non intueantur, et propter ista faciant quicquid in
evangelii praedicatione facere iubentur: eam namque intentionem paulo superius oculum vocaverat.
Chrysostomus in Matth. vel potest aliter continuari: cum enim docuisset dominus pecuniam despicere, ne
aliqui dicerent: qualiter poterimus vivere, si omnia proiecerimus? subiungit dicens ideoque dico vobis: ne
solliciti sitis animae vestrae.
Glossa. idest, cura temporali ne retrahamini ab aeternis.
Hieronymus. Praecipitur ergo nobis ne solliciti simus quid comedamus, quia in sudore vultus praeparamus
nobis panem: ergo labor exercendus est, sollicitudo tollenda.
Chrysostomus super Matth. Non enim sollicitationibus spiritualibus, sed laboribus corporalibus
acquirendus est panis, qui laborantibus pro praemio diligentiae, Deo praestante, abundat, et negligentibus
pro poena, Deo faciente, subducitur. Confirmat autem spem nostram dominus; et primo de maiori ad minus
descendit dicens nonne anima plus est quam esca, et corpus plus quam vestimentum? .
Hieronymus. Qui maiora praestitit, utique et minora praestabit.
Chrysostomus super Matth. nisi enim voluisset conservari quod erat, non creasset; quod autem sic creavit
ut per escam servetur, necesse est ut det ei escam quamdiu vult esse quod fecit.
Hilarius in Matth. vel aliter. Quia corruptus circa futurorum curam infidelium sensus est, calumniantium
quae in resurrectione corporum species sit futura, quae in substantia aeternitatis alimonia, ideo
subsequenter dicitur nonne anima plus est quam esca? non enim patitur spem nostram futuri in
resurrectione cibi et potus et vestitus sollicitudine demorari; ne tanto pretiosiora reddenti, corpus scilicet
atque animam, contumelia in non efficiendis levioribus inferatur.

MATTHAEUS 6 26 27

