Catena Aurea (latine)

Pagina 763

Augustinus de quaest. Evang.. maior filius populus israel est, non quidem profectus in longinquam
regionem, sed tamen in domo non est: in agro autem est; idest, in ipsa hereditaria opulentia legis et
prophetarum terrena potius operatur. veniens autem de agro domum appropinquare coepit; idest, labore
servilis operis improbato, ex eisdem scripturis ecclesiae libertatem consideravit; unde sequitur et cum
veniret, et appropinquaret domui, audivit symphoniam et chorum; idest, spiritu sancto plenos vocibus
consonis evangelium praedicare; sequitur enim et vocavit unum de servis, et interrogavit quid hoc esset:
idest, sumit ad legendum aliquem prophetarum, et in eo quaerens quodammodo interrogat unde ista festa
in ecclesia celebrantur, in qua se esse non videt. Respondet ei servus patris propheta; sequitur enim isque
dixit illi: frater tuus venit et occidit pater tuus vitulum saginatum, quia salvum illum recepit; quasi dicat: in
extremis terrae fuit frater tuus; sed inde maior exultatio cantantium domino canticum novum, quia laus eius
ab extremis terrae, et propter eum qui absens erat, occisus est vir sciens ferre imbecillitatem: quia quibus
non est narratum de eo viderunt.
Ambrosius. Adolescentiori autem filio, idest populo ex gentibus, israel, tamquam maior frater, beneficium
paternae benedictionis invidit; quod faciebant iudaei, quia Christus cum gentibus epularetur; unde sequitur
indignatus est autem, et nolebat introire.
Augustinus. Indignatur etiam et nunc, et adhuc non vult intrare. Cum ergo plenitudo gentium introierit,
egredietur opportuno tempore pater eius, ut etiam omnis israel salvus fiat; unde sequitur pater ergo illius
egressus coepit rogare eum. Erit enim quandoque aperta vocatio iudaeorum in salutem evangelii; quam
manifestationem vocationis tamquam egressum patris appellat ad rogandum maiorem filium. Deinde quae
respondit maior filius, quaestiones duas habent; sequitur enim at ille respondens dixit patri suo: ecce tot
annis servio tibi, et nunquam mandatum tuum praeterivi. De mandato non praetergresso facile illud occurrit,
non de omni mandato dictum, sed de uno maxime necessario, quod nullum alium deum praeter unum
creatorem omnium colere visus est. Neque iste filius in omnibus israelitis, sed in his intelligitur personam
habere qui numquam ab uno Deo ad simulacra conversi sunt. quamquam enim terrena desideraret, ab uno
tamen Deo iste desiderabat bona, quamvis communia cum pecoribus: unde et in psalmo 72, 23 dicitur: ut
iumentum factus sum apud te, et ego semper tecum. sed quis est hoedus quem numquam accepit ad
epulandum? sequitur enim et nunquam dedisti mihi hoedum, ut cum amicis meis epularer. Peccator hoedi
nomine significari valet.
Ambrosius. Iudaeus hoedum requirit, Christianus agnum; et ideo illis barabbas solvitur, nobis agnus
immolatur. Quae res etiam in hoedo videtur, quia iudaei ritum veteris sacrificii perdiderunt. Vel qui hoedum
quaerunt, expectant antiChristum.
Augustinus. sed non invenio exitum huius sententiae. Multum enim absurdum est eum cui post dicitur tu
mecum es semper, hoc a patre optasse ut antiChristo crederet. Neque omnino aliquem iudaeorum, qui
antiChristo credituri sunt, istum filium fas est intelligi. Quomodo autem epularetur ex illo hoedo, si ipse est
antiChristus, qui ei non crederet? at si hoc est epulari ex hoedi occisione, quod est de antiChristi perditione
laetari; quomodo dicit filius quem recepit pater, hoc sibi non fuisse concessum, cum omnes filii de eius
perditione laetaturi sint? ipsum igitur sibi dominum negatum ad epulandum conqueritur, dum eum
peccatorem putat: cum enim hoedus est illi genti, idest cum eum sabbati violatorem et profanatorem
aestimat, iucundari epulis illius non meruit.
Gregorius. Quod autem dicit cum amicis meis, aut ex persona principum cum plebe intelligatur, aut ex
persona populi hierosolymitani, cum ceteris populis iuda. Hieronymus. vel dicit nunquam dedisti mihi
hoedum; idest, nullus sanguis prophetae vel sacerdotis a romano imperio nos liberavit.
Ambrosius. Impudens autem filius similis est publicano iustificanti se, quia legem servabat in littera: impie
accusabat fratrem, quod cum meretricibus paternam substantiam prodegisset; sequitur enim sed postquam
filius tuus hic, qui devoravit substantiam suam cum meretricibus, venit, occidisti illi vitulum saginatum.
Augustinus. Meretrices autem sunt superstitiones gentilium, cum quibus substantiam dissipat qui, relicto
vero connubio veri dei, cum daemone foeda cupiditate fornicatur. Hieronymus. in hoc autem quod dicit
occidisti illi vitulum saginatum, confitetur venisse Christum, sed invidia non vult salvari.
Augustinus. Non autem pater eum quasi mentientem redarguit, sed secum perseverantiam eius
approbans, ad perfectionem potioris atque iucundioris exultationis invitat; unde sequitur at ipse dixit illi: fili,
tu semper mecum es. Hieronymus. vel quod dixerat, iactantia est, non veritas; cui pater non consentit, sed
alia compescit ratione, dicens mecum es, lege qua stringeris: non quia non peccaverit, sed quia deus eum
semper castigando retraxit. Nec mirum si patri mentitur qui fratri invidet.

