Catena Aurea (latine)

Pagina 78

Impletur ergo lex, vel cum fiunt quae ibi praecepta sunt, vel cum exhibentur quae ibi prophetata sunt. item
faustus. Quod novum testamentum iesum condidisse fatemur, quid aliud quam destructionem fatemur
veteris testamenti? ad quod .
Augustinus: in veteri testamento figurae erant futurorum, quas rebus per Christum praesentatis auferri
oportebat, ut eo ipso lex et prophetae implerentur, in quibus scriptum est daturum Deum novum
testamentum. item faustus. Hoc igitur si dixit Christus, aut aliud significans dixit, aut (quod absit). mentiens
dixit, aut omnino nec dixit. Sed iesum quidem mentitum fuisse nullus dicat; ac per hoc aliter dictum est, aut
nec omnino dictum est. Me quidem iam adversus capituli huius necessitudinem manichaea fides reddidit
tutum, quae principio mihi non cunctis quae ex salvatoris nomine leguntur scripta, passim credere persuasit.
Esse enim multa zizania, quae in contagium boni seminis scripturis bene omnibus noctivagus quidam
seminator insparsit. Ad quod .
Augustinus: manichaeus docuit impiam perversitatem, ut ex evangelio quod haeresim tuam non impedit
hoc accipias, quod autem impedit non accipias. Nos autem docuit apostolus piam provisionem: ut quisquis
nobis annuntiaverit praeter id quod accepimus, anathema sit. Dominus autem exposuit quid sint zizania,
non aliqua falsa veris scripturis immissa, sicut tu interpretaris, sed homines filios maligni. item faustus. Cum
te iudaeus interpellabit, cur legis et prophetarum praecepta non serves, quae Christus dixit non se venisse
solvere, sed adimplere, cogeris aut vanae superstitioni succumbere, aut capitulum profiteri falsum, aut te
christi negare discipulum. Ad quod .
Augustinus: nullas ex hoc capitulo catholici patiuntur angustias, quasi legis et prophetarum praecepta non
servent, quia caritatem Dei et proximi habent, in quibus praeceptis pendet lex et prophetae. et quaecumque
ibi rebus gestis vel sacramentorum celebrationibus vel locutionum modis figurate prophetata sunt, in Christo
et ecclesia compleri cognoscunt. Unde nec vanae superstitioni succumbimus, nec istud evangelii capitulum
falsum esse dicimus, nec christi discipulos nos negamus. qui ergo dicit: si Christus legem et prophetas non
solvisset, illa sacramenta legis et prophetarum in christianorum celebrationibus permanerent, potest dicere:
si Christus legem et prophetas non solvisset, adhuc promitteretur nasciturus, passurus, resurrecturus; cum
ideo magis hoc non solverit sed adimpleverit, quia iam non promittitur nasciturus, passurus, resurrecturus,
quod illa sacramenta quodammodo personabant; sed annuntiatur quod natus sit, passus sit, resurrexit,
quod haec sacramenta, quae a christianis aguntur, iam personant. Patet ergo quanto errore delirent qui
putant, signis sacramentisque mutatis, etiam res ipsas esse diversas, quas ritus propheticus pronuntiavit
promissas, et evangelicus demonstrat impletas. item faustus. Quaerendum est si hoc Christus dixit, cur
dixerit: utrum nec compalpandi iudaeorum furoris causa, qui sancta sua ab eo conculcari videntes, nec
audiendum quidem eum existimabant; aut ut nos, qui ei credebamus ex gentibus, instrueret legis subire
iugum. Si autem haec non ei fuit causa dicendi, illa debet esse quam dixit; nec ipsum mentitus est. Sunt
enim tria genera legum: unum hebraeorum, quod peccati ac mortis paulus appellat; aliud gentium, quod
naturale vocat, dicens: gentes naturaliter, quae legis sunt, faciunt; tertium est veritatis, de qua dixit: lex
spiritus vitae. Item prophetae: alii sunt iudaeorum, de quibus notum est; alii gentium, de quibus paulus dicit:
dixit quidam proprius eorum propheta; alii veritatis, de quibus iesus dicit: mitto ad vos sapientes et
prophetas. et quidem si observationes hebraicas adimpletionis gratia protulisset, dubium non erat quin de
iudaeorum lege et prophetis dixisset; ubi vero sola recenset antiquiora praecepta, idest non occides, non
moechaberis, quae olim promulgata fuerant per henoch et seth et ceteros iustos, cui non videatur hoc eum
dixisse de veritatis lege et prophetis? ubi vero iudaeorum quaedam visus est nominasse, penitus eradicavit,
praecipiendo contraria: ut est illud: oculum pro oculo, dentem pro dente. Ad quod .
Augustinus: manifestum est quam legem et quos prophetas Christus non venerit solvere, sed implere.
Ipsa enim est lex quae per moysen data est. Non autem, sicut faustus opinatur, quaedam dominus
adimplevit, quae ab antiquis iustis iam dicta erant ante legem moysi, sicut non occides, quaedam vero
solvit, quae propria videbantur legis hebraeorum. Nos enim dicimus, et haec pro tempore bene fuisse tunc
instituta, et nunc a Christo non soluta, sed adimpleta, ut patebit per singula. hoc etiam non intelligebant qui
in ea perversitate manserunt ut gentes cogerent iudaizare, haeretici scilicet qui nazaraei dicuntur.
Chrysostomus super Matth. quoniam vero omnia quae ab initio mundi usque ad finem erant futura,
mystice erant prophetata in lege, ne videatur aliquid eorum quae fiunt non antea cognovisse, propterea
dicit: non potest fieri ut transeat caelum et terra, donec omnia quae in lege prophetata sunt, rebus ipsis
fuerint adimpleta; et hoc est quod dicit amen quippe dico vobis, donec transeat caelum et terra, iota unum
aut unus apex non praeteribit a lege, donec omnia fiant.
Remigius. Amen, hebraeus sermo est, et latine dicitur vere, fideliter, sive fiat. Duabus autem de causis hoc
sermone utitur dominus: sive propter duritiam illorum qui tardi erant ad credendum, sive propter credentes,
ut profundius attenderent ea quae sequuntur.

