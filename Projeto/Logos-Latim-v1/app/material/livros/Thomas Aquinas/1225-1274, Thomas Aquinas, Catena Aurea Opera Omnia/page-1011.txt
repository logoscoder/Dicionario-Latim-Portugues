Catena Aurea (latine) 13111

Pagina 1011

lux non est in eo.
Chrysostomus. quasi dicat: qui sibi nihil conscius est nequitiae, nihil patietur versutiae; qui vero mala agit,
patietur. Itaque non oportet formidare: nihil enim dignum morte gessimus. Vel aliter. Si quis lucem huius
mundi videt, securus est; multo magis qui mecum est, nisi amoverit se a me.
Theophylactus. Quidam vero hunc diem intelligunt tempus praecedens passionem, noctem vero ipsam
passionem. Dicit ergo eis: dum dies est, idest dum nondum imminet tempus passionis, non offendetis: non
enim vos persequentur iudaei: cum autem nox venerit, passionem propriam dico, ex tunc noctem
possidebitis angustiarum.

IOANNES 11,11-16
13111 (Jn 11,11-16 )
Chrysostomus in Ioannem. posita una confortatione discipulorum, hic alio modo eos confortat, ostendens
quoniam non hierosolymam debent ire, sed in bethaniam; unde dicitur haec ait, et post haec dicit illis:
lazarus amicus noster dormit; sed vado ut a somno excitem eum; quasi dicat: non eo rursus disputaturus
contra iudaeos, sed amicum nostrum excitaturus: propter hoc ergo dicit amicus noster, ut ostendat
necessarium suum adventum.
Augustinus in Ioannem. quod autem dixit dormit, verum dixit. Domino dormiebat, hominibus mortuus erat,
qui eum suscitare non poterant: nam dominus tanta facilitate excitabat de sepulchro, quanta tu excitas
dormientem de lecto. Ergo secundum potentiam suam dixit dormientem, sicut et apostolus dicit: de
dormientibus autem nolo vos ignorare. Dormientes appellavit, quia resurrecturos praenuntiavit. Sed
quomodo interest in ipsis qui quotidie dormiunt et exurgunt, quid quisque videat in somnis; alii sentiunt laeta
somnia, alii torquentia: sic unusquisque cum causa sua dormit, cum causa sua surgit.
Chrysostomus. Discipuli autem impedire voluerunt eius adventum in iudaeam; unde sequitur dixerunt
ergo discipuli eius: domine, si dormit, salvus erit: solet enim esse somnus aegrotantium salutis indicium;
quasi dicant: si dormit, non igitur utile est quod tu vadas ad excitandum eum.
Augustinus. quomodo ergo intellexerunt discipuli, sic responderunt; unde sequitur dixerat autem iesus de
morte eius; illi vero putaverunt quod de dormitione somni diceret.
Chrysostomus. Si vero quis dicat: quomodo non cognoverunt discipuli mortuum esse, ab eo quod dixit
vado ut excitem illum? stultum enim erat eum ire per tot stadia ut lazarum a somno excitaret: istud dicemus,
quoniam aestimabant hoc aenigma esse, qualia multa loquebatur.
Augustinus. Quia ergo obscure dixerat dormit, manifestat quod dixerat; unde sequitur tunc ergo dixit eis
manifeste: lazarus mortuus est.
Chrysostomus. non autem hic adiecit: vado ut resuscitem eum; non enim volebat verbis praedicere quod
per opera debebat certificare, vanam gloriam ubique nos fugere docens; et quod non oportet simpliciter
promittere. sequitur et gaudeo propter vos, ut credatis, quoniam non eram ibi.
Augustinus. aeger enim, non mortuus fuerat nuntiatus; sed quomodo lateret eum qui creaverat, ad cuius
manus anima morientis exierat? ait ergo gaudeo propter vos, ut credatis, quoniam non eram ibi: ut iam
inciperent admirari, quia dominus poterat dicere mortuum, quod nec viderat nec audiverat. Ubi meminisse
debemus quod adhuc etiam ipsorum discipulorum miraculis aedificabatur fides, non ut esse inciperet, sed
ut quae coeperat cresceret. quod ergo dicit ut credatis, intelligendum est ut amplius robustiusque credatis.
Theophylactus. intellexerunt autem quidam hoc sic. Gaudeo, inquit, pro vobis: nam cum illic non extiterim,
confert ad maioritatem fidei vestrae; quoniam si astitissem, aegrotantem curassem, quod esset modicum
signum ad meae virtutis indicium. quia vero me absente supervenit mors, potius in fide mea corroboramini,
cum videbitis me posse etiam defunctum putrescentem resuscitare.
Chrysostomus. igitur omnes discipuli quidem timebant iudaeos, super alios vero thomas; unde sequitur
dicit ergo thomas, qui dicitur dydimus, ad condiscipulos: eamus et nos, et moriamur cum eo: infirmior enim
erat aliis et infidelior, postea omnibus fortior factus est et irreprehensibilis, qui solus orbem terrarum
percurrit, et in mediis plebibus volvebatur volentibus eum interficere.

