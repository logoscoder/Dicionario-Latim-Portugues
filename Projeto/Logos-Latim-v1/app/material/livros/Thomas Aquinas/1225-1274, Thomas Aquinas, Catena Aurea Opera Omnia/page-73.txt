Catena Aurea (latine) 3511

Pagina 73

quibus malis nunc vincti sunt, quae quasi bona petierunt. Quarta, quae est fortitudo, congruit esurientibus et
sitientibus, quia desiderantes gaudium de veris bonis, laborant, a terrenis cupientes averti. Quinta,
consilium, convenit misericordibus, quia unicum remedium est de tantis malis erui, dimittere aliis et dare.
Sexta est intellectus, et convenit mundis corde, qui purgato oculo possunt videre quod oculus non vidit.
Septima est sapientia, quae convenit pacificis, in quibus nullus motus est rebellis, sed obtemperant spiritui.
Unum autem praemium, quod est regnum caelorum, varie nominatum est. In prima, sicut oportebat,
positum est regnum caelorum, quod est perfectae sapientiae initium, ac si diceretur: initium sapientiae timor
domini. Mitibus hereditas tamquam testamentum patris cum pietate quaerentibus; lugentibus consolatio,
tamquam scientibus quid amiserunt et in quibus mersi sunt; esurientibus saturitas, tamquam refectio
laborantibus ad salutem; misericordibus misericordia, tamquam optimo consilio utentibus, ut hoc eis
exhibeatur quod exhibent; mundis corde facultas videndi Deum, tamquam purum oculum ad intelligenda
aeterna gerentibus; pacificis Dei similitudo. Et ista quidem in hac vita possunt compleri, sicut completa esse
in apostolis credimus: nam quod post hanc vitam promittitur, nullis verbis exponi potest.

MATTHAEUS 5,11-12
3511 (Mt 5,11-12 )
Rabanus. Superiores sententias generaliter dirigebat; iam incipit loqui praesentes compellans, praedicens
eis persecutiones quas pro nomine eius passuri erant, dicens beati estis cum maledixerint vobis homines et
persecuti vos fuerint et dixerint omne malum adversum vos.
Augustinus de serm. Dom. Quaeri autem potest quid intersit quod ait cum vobis maledicent et dicent
omne malum, cum maledicere hoc sit malum dicere. sed aliter est maledictum iactatum cum contumelia
coram illo qui maledicitur, aliter cum absentis fama laeditur. Persequi autem est vim inferre, vel insidiis
appetere.
Chrysostomus super Matth. si autem verum est, quoniam qui calicem aquae porrexerit, merces eius non
perit, consequenter qui vel unius levissimi verbi iniuriam fuerit passus, vacuus non erit a mercede. Ut autem
blasphematus sit beatus, duo convenire debent: ut et mendaciter blasphemetur, et propter Deum; alioquin
si unum defuerit, non est beatitudinis merces. Et ideo dicit mentientes propter me.
Augustinus de serm. Dom. Quod propter illos dictum puto qui volunt de persecutionibus et de fama suae
turpitudinis gloriari, et ideo dicere ad se pertinere Christum, quod multa de illis dicuntur mala, cum et vera
dicantur, quando et de errore illorum dicuntur; et si aliquando falsa iactantur, non tamen propter Christum
ista patiuntur.
Gregorius super Ezech. Quid autem poterit obesse si homines vobis derogent, et sola vos conscientia
defendat? sed tamen linguas detrahentium sicut nostro studio non debemus excitare ne ipsi pereant, ita per
suam malitiam excitatam debemus aequanimiter tolerare, ut nobis meritum crescat; unde et hic dicitur
gaudete et exultate, quoniam merces vestra copiosa est in caelis.
Glossa. Gaudete mente quidem, et exultate corpore, quia merces vestra non tantum magna est, sicut
aliorum, sed copiosa est in caelis.
Augustinus de serm. Dom. Non hic caelos puto dici superiores partes huius visibilis mundi: non enim
merces vestra in rebus visibilibus collocanda est; sed in caelis, dictum puto in spiritalibus firmamentis, ubi
habitat sempiterna iustitia. sentiunt ergo istam mercedem qui gaudent spiritualibus, sed ex omni parte
perficietur cum mortale hoc induerit immortalitatem.
Hieronymus. Gaudere et exultare debemus, ut merces nobis in caelestibus praeparetur. Hoc qui vanam
sectatur gloriam, implere non potest.
Chrysostomus super Matth. quia quantum aliquid laetatur de laude hominum, tantum de vituperatione
tristatur. Qui vero gloriam concupiscis in caelo, opprobria non times in terris.
Gregorius super Ezech. aliquando tamen detractores debemus compescere, ne dum de nobis mala
disseminant, eorum qui audire a nobis bona poterant, corda innocentia corrumpant.
Glossa. Non solum autem praemio, sed etiam exemplo eos ad patientiam provocat, cum subdit sic enim
persecuti sunt prophetas qui fuerunt ante vos.

