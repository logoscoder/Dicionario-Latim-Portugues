Catena Aurea (latine) 3533

Pagina 88

dimittatur coniux, nisi causa fornicationis; fornicatio est etiam ipsa infidelitas. Porro si infidelitas fornicatio
est, et idololatria infidelitas, et avaritia idololatria, non est dubitandum et avaritiam fornicationem esse. Quis
ergo iam quamlibet illicitam concupiscentiam potest recte a fornicationis genere separare, si avaritia
fornicatio est? .
Augustinus in lib. retract. Nolo tamen putare lectorem in re tam difficili istam sibi disputationem nostram
debere sufficere: non enim omne peccatum fornicatio est spiritalis: neque enim omnem peccantem Deus
perdit, qui quotidie sanctos suos exaudit dicentes: dimitte nobis debita nostra, cum perdat omnem qui
fornicatur ab eo. Utrum etiam propter hanc liceat dimittere uxorem, latebrosissima quaestio est; licere
tamen propter istam quae in stupris committitur, nulla quaestio est.
Augustinus in lib. 83 quaest. Si enim aliquis asserat solam illam fornicationem dominum admittere ad
causam relinquendae coniugis, quae concubitu illicito perpetratur, potest dicere dominum de utroque fideli
dixisse, ut neutri liceat alterum relinquere nisi causa fornicationis.
Augustinus de serm. dom. Non tantum fornicantem uxorem dimittere conceditur, sed quisquis eam
quoque uxorem dimittit a qua ipse cogitur fornicari, causa fornicationis utique dimittit, non tantum illius, sed
et suae: illius, quia fornicatur; suae, ne fornicetur.
Augustinus de fide et operibus. eodem etiam modo eam rectissime dimittit, si viro suo dicat: non ero uxor
tua nisi nihil de latrocinio divitias congreges, aut si quid aliud vel facinorosum vel flagitiosum in viro
monuerit. Tunc enim ille cui hoc uxor dicit, si veraciter poenitens est, membrum quod eum scandalizat
amputabit.
Augustinus de serm. Dom. nihil autem est iniquius quam fornicationis causa uxorem dimittere, si et ipse
convincitur fornicari; occurrit enim illud: in quo alterum iudicas, teipsum condemnas. De eo autem quod dicit
et qui dimissam duxerit, adulterat, potest quaeri utrum sicut moechatur ille qui eam ducit, sic et illa quam
ducit: iubetur enim ab apostolo et illa manere innupta, aut viro reconciliari. Sed tamen si discesserit a viro,
multum interest utrum dimittat an dimittatur: si enim ipsa virum dimiserit et alteri nupserit, videtur cupiditate
mutandi coniugii virum priorem reliquisse; quae adulterina cogitatio est; sed si dimittatur a viro, inveniri non
potest quomodo, cum vir et mulier pari consensu misceatur, unus eorum moechatus sit, et non alter. huc
accedit quia si moechatur ille ducendo eam quae dimissa est a viro, ipsa facit eum moechari; quod hic
dominus vetat.

MATTHAEUS 5,33-37
3533 (Mt 5,33-37 )
Glossa. Docuerat supra dominus non esse iniuriam proximo inferendam, prohibendo iram cum homicidio,
concupiscentiam cum adulterio, et dimissionem uxoris cum libello repudii; nunc autem consequenter docet
ab iniuria Dei abstinendum, cum prohibet non solum periurium tamquam malum, sed etiam iuramentum
tamquam mali occasionem; unde dicit iterum audistis quia dictum est antiquis: non periurabis. Dicitur enim
in levitico: non periurabis in nomine meo; et ne creaturas facerent sibi deos, praecepit reddere Deo
iuramenta, et non iurare per creaturas; unde subditur redde autem domino iuramenta tua; idest, si iurare
contigerit, per creatorem iurabis, non per creaturam; unde dicitur in deuteronomio: dominum Deum tuum
timebis, et per nomen eius iurabis.
Hieronymus. hoc autem quasi parvulis fuerat lege concessum, ut quomodo victimas immolabant Deo, ne
eas idolis immolarent, sic et iurare permitterentur in Deum non quod recte hoc facerent, sed quod melius
esset Deo hoc exhibere quam daemoniis.
Chrysostomus super Matth. nemo enim frequenter iurat qui non aliquando periuret; sicut qui fecit
consuetudinem multa loqui, aliquando loquitur importuna.
Augustinus contra faustum. quia vero periurare grave peccatum est, longius autem remotus est a periurio
qui nec iurare consuevit quam qui verum iurare proclivis est, maluit nos dominus non iurantes non recedere
a vero, quam verum iurantes, appropinquare periurio; unde subdit ego autem dico vobis: non iurare omnino.
Augustinus de serm. Dom. In quo pharisaeorum iustitiam, quae est non peierare, confirmat: non enim
potest periurare qui non iurat. Sed quoniam ille iurat qui adhibet Deum testem, considerandum est ne
contra hoc praeceptum domini apostolus fecisse videatur, quia saepe hoc modo iuravit cum dixit: quae

