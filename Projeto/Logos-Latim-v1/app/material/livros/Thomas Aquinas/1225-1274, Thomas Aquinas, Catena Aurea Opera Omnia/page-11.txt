Catena Aurea (latine)

Pagina 11

apostolicam sententiam revertatis, quia non est lex posita iustis, sed iniustis. Haec enim cum esset
alienigena et moabitis, praesertim cum lex moysi prohiberet has nuptias, moabitasque excluderet ab
ecclesia, quomodo introivit in ecclesiam nisi quia sancta et immaculata moribus supra legem facta est?
destinationem ergo legis excessit et meruit inter maiores dominici generis computari, propter cognationem
mentis electam, non corporis. Magnum autem nobis exemplum est quod in illa nostrum omnium, qui ex
gentibus collecti sumus, ingrediendi in ecclesiam domini figura praecessit.
Hieronymus in epistola ad paulinum. Ruth etiam moabitis isaiae explet vaticinium dicentis: emitte agnum,
domine, dominatorem terrae, de petra deserti ad montem filiae sion. Sequitur obed autem genuit iesse.
Glossa. Iesse pater David binomius est, quia frequentius vocatus est isai. Sed quia propheta vocat eum
non isai, sed iesse, dicens: egredietur virga de radice iesse ut ostenderet illam prophetiam completam in
maria et in Christo, evangelista posuit iesse. Sequitur iesse autem genuit David regem.
Remigius. Sed quaerendum est quare sanctus evangelista solum David nominaverit regem, quod ideo
dixit ut ostenderet eum primum fuisse regem in tribu iuda. Ipse autem Christus est phares divisor, ut est
illud: dividet agnos ab haedis. Est et zaram oriens, ut est illud: ecce vir, oriens nomen eius. Est esron
sagitta, ut est illud: posuit me sicut sagittam electam.
Rabanus. Vel atrium, propter abundantiam gratiae et latitudinem caritatis. Aram electus, secundum illud:
ecce puer meus electus: vel excelsus, secundum illud: excelsus super omnes gentes dominus. Ipse est
aminadab, idest voluntarius, qui dicit: voluntarie sacrificabo tibi. Idem est et naasson, idest augurium, qui
novit praeterita, praesentia et futura. Vel serpentinus, secundum illud: moyses exaltavit serpentem in
deserto: est et salmon, id est sensibilis, qui dicit: ego sensi de me virtutem exisse.
Glossa. Ipse accipit rahab, id est ecclesiam de gentibus. Rahab enim fames, vel latitudo, vel impetus, quia
ecclesia gentium esurit et sitit iustitiam et impetu doctrinae philosophos et reges convertit. Ruth etiam
interpretatur videns vel festinans, et significat ecclesiam, quae puro corde videt Deum et festinat ad bravium
supernae vocationis.
Remigius. Est et booz in quo robur, ut est illud: cum exaltatus fuero a terra, omnia traham ad me. Est et
obed serviens, ut est illud. Filius hominis non venit ministrari, sed ministrare. Est et iesse incensum,
secundum illud: ignem veni mittere in terram. Ipse est David manu fortis, secundum illud: dominus fortis et
potens; desiderabilis, secundum illud: veniet desideratus cunctis gentibus; pulcher aspectu, secundum illud:
speciosus forma prae filiis hominum.
Glossa. Interim videamus quas virtutes isti patres in nobis aedificent, quia fides, spes et caritas omnium
virtutum sunt fundamentum. Sequentes virtutes sunt quasi superadditiones. Iudas interpretatur confessio.
Duplex est autem confessio: est altera fidei, altera peccatorum. Si ergo post tres supradictas virtutes
peccatur, necessaria est non solum fidei, sed peccatorum confessio. Post iudam sequitur phares et zaram.
Phares divisio, zaram oriens interpretatur, et thamar amaritudo. Confessio enim generat divisionem a vitiis,
et ortum virtutum, et amaritudinem poenitentiae. Post phares sequitur esron, qui sagitta interpretatur,
postquam enim aliquis divisus est a vitiis et saecularibus debet fieri sagitta, ut in aliis vitia praedicando
perimat. Sequitur aram, qui interpretatur electus, vel excelsus, quia postquam aliquis a mundo remotus est,
et aliis proficit, necesse est ut Deo electus, hominibus celebris, excelsus in virtutibus habeatur. Naasson
interpretatur augurium, hoc autem augurium non est saeculare, sed caeleste. De hoc gloriabatur ioseph,
fratribus mandans: vos detulistis scyphum domini mei, in quo augurari solebat. Scyphus est divina scriptura,
ubi est potus sapientiae, in hac auguratur sapiens, quia ibi videt futura, id est caelestia. Sequitur salmon,
idest sensibilis. Postquam enim aliquis studet in divina scriptura, fit sensibilis, idest discernens gustu
rationis, quid bonum, quid malum, quid dulce, quid amarum. Sequitur booz, idest fortis. Instructus enim in
scripturis, fit ad omnia adversa toleranda fortis.
Chrysostomus super Matth. Iste autem fortis est filius rahab, id est ecclesiae. Rahab enim interpretatur
latitudo vel dilatata, quia enim ex omnibus finibus terrae vocata est ecclesia gentium, latitudo appellatur.
Rabanus. Sequitur obed, id est servitus. Non enim idoneus est ad servitutem nisi qui fortis est; quae
servitus generatur ex ruth, idest festinantia. Oportet enim promptum esse servum, non pigrum.
Chrysostomus super Matth. Nunc autem qui divitias et non mores, pulchritudinem et non fidem, et quod in
meretricibus quaeri solet, hoc in coniugibus optant, non generant subditos filios vel sibi vel Deo, sed
contumaces et contra se et contra Deum, ut filii eorum sint poena irreligiositatis eorum. Iste obed genuit
iesse, id est refrigerium, nam quicumque est subditus Deo et parentibus suis, tales filios generat, Deo
praestante, a quibus refrigeratur.

