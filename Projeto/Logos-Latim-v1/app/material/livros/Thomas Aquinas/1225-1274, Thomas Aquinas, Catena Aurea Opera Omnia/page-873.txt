Catena Aurea (latine) 12114

Pagina 873

Chrysostomus. non autem dixit, quoniam fecit eos filios Dei fieri; sed dedit eis potestatem filios Dei fieri;
ostendens quoniam multo opus est studio, ut eam, quae in baptismo adoptionis formata est, imaginem
incontaminatam semper custodiamus: simul autem ostendens quoniam potestatem hanc nullus nobis
auferre poterit, nisi nos ipsi auferamus. si enim qui ab hominibus dominium aliquarum rerum suscipiunt,
tantum habent robur quantum fere hi qui dederunt; multo magis nos qui a Deo potimur hoc honore. Simul
autem ostendere vult quoniam haec gratia advenit volentibus et studentibus: etenim in potestate est liberi
arbitrii et gratiae operatione filios Dei fieri.
Theophylactus. Vel quia in resurrectione filiationem perfectissimam consequemur, secundum quod
apostolus dicit: adoptionem filiorum Dei expectantes redemptionem corporis nostri. Dedit ergo potestatem
filios Dei fieri, idest hanc gratiam in futura gratia consequendi.
Chrysostomus. Et quia in his ipsis ineffabilibus bonis, hoc quidem est Dei, scilicet dare gratiam; illud vero
hominis, idest praebere fidem, subiungit his qui credunt in nomine eius. Quid igitur non dicis nobis, o
Ioannes, quod eorum sit supplicium qui eum non receperunt? quia numquid isto supplicio fiet maius quando
praeiacente eis potestate filios Dei fieri, non fiant, sed volentes seipsos tanto privant honore? sed etiam
inextinguibilis eos suscipiet ignis, quod postea manifestius revelabit.
Augustinus. credentes ergo quia filii Dei fiunt et fratres Christi, utique nascuntur; nam si non nascuntur, filii
quomodo esse possunt? sed filii hominum nascuntur ex carne et sanguine, et ex voluntate viri, et complexu
coniugii. Illi autem quomodo nascuntur subdit qui non ex sanguinibus, tamquam maris et feminae. Sanguina
vel sanguines non est latinum; sed quia graece positum est pluraliter, maluit ille qui interpretabatur, sic
ponere, et quasi minus latine loqui secundum grammaticos, et tamen explicare veritatem secundum
auditum infirmorum. Ex sanguinibus enim maris et feminae homines nascuntur.
Beda. sciendum etiam est, quia in scripturis sanctis sanguis, cum dicitur pluraliter, peccatum significare
solet; unde: libera me de sanguinibus.
Augustinus in Ioannem. In eo autem quod sequitur neque ex voluntate carnis, neque ex voluntate viri,
carnem pro femina posuit: quia de costa facta cum esset, adam dixit: hoc nunc os de ossibus meis, et caro
de carne mea. Ponitur ergo caro pro uxore quomodo aliquando spiritus pro marito: quia ille imperare debet,
ista servire. Quid enim peius est domo ubi femina habet imperium super virum? hi ergo neque ex voluntate
carnis, neque ex voluntate viri, sed ex Deo nati sunt.
Beda. Carnalis enim singulorum generatio a complexu coniugii duxit originem: at vero spiritualis spiritus
sancti gratia ministratur.
Chrysostomus. hoc autem narrat evangelista, ut vilitatem et humilitatem prioris partus, qui est per
sanguinem et voluntatem carnis, addiscentes, et altitudinem secundi, qui per gratiam et nobilitatem est,
cognoscentes, magnam quamdam hic suscipiamus intelligentiam et dignam dono ipsius qui genuit, et
multum post hoc studium demonstremus.

IOANNES 1,14
12114 (Jn 1,14 )
Augustinus in Ioannem. Cum dixisset ex Deo nati sunt, quasi ne miraremur et horreremus tantam gratiam,
et nobis incredibile videretur, quia homines ex Deo nati sunt; quasi securitatem faciens, ait et verbum caro
factum est. Quid ergo miraris quia homines ex Deo nascuntur? attende ipsum Deum ex hominibus natum.
Chrysostomus in Ioannem. vel aliter. Cum dixisset quoniam ex Deo nati sunt qui susceperunt eum, huius
honoris posuit causam, hoc scilicet verbum fieri carnem: factus est enim proprius filius Dei hominis filius, ut
filius hominum faciat filios Dei. Cum autem audieris quoniam verbum caro factum est, ne turberis: neque
enim substantiam convertit in carnem; hoc enim vere impium est intelligere; sed manens quod est, servi
formam assumpsit. Quia enim sunt qui dicunt, quoniam phantasmata quaedam fuerint omnia quae
incarnationis sunt; eorum blasphemiam destruens, hanc dictionem factum est posuit, non transmutationem
substantiae, sed carnis verae assumptionem repraesentare volens. Si vero dixerint: quoniam deus
omnipotens est, quare et in carnem transmutari non potuit? dicemus quod transmutari ab illa incommutabili
natura omnino procul est.

