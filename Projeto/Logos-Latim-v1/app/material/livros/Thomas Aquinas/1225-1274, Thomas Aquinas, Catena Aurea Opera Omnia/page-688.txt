Catena Aurea (latine) 10001

Pagina 688

LUCA 10,1-2
10001 (Lc 10,1-2 )
Beda. Bene septuaginta duo mittuntur, quia totidem mundi gentibus evangelium praedicandum erat: ut
quomodo duodecim primo, propter duodecim tribus israel; ita et hi propter exteras gentes destinarentur
imbuendas.
Augustinus de quaest. Evang.. sicut etiam viginti quatuor horis totus orbis peragitur atque lustratur, ita
mysterium illustrandi orbis per evangelium trinitatis in septuaginta duobus discipulis intimatur: ter enim
viginti quatuor septuaginta duo faciunt.
Beda. Sicut autem duodecim apostolos formam episcoporum praemonstrare nemo est qui dubitet; sic et
hos septuaginta duos figuram presbyterorum, idest secundi ordinis sacerdotum, gessisse sciendum est;
tametsi primis ecclesiae temporibus, ut apostolica scriptura testis est, utrique presbyteri, utrique vocabantur
et episcopi; quorum unum sapientiae maturitatem, aliud industriam curae pastoralis significat.
Cyrillus. huius etiam forma in verbis moysi figurabatur, qui iubente Deo septuaginta elegit, quibus deus
spiritum infundebat. in numeris etiam scriptum est de filiis israel, quod venerunt in helim, quod interpretatur
ascensus; et erant ibi duodecim fontes aquarum, et septuaginta palmae. Convolantes enim ad augmentum
spirituale reperiemus duodecim fontes, scilicet sacros apostolos, a quibus haurimus salutis scientiam sicut
a fontibus salvatoris; et septuaginta palmas, hos scilicet qui nunc destinati sunt a Christo. est enim palma
arbor bonae medullae, bene radicata et fertilis, et semper nascens in aquis, alta simul, et frondes porrigens
sursum. sequitur et misit illos binos.
Gregorius in evang.. Binos in praedicatione discipulos mittit, quia duo sunt praecepta caritatis, dei scilicet
amor, et proximi; et minus quam inter duos caritas haberi non potest: quatenus in hoc nobis tacitus innuat,
quia qui caritatem erga alterum non habet, praedicationis officium suscipere nullatenus debet.
Origenes. sicut etiam ex duodecim bini et bini numerati fuerunt, ut in eorum catalogo Matthaeus ostendit:
quod enim bini famularentur dei verbo antiquum esse videtur: eduxit enim deus israel de aegypto per
manus moysi et aaron: iosue quoque et caleb concordantes pacaverunt provocatum a duodecim
exploratoribus populum; unde dicitur: frater a fratre adiutus ut civitas vallata.
Basilius. Simul etiam per hoc indicavit quod si aliqui pares sunt in spiritualibus donis, hoc non sinet in eis
praevalere propriae opinionis passionem.
Gregorius in evang.. Bene autem subditur ante faciem suam in omnem civitatem et locum quo erat ipse
venturus: praedicatores enim suos dominus sequitur: quia praedicatio praevenit, et tunc ad mentis nostrae
habitaculum dominus venit quando verba exhortationis praecurrunt, atque per hoc veritas in mente
suscipitur. hinc praedicatoribus isaias dicit: parate viam domini, rectas facite semitas dei nostri.
Theophylactus. Designaverat autem dominus discipulos propter multitudinem doctoribus indigentem: sicut
enim agri spicati multos messores desiderant, sic qui credituri erant innumerabiles existentes, multis
doctoribus indigebant; unde sequitur messis quidem multa.
Chrysostomus. sed qualiter messem vocat, cum res ad praesens exordium sumant? nondum iacto aratro
aut sulcis productis, de messibus tractat. Poterant enim discipuli vacillare et secum meditari, et dicere:
qualiter nos numerus brevis emendare poterimus totum mundum, idiotae sophistas, munitos nudi,
dominantes subiecti? ne igitur consideratione talium turbarentur, vocat evangelium messem; quasi dicat:
parata sunt omnia, mitto vos ad paratam collectionem fructuum; eodem die et serere potestis et metere.
Sicut ergo colonus exiens ad messes laetatur, sic etiam vos multo amplius et alacrius necessarium est exire
in mundum: nam hoc negotium messis est, agros nobis exhibens praeparatos.
Gregorius. Sed non sine gravi moerore loqui possumus quod subditur operarii vero pauci: quia etsi sunt
qui bona audiant, desunt qui dicant. ecce mundus sacerdotibus plenus; sed tamen in messe dei rarus valde
reperitur operator: quia officium quidem sacerdotale suscipimus, sed opus officii non implemus.
Beda. Sicut autem messis multa est omnis turba credentium, ita operarii pauci sunt apostoli et imitatores
eorum, qui mittuntur ad messem.

