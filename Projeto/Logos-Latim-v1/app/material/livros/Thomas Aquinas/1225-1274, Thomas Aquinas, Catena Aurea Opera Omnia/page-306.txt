Catena Aurea (latine)

Pagina 306

invenit in ea nisi folia tantum.
Chrysostomus in Matth. Non propter hoc veniebat quia esuriebat, sed propter discipulos: quia enim
ubique benefaciebat, nullum autem puniebat, oportebat et punitricis eius virtutis demonstrationem tribuere.
Noluit autem in hominibus hoc ostendere, sed in planta.
Hilarius in Matth. Et in hoc quidem bonitatis dominicae argumentum reperimus: nam ubi afferre voluit
procuratae per se salutis exemplum, virtutis suae potestatem in humanis corporibus exercuit, spem
futurorum et animae salutem, curis praesentium aegritudinum commendans; nunc vero, ubi in contumaces
formam severitatis constituebat, futuri speciem damno arboris indicavit: unde sequitur et ait illi: numquam ex
te fructus nascatur in sempiternum.
Hieronymus. vel in saeculum, utrumque enim eona, graecus sermo significat.
Chrysostomus in Matth. Suspicionis autem discipulorum erat existimare propter hoc eam esse
maledictam, quia non habebat fructum: cur igitur maledicta est? discipulorum gratia, ut discant quoniam
poterat siccare eos qui crucifixerunt eum; unde sequitur et arefacta est continuo ficulnea. Ideo autem non in
alia planta, sed in omnium humidissima miraculum hoc fecit, ut et hinc maius hoc miraculum appareat. Cum
autem in plantis vel in brutis fit aliquid tale, non quaeras qualiter iuste siccata est ficus, si tempus non erat
(hoc enim quaerere est ultimae dementiae, quia scilicet in talibus non invenitur culpa et poena).: sed
miraculum inspice, et admirare miraculi factorem; unde sequitur et videntes discipuli mirati sunt, dicentes:
quomodo continuo aruit? Glossa. Non facit creator iniuriam possidenti; sed creatura suo arbitrio ad
utilitatem aliorum mutatur.
Chrysostomus in Matth. et ut discas quoniam propter eos hoc factum est, scilicet ut ad confitendum eos
erigat, audi quid deinceps dicatur: sequitur enim respondens autem iesus ait illis: amen dico vobis, si
habueritis fidem.
Hieronymus. Latrant contra nos gentilium canes, asserentes apostolos non habuisse fidem, quia montes
transferre non potuerunt. quibus respondemus multa facta esse signa a domino quae scripta non sunt:
igitur et haec credimus fecisse apostolos; sed ideo scripta non esse ne infidelibus contradicendi maior
daretur occasio: alioquin interrogemus eos, utrum credant his signis quae scripta narrantur, an non? et cum
incredulos viderimus, consequenter probabimus, nec maioribus eos credituros fuisse qui minoribus non
crediderunt.
Chrysostomus. hoc autem quod dominus dicit, orationi adscribit et fidei: unde iterum dicit omnia
quaecumque petieritis in oratione credentes accipietis: discipuli enim christi, nihil eorum quae non oportet
petunt: et quasi credentes magistro, nihil aliud petunt nisi magna et caelestia.
Rabanus. Quotiescumque autem petentes non exaudimur, ideo fit quia vel contra auxilium nostrae salutis
petimus, vel quia eorum pro quibus petimus, perversitas ne impetremus obsistit; vel in futurum petitionis
nostrae differtur effectus, ut desideria crescant, et perfectius capiant gaudia quae requiruntur.
Augustinus de cons. Evang. considerandum autem, quod miratos esse discipulos de hoc quod arbor
aruerat, et eis dominum respondisse quod dictum est de fide, non ipso secundo die quo maledixerit arbori,
sed tertio die Marcus dicit: ipso quippe die secundo commemoravit Marcus de templo eiectos vendentes,
quod primo die factum praetermiserat; ipso ergo secundo die dicit, facta vespera, egressum de civitate; et
cum mane transirent, vidisse discipulos mane factam ficum aridam. Matthaeus autem sic loquitur tamquam
secundo die hoc totum sit factum; unde intelligitur quod cum Matthaeus dixisset arefacta est continuo
ficulnea, praetermissis ceteris ad secundam diem pertinentibus, adiunxit statim et videntes discipuli admirati
sunt; ita tamen quod alio die viderit dominus ficulneam, et alio die discipuli mirati sunt: intelligitur enim non
tunc aruisse quando viderunt arefactam, sed continuo quando maledicta est: non enim arescentem, sed
penitus arefactam viderunt, ac sic eam continuo in verbo domini aruisse intellexerunt.
Origenes in Matth. Mystice autem relinquens dominus principes et scribas, factus est extra ierusalem
terrenam, quae ideo cecidit. Venit autem in bethaniam ad domum obedientiae, idest ecclesiam: ubi cum
requievisset post principium constituendi ecclesiam, revertitur in civitatem quam paulo ante reliquerat, et
revertens esuriit.
Chrysostomus super Matth. Si autem quasi homo esurisset cibum carnalem, nunquam mane esurisset:
sed mane esurit qui aliorum esurit salutem.
Hieronymus. Arborem autem quam vidit in via, intelligimus synagogam, quae iuxta viam erat: quia legem

