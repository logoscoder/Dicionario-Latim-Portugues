Catena Aurea (latine) 3513

Pagina 74

Remigius. magnam enim consolationem accipit homo in tribulatione positus, dum recordatur passiones
aliorum a quibus exemplum patientiae accipit; ac si diceret: mementote quia illius vos estis apostoli cuius illi
fuerunt prophetae.
Chrysostomus in Matth. Simul etiam insinuat coaequalitatem sui honoris ad patrem, ac si dicat: sicut illi
propter patrem, ita et vos propter me patiemini. Cum etiam dixit prophetas qui fuerunt ante vos, monstrat et
ipsos prophetas iam factos.
Augustinus de serm. Dom. Persecutionem autem hic generaliter posuit et in maledictis et in laceratione
famae.

MATTHAEUS 5,13
3513 (Mt 5,13 )
Chrysostomus in Matth. quoniam sublimia praecepta apostolis dederat et multo quam in lege veteri
maiora, ne turbarentur, ac dicerent: quonam modo haec implere poterimus? eos laudum admixtione
permulcet, dicens vos estis sal terrae, per quod ostendit quam necessario ista praecipiat. Non enim pro
vestra, inquit, salute tantummodo, aut pro una solum gente, sed pro universo prorsus orbe haec vobis
doctrina committitur. proinde non oportet vos adulari atque palpare, sed e contrario salis instar mordicare.
quod si homines mordendo ac perstringendo, male audieritis, gaudete: hoc enim salis est opus, laxa
quaeque mordicare atque restringere. Sic itaque aliorum maledictio nihil vobis afferet incommodi; sed
vestrae potius firmitatis testimonium est.
Hilarius in Matth. Est autem hic proprietas quaerenda dictorum, quam et apostolorum officium et ipsius
salis natura monstrabit. Hoc igitur in omnem usum humani generis effectum incorruptionem corporibus,
quibus fuerit aspersum, impertit, et ad omnem sensum conditi saporis aptissimum est. Apostoli autem sunt
rerum caelestium praedicatores et aeternitatis velut salitores, merito sal terrae nuncupati, quia per virtutem
doctrinae quasi salientes, aeternitati corpora servant.
Remigius. Sal etiam, per aquam et ardorem solis et flatum venti in naturam alteram commutatur; sic et
apostolici viri per aquam baptismi et ardorem dilectionis et flatum spiritus sancti in spiritalem
regenerationem commutati sunt. Sapientia etiam caelestis, per apostolos praedicata, exsiccat humores
carnalium operum, aufert foetorem et putredinem malae conversationis et vermem libidinosae cogitationis
et illum de quo dicit propheta: vermis eorum non moritur.
Remigius. sunt apostoli sal terrae, idest hominum terrenorum, qui amando terram, terra vocantur.
Hieronymus. Vel apostoli sal terrae appellantur, quia per illos universum hominum conditur genus.
Chrysostomus super Matth. doctor enim cum fuerit omnibus praedictis virtutibus ornatus, tunc est quasi
optimum sal, et totus populus de illo conditur videndo eum et audiendo.
Remigius. et sciendum, quia nullum sacrificium offerebatur Deo in veteri testamento nisi prius condiretur
sale: quia nullus potest laudabile sacrificium Deo offerre absque sapore caelestis sapientiae.
Hilarius. verum quia conversioni homo subiacet, ideo apostolos sal terrae nuncupatos monet in traditae
sibi potestatis virtute persistere, cum subdit quod si sal evanuerit, in quo salietur? .
Hieronymus. idest si doctor erraverit, a quo alio doctore emendabitur? .
Augustinus de serm. dom. Et si vos, per quos condiendi sunt populi, metu persecutionum temporalium,
amiseritis regna caelorum, qui erunt homines per quos a vobis error auferatur? alia littera habet si sal
infatuatum fuerit, ostendens fatuos esse iudicandos qui temporalium bonorum vel copiam sectantes vel
inopiam metuentes amittunt aeterna, quae nec dari possunt ab hominibus nec auferri.
Hilarius (ut supra). Si autem doctores infatuati nil saliant, et ipsi sensu accepti saporis amisso vivificare
non possunt corrupta, redduntur inutiles; unde sequitur ad nihilum valet ultra, nisi ut mittatur foras et
conculcetur ab hominibus.

