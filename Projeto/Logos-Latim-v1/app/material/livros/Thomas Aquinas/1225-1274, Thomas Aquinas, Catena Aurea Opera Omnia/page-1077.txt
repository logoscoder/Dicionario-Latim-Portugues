Catena Aurea (latine) 13714

Pagina 1077

13714 (Jn 17,14-19 )
Chrysostomus in Ioannem. rursus dominus assignat causam propter quam digni sunt discipuli multa
diligentia potiri a patre, dicens ego dedi eis sermonem tuum, et mundus eos odio habuit; quasi dicat: propter
te odio habiti sunt et propter sermonem tuum.
Augustinus in Ioannem. Nondum autem id experti fuerant passionibus suis, quae illos postea sunt
secutae; sed more suo dicit ista, verbis praeteriti temporis futura praenuntians. Deinde causam subicit cur
eos oderit mundus, dicens quia non sunt de mundo. Hoc eis regeneratione collatum est: nam generatione
de mundo erant. Donatum est ergo eis ut sicut nec ipse, ita nec ipsi de mundo essent; unde sequitur sicut
et ego non sum de mundo. Ipse de mundo nunquam fuit; quia etiam secundum formam servi de spiritu
sancto natus est, de quo illi renati. Quamvis autem iam non essent de mundo, adhuc tamen necessarium
erat eos esse in mundo; unde subdit non rogo ut tollas eos de mundo.
Beda. quasi dicat: iam imminet tempus ut tollar ego de mundo, ideoque necesse est ut illi nunc non
tollantur de mundo, ut me et te primum annuntient mundo. Quod vero subdit, sed ut serves eos a malo, licet
omne malum intelligi possit, maxime vult intelligi malum secessionis.
Augustinus. repetit autem eamdem sententiam, dicens de mundo non sunt, sicut et ego non sum de
mundo.
Chrysostomus. supra autem dixit: quos dedisti mihi de mundo; illic naturam dicens, hic autem de actibus
malis. Dicit autem non sunt de mundo: quia nihil commune cum terra est eis, sed caelestium facti sunt
cives: in quo amorem suum eis ostendit, dum patri eos laudat. Hoc autem quod dicit sicut, cum in ipso et
patre ponitur, parilitas ostenditur propter naturae unitatem; sed cum de nobis et Christo dicitur, multa
distantia intermedia inter utrumque existit. Cum autem prius dixit: serva eos a malo, non de periculorum
ereptione ait solum, sed de permanentia in fide; unde subdit sanctifica eos in veritate.
Augustinus. Sic enim servantur a malo; quod superius oravit ut fieret. Quaeri autem potest quomodo de
mundo iam non erant, si sanctificati in veritate nondum erant. An quia et sanctificati in eadem proficiunt
sanctitate, neque hoc sine adiutorio gratiae Dei? sanctificantur autem in veritate heredes testamenti novi,
cuius veritatis umbrae fuerunt sanctificationes veteris testamenti; et cum sanctificantur in veritate,
sanctificantur in Christo, qui dixit: ego sum via, veritas et vita; unde sequitur sermo tuus veritas est.
Graecum evangelium logos habet, idest verbum. Sanctificavit ergo pater in veritate, idest in verbo suo
unigenito, suos heredes, eiusque coheredes.
Chrysostomus. Vel aliter. Sanctifica eos in veritate; idest, sanctos fac per sancti spiritus donationem et
recta dogmata: recta enim dogmata de Deo docent, et sanctificant animam: et quia hic de dogmatibus ait,
subiunxit sermo tuus veritas est; hoc est: nullum mendacium est in eo, et nihil typicum ostendit neque
corporeum. videtur autem mihi et aliud ostendere hoc quod dicit sanctifica eos in veritate; idest, segrega
eos sermoni et praedicationi; unde subdit sicut tu me misisti in mundum.
Glossa. Pro quo enim Christus missus est, pro hoc et hi; unde paulus: deus erat in Christo, mundum
reconcilians sibi, et posuit in nobis verbum reconciliationis. Hoc autem quod dicit sicut, non similiter de eo et
de apostolis ponitur, sed ut erat possibile hominibus. dicit autem se eos misisse in mundum, secundum
quod erat ei consuetudo, futurum ut factum dicere.
Augustinus. manifestum est autem per hoc quod nunc adhuc de apostolis loquitur: nam ipsum nomen
apostolorum quoniam graecum est, missos significat in latino; sed quoniam per hoc quod Christus factus
est caput ecclesiae, illi membra sunt eius, ideo ait et pro eis ego sanctifico meipsum; idest, eos in meipso
sanctifico, cum et ipsi sint ego. Et ut intelligeremus, cum dixit pro eis sanctifico meipsum, hoc eum dixisse
quod eos ipse sanctificaret, mox addidit ut sint et ipsi sanctificati in veritate, idest in me, secundum quod
verbum veritas est, in quo et ipse filius hominis sanctificatus est ab initio, quando verbum caro factum est.
Tunc enim sanctificavit se in se, idest hominem se in verbo se: quia unus Christus verbum et homo; propter
sua vero membra dicit et pro eis ego sanctifico meipsum; hoc est, ipsos in me, quoniam in me etiam ipsi
sunt, et ego. Ut sint et ipsi sanctificati in veritate. quid est et ipsi, nisi quemadmodum ego, et in veritate,
quod sum ego? Chrysostomus. vel aliter. Pro eis sanctifico meipsum; idest, meipsum offero tibi hostiam:
hostiae enim omnes sanctae dicuntur, et quaecumque Deo dicantur. Quia vero antiquitus in figura
sanctificatio erat, utpote in ove, nunc autem est in ipsa veritate, ideo subdit ut sint et ipsi sanctificati in
veritate: quia et eos tibi facio oblationem; quod propterea dicit, quia ipse qui offertur est caput eorum, aut
quia et ipsi immolantur. Exhibete enim, ait apostolus, membra vestra hostiam viventem sanctam.

