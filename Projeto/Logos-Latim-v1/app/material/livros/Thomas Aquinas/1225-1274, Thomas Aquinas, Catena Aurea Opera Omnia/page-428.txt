Catena Aurea (latine)

Pagina 428

Gregorius moralium. Vel ipsa ciborum specie designavit dominum quem praevenit qui, quia infructuosae
gentilitatis dulcedinem sumpsit, mel silvestre edit; quia vero iudaeorum plebem in suo corpore ex parte
convertit, in cibo locustas accepit, quae subito saltus dantes, protinus ad terram cadunt. Saltus enim iudaei
dabant, cum praecepta domini se implere promitterent; sed ad terram cadebant, cum per prava opera hoc
se audisse denegarent. Habebant ergo saltum per vocem et casum per actionem.
Beda. Potest etiam habitus, et victus Ioannis qualitatem internae conversationis eius exprimere: namque
austerioribus utebatur indumentis, quia vitam peccantium non blandimentis fovit, sed vigore asperae
invectionis increpavit: zonam pelliceam habebat circa lumbos, quia carnem suam crucifixit cum vitiis et
concupiscentiis; locustas et mel silvestre edebat, quia dulce quiddam sapiebat turbis praedicatio eius,
existimante populo ne ipse esset Christus; sed potius finem sortita est, intelligentibus eius auditoribus quia
non ipse Christus, sed praecursor, et propheta esset Christi. In melle etenim dulcedo, in locustis est alacer
volatus; unde sequitur et praedicabat dicens: veniet fortior me post me.
Glossa. Hoc dicebat ad removendum turbae opinionem, quae eum Christum esse credebat; fortiorem
autem Christum esse praenuntiat, qui remissurus erat peccata, quod ipse facere non valebat.
Hieronymus. Quis etiam fortior est gratia qua abluuntur peccata, quam Ioannes significat? ille nimirum qui
septies et septuagies dimittit peccata. Gratia quidem prior est, sed semel dimittit peccata per baptismum;
misericordia vero ad miseros ab adam usque ad Christum per septuaginta septem generationes, et usque
ad centum quadraginta quatuor millia pervenit.
Chrysostomus in Matth.. Ne autem aestimaretur hoc secundum comparationem sui ad Christum dicere,
subiungit cuius non sum dignus procumbens solvere corrigiam calceamentorum eius. Non est autem idem
solvere corrigiam calceamentorum eius, quod hic marcus dicit, et calceamenta portare, quod dicit
Matthaeus. Et quidem narrationis ordinem prosequentes evangelistae, nec in aliquo fallentes, dicunt
utrumque Ioannem dixisse secundum alterum sensum; commentantes vero circa hoc differenter
exposuerunt unumquodque: corrigiam enim vocant ligamen calceamentorum. Ad excellentiam igitur
potestatis Christi, et divinitatis magnitudinem extollendam hoc dicit, ac si diceret: neque in ministri ordine
deputari sufficiens sum. Magnum enim est in his quae sunt corporis Christi quasi procumbendo inferius
attendere, et imaginem supernorum inferius videre, et solvere unumquodque inexplicabilium quae sunt circa
mysterium incarnationis.
Hieronymus. Calceamentum enim in extrema parte corporis est: in fine enim ad iustitiam est salvator
incarnatus: unde per prophetam dicitur: in idumaeam extendam calceamentum meum.
Gregorius in evang.. Calceamenta etiam ex mortuis animalibus fiunt. Incarnatus ergo dominus veniens
quasi calceatus apparuit, qui in divinitate sua morticina nostrae corruptionis assumpsit. Vel aliter. Mos apud
veteres fuit, ut si quis eam quae sibi competeret accipere uxorem nollet, ille ei calceamentum solveret qui
ad hanc sponsus iure propinquitatis veniret. Recte ergo se indignum esse ad solvendam corrigiam
calceamenti eius denuntiat; ac si aperte dicat: ego redemptoris vestigia denudare non valeo, quia sponsi
nomen mihi immeritus non usurpo.
Theophylactus. Intelligitur vero etiam sic. Omnes qui veniebant, et a Ioanne baptizabantur, per
poenitentiam solvebantur a ligamine peccatorum in Christum credendo. Igitur omnium aliorum Ioannes sic
solvebat corrigiam, idest vinculum peccatorum: iesu vero non valuit corrigiam solvere, quia non invenit in eo
peccatum.
Beda. Sic ergo Ioannes dominum non adhuc manifeste dominum aut Dei filium, sed tantum virum se
fortiorem praedicat. Non enim rudes adhuc auditores tanti capiebant arcana sacramenti, quod filius Dei
aeternus, homine assumpto ex virgine, denuo natus esset in mundum: sed paulatim per agnitionem
glorificatae humilitatis introducendi erant ad fidem divinae aeternitatis: quibus tamen latenter deum hunc
esse verum declarans subdit ego baptizo vos in aqua, ille vero baptizabit vos in spiritu sancto. Cui enim
dubium est nullum posse alium gratiam spiritus sancti nisi deum dare? Hieronymus. Quid enim interest
inter aquam et spiritum sanctum qui ferebatur super aquas? aqua ministerium est hominis, spiritus vero
mysterium Dei est.
Beda. Baptizamur autem a domino in spiritu sancto, non solum cum in die baptismatis fonte vitae in
remissionem peccatorum abluimur, verum etiam quotidie per gratiam eiusdem spiritus ad agenda quae Deo
placent accendimur.

