Catena Aurea (latine) 12327

Pagina 910

Augustinus. Quare autem baptizabat Ioannes? quia oportebat ut dominus baptizaretur. Non solum autem
baptizatus est ab eo, ne baptismus Ioannis melior baptismate domini videretur.
Chrysostomus in Ioannem. sed cuius gratia usque tunc baptizabat? si enim cessasset, aestimaretur zelo
vel ira facere; sed persistens, non sibi ipsi gloriam acquirebat, sed Christo auditores mittebat. Et multo
efficacius hoc faciebat quam discipuli Christi, quia insuspicabile eius erat testimonium, et maiorem gloriam
apud omnes habebat; ideo etiam adhuc baptizabat, ne discipulos suos in ampliorem zelum immitteret.
Aestimo autem et propter hoc permissam esse mortem Ioannis, et eo sublato de medio, iesum maxime
praedicare coepisse, ut omnis multitudinis affectio ad Christum transiret, et non ultra his quae de utroque
erant sententiis scinderetur. zelotype enim se habentes discipuli Ioannis ad Christi discipulos et ad ipsum
Christum, quia viderunt discipulos Christi baptizantes, coeperunt dicere ad eos qui baptizabantur, quasi
aliquid maius haberet baptisma Ioannis baptismate discipulorum Christi; unde subditur facta est ergo
quaestio ex discipulis Ioannis cum iudaeis de purificatione. Quoniam enim ipsi quaestionem moverunt, sed
non iudaei, evangelista occulte monstrat, non dicens quod iudaeus quaesivit, sed quod quaestio facta est
ex discipulis Ioannis.
Augustinus. intelligas ergo dixisse iudaeos maiorem esse Christum, et ad eius baptisma debere concurri;
illi autem nondum intelligentes defendebant baptismum Ioannis. ventum est ergo ad ipsum Ioannem, ut
solveret quaestionem; unde sequitur et venerunt ad Ioannem, et dixerunt ei: rabbi, qui erat tecum trans
iordanem... ecce baptizat.
Chrysostomus. hoc est: quem tu baptizasti. Non autem dixerunt: quem tu baptizasti: quia coacti essent et
vocis eius meminisse quae super eum est delata; sed dicunt qui erat tecum, quasi qui discipuli ordinem
habebat, nihil plus habens nobis, nunc se a te separans baptizat. Addunt autem cui etiam testimonium
perhibuisti; quasi dicant: quem tu clarum ostendisti, et circumspectum fecisti, eadem tibi audet: et hoc est
quod dicunt ecce hic baptizat. Non autem in hoc solum aestimabant se excitare eum, sed et in eo quod de
reliquo ea quae ipsorum erant reprobabantur; unde subdunt et omnes veniunt ad eum.
Alcuinus. Quasi dicant: te dimisso omnes currunt ad baptismum illius quem tu baptizasti.

IOANNES 3,27-30
12327 (Jn 3,27-30 )
Chrysostomus in Ioannem. interrogatus Ioannes, non vehementer discipulos increpat, timens ne ab eo
separati, aliquid aliud operentur; sed remisse quodammodo eis loquitur; unde dicitur respondit Ioannes, et
dixit eis: non potest homo accipere quidquam, nisi fuerit ei datum de caelo: quasi dicat: etsi praeclara sunt
quae Christi sunt, etsi omnes ad eum currunt, mirari non oportet: deus enim est qui hoc facit. Humana enim
facile deprehensibilia sunt, et imbecillia, et velociter defluunt; haec autem non talia sunt: non ergo sunt
humanitus adinventa, sed divinitus ordinata. Si autem humilius loquitur de Christo, non mireris: non enim
erat conveniens quod praeassumptos a tali passione, scilicet invidiae, ab initio doceret omnia; sed interim
vult eos terrere, ostendens quod ad impossibilia conantur, et quod Deo rebelles inveniuntur.
Augustinus in Ioannem. Vel aliter. hoc Ioannes de seipso dicit: quasi homo de caelo accepi: ergo quia
accepi ut aliquid essem, inanem me vultis esse, ut loquar contra veritatem? Chrysostomus. et vide quia
hoc quod aestimabant proponi in Christi subversione, quando dixerunt cui testimonium perhibuisti, hoc in
eos convertit, dicens ipsi vos mihi testimonium perhibetis, quod dixerim: non sum ego Christus; quasi dicat:
si verum meum testimonium aestimatis, dicite quoniam illum mihi praehonorare oportet; unde subdit sed
quoniam missus sum ante illum; quasi dicat: minister sum, et ea quae sunt eius qui me misit dico, non
humana gratia blandiens ei, sed patri eius qui me misit, ministrans.
Alcuinus. sed si aliquis dicat: quandoquidem tu non es Christus, quis ergo es tu? vel: quis est ille cui
perhibes testimonium? ad hoc respondet: ille est sponsus; ego sum amicus sponsi, missus ut per me
sponsa praeparetur suo sponso; unde subditur qui habet sponsam, sponsus est. sponsam dicit ecclesiam
ex omnibus gentibus congregatam, quae virgo est integritate mentis, perfectione caritatis, unitate catholicae
fidei, concordia pacis, integritate animae et corporis; quae habet sponsum, de quo quotidie generat.
Beda. Ceterum frustra est virgo corpore quae virgo non manet in mente. Hanc autem sponsam Christus in
thalamo uteri virginalis sibi sociavit, et eamdem pretio sui sanguinis redemit.

