Catena Aurea (latine)

Pagina 457

Augustinus de cons. Evang.. Quod hic dicit marcus circa montem fuisse gregem, Lucas autem in monte,
nihil repugnat: grex enim porcorum tam magnus fuit ut aliquid eius esset in monte, et aliquid circa montem.
Sequitur et deprecabantur eum spiritus, dicentes: mitte nos in porcos, ut in eos introeamus.
Remigius super Matth.. Idcirco autem intraverunt in porcos non sponte, sed petierunt ut eis concederetur,
ut demonstraretur quia non possunt nocere hominibus, nisi permissione divina. Ideo autem non petierunt
mitti in homines, quia illum cuius virtute torquebantur, humanam speciem gestare videbant; nec petierunt ut
in pecora mitterentur, quia velut munda animalia in templo Dei offerebantur. Petierunt ut in porcos
mitterentur, quia nullum animal est immundius porco, et daemones semper in spurcitiis delectantur.
Sequitur et concessit eis statim iesus.
Beda. Ideo quidem permisit ut per interfectionem porcorum hominibus salutis occasio praebeatur.
Chrysostomus in Matth.. Volens furiam quam contra homines habent daemones, omnibus demonstrare,
et quod multo peiora vellent hominibus infligere, si possent virtute non impediti divina. Et quia in hominibus
hanc demonstrationem fieri eius pietas non ferebat, ipsos in porcos intrare permisit, ut in illis virtus, et furor
daemonum videatur. Sequitur et exeuntes spiritus immundi introierunt in porcos. Titus. Fugam autem
arripuerunt pastores, ne cum porcis perirent, et huiusmodi terrorem civibus intulerunt; unde sequitur qui
autem pascebant eos, etc.. Illos ad salvatorem adduxit damni necessitas: frequenter enim cum Deus
homines damnat in rebus possessis, confert beneficium animabus; unde sequitur et veniunt ad iesum, et
vident illum qui a daemonio vexabatur sedentem, scilicet iuxta pedes a quibus nactus erat salutem, quem
antea nec catenae compescere poterant; vestitum et sanae mentis, qui continuo nudus erat: et
obstupuerunt; unde sequitur et timuerunt. Hoc igitur miraculum partim visu, partim verbis comperiunt; unde
sequitur et narraverunt illis qui viderant.
Theophylactus. Stupentes autem propter miraculum quod audierant, timuerunt, et propter hoc deprecantur
ipsum ut ab eorum recedat finibus; et hoc est quod subditur et rogare eum coeperunt ut discederet a finibus
eorum: timebant enim ne aliquando tale aliquid paterentur. Contristati enim de porcorum perditione,
praesentiam renuunt salvatoris.
Beda. Vel conscii fragilitatis propriae, praesentia domini se iudicabant indignos. Sequitur cumque
ascenderet navim, coepit illum deprecari qui a daemone vexatus fuerat, ut esset cum illo.
Theophylactus. Timebat enim ne aliquando invenientes eum daemones reintrarent in eum. Dominus vero
remittit eum in domum suam, innuens ei quod quamvis ipse praesens non esset, tamen sua virtus ipsum
custodiret; simul etiam ut curatus aliis prosit; unde sequitur et non admisit eum, sed ait illi: vade in domum
tuam ad tuos, et nuntia illis quanta tibi dominus fecerit, et misertus sit tui. Vide salvatoris humilitatem: non
dixit: denuntia omnia quae feci tibi, sed omnia quae fecit tibi dominus: sic et tu cum aliquid boni feceris, non
tibi, sed Deo attribuas.
Chrysostomus. Licet autem aliis sanatis praeceperit nemini dicere, convenienter tamen huic praecepit
quod annuntiet: quoniam omnis illa regio daemonibus detenta sine Deo manebat.
Theophylactus. Ipse igitur coepit praedicare, et omnes mirantur; et hoc est quod sequitur et coepit
praedicare.
Beda. Mystice autem gerasa sive gergese, ut quidam legunt, colonum eiciens, sive advena appropinquans
interpretatur: quia gentium populus et hostem de corde repulit, et qui erat longe, factus est prope.
Hieronymus. Hic autem daemoniacus, desperatissimus gentium populus est, nec lege naturae, nec Dei,
nec humano timore alligatus.
Beda. Qui in monumentis habitabat, quia in mortuis operibus, hoc est in peccatis, delectabatur, semper
nocte ac die furebat, quia in prosperis et adversis a servitio malignorum spirituum non cessabat; sed per
operum foeditatem quasi in monumentis iacebat, per fastum superbiae in montibus errabat, per verba
durissimae infidelitatis quasi lapidibus se concidebat. Dicit autem legio mihi nomen est, quia populus
gentium diversis idololatriae cultibus erat mancipatus. Quod autem exeuntes spiritus immundi ab homine
intrant porcos, quos in mare praecipitant, significat quod liberato populo gentium a damnatione daemonum,
qui Christo credere noluerunt, in abditis agunt sacrilegos ritus.
Theophylactus. Vel per hoc significatur quod daemones intrant in homines ad modum porcorum viventes,
et volutabro voluptatum se involventes; ac praecipitant eos praecipitio perditionis in mare vitae istius, et

