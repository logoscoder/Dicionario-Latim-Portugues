Catena Aurea (latine)

Pagina 440

Beda. Postquam dominus in capharnaum docuit, egressus est ad mare, ut non solum civilem vitam
hominum instrueret, verum etiam habitatoribus maris evangelium regni praedicaret, eosque fluctivagos
rerum labentium motus contemnere, ac fidei firmitate superare doceret; unde dicitur et egressus est iesus
ad mare, omnisque turba veniebat ad eum, et docebat eos.
Theophylactus. Vel post miraculum ad mare egreditur, quasi solitarius volens esse; sed turba concurrit
iterum: ut addiscas quod quantum fugis gloriam, tantum ipsa te persequitur. Et si quidem tu ipsam
persequeris, ipsa te fugiet. Inde autem transiens dominus vocavit Matthaeum; unde sequitur et cum
praeteriret, vidit levi alphaei sedentem ad telonium.
Chrysostomus. Idem autem est publicanus a tribus evangelistis nominatus, scilicet Matthaeus a
Matthaeo, levi autem simpliciter a Luca, levi autem alphaei a Marco: filius enim erat alphaei. Binomios
autem secundum scripturam et alios est videre; sicut socer moysi quandoque ietro, quandoque raguel
vocatur.
Beda. Sic et idem est levi qui et Matthaeus; sed Lucas, marcusque propter verecundiam, et honorem
evangelistae, nomen ponere nolunt vulgatum; ipse autem Matthaeus iuxta illud quod scriptum est: iustus
accusator est sui, Matthaeum se, et publicanum nominat, ut ostendat legentibus, nullum debere conversum
de salute diffidere, cum ipse de publicano in apostolum sit repente mutatus. Ad teloneum autem, idest ad
curam, dispensationemque vectigalium sedentem dicit: telos, enim graece, latine vectigal nominatur.
Theophylactus. Sedebat enim in telonio ut consuetudinis est, aut aliquos impetens, aut verba vendens, aut
aliquid huiusmodi faciens, quibus in suis mansionibus telonearii utuntur: qui de hoc statu sic sublevatus est
ut relinquens omnia, Christum sequeretur; unde sequitur et ait illi: sequere me. Et surgens secutus est eum.
Beda. Sequi autem imitari est: ideoque ut pauperem Christum non tam gressu, quam affectu imitari posset,
reliquit propria qui rapere solebat aliena. Non solum autem lucra reliquit vectigalium, sed et periculum
contempsit quod evenire poterat a principibus saeculi: quia vectigalium rationes imperfectas atque
incompositas reliquit. Ipse enim dominus, qui hunc exterius humana allocutione ut sequeretur vocavit, intus
divina inspiratione, ut mox vocantem sequeretur, accendit.
Hieronymus. Sic ergo levi, qui appositus interpretatur, a telonio negotiorum saecularium solum sequitur
verbum quod dicit: qui non renuntiaverit omnibus quae possidet, non potest meus esse discipulus.
Theophylactus. Qui autem prius alios impetebat sic factus est benevolus ut ad comestionem plurimos
convocaret: unde sequitur et factum est cum accumberet, scilicet iesus, in domo illius, multi publicani, et
peccatores simul discumbebant cum iesu et discipulis eius.
Beda. Publicani autem appellantur hi qui vectigalia publica exigunt, sive qui conductores sunt vectigalium
fisci, vel rerum publicarum, nec non et hi qui saeculi huius lucra per negotia sectantur, eodem vocabulo
censentur. Viderant itaque publicanum a peccatis ad meliora conversum, locum invenisse poenitentiae, et
ob id etiam non desperant salutem. Neque vero in pristinis vitiis permanentes publicani veniunt ad iesum, ut
pharisaei et scribae; sed poenitentiam agentes, ut sequens evangelistae sermo designat, dicens erant enim
multi qui sequebantur eum. Ibat enim dominus ad convivia peccatorum, ut occasionem haberet docendi, et
spirituales invitatoribus suis praeberet cibos: quod mysteriorum figuris congruit; qui enim domicilio Christum
recipit interno, maximis delectationibus exuberantium pascitur voluptatum. Itaque dominus libenter
ingreditur, et in eius qui crediderit recumbit affectu; et hoc est bonorum operum spirituale convivium, quo
dives populus eget, et pauper epulatur.
Theophylactus. Pharisaei autem hoc arguunt, quasi puros se facientes; unde sequitur et pharisaei videntes
quia manducaret cum publicanis et peccatoribus, dixerunt discipulis eius: quare cum publicanis et
peccatoribus manducat et bibit magister vester? Beda. Si per Matthaei electionem et vocationem
publicanorum, fides exprimitur gentium, quae prius mundi lucris inhiabant: profecto supercilium scribarum et
pharisaeorum, iudaeorum invidiam insinuat, qui de gentium salute torquentur. Sequitur hoc audito iesus ait
illis: non necesse habent sani medico, sed qui male habent. Sugillat scribas et pharisaeos, qui iustos se
putantes, peccatorum consortia declinabant. Seipsum medicum dicit, qui miro medicandi genere vulneratus
est propter iniquitates nostras, et eius livore sanati sumus; sanos autem et iustos appellat eos, qui suam
iustitiam nolentes statuere, iustitiae Dei sunt subiecti; porro male habentes, et peccatores vocat eos qui
suae fragilitatis conscientia devicti, nec per legem se iustificari posse videntes, Christi gratiae poenitendo
colla submittunt; unde subditur non enim veni vocare iustos, sed peccatores; non quidem ut maneant
peccatores, sed ut ad poenitentiam convertantur.

