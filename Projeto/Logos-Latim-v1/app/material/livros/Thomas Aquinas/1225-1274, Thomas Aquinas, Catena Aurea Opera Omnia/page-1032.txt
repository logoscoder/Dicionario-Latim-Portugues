Catena Aurea (latine) 13306

Pagina 1032

Chrysostomus. hoc autem dignum erat, eo quod a Deo exivit et ad Deum vadit, ut universum conculcaret
tumorem; unde sequitur surgit a coena, et ponit vestimenta sua, et cum accepisset linteum, praecinxit se.
deinde misit aquam in pelvim, et coepit lavare pedes discipulorum, et extergere linteo quo erat praecinctus.
Vide qualiter humilitatem ostendit non solum in lavando pedes, sed etiam aliter. Non enim antequam
recumberet, sed postquam resederunt omnes, tunc surrexit: deinde non solum lavit, sed vestimenta
deposuit, linteum praecinxit, et pelvim implevit, et non alii impleri iussit; sed omnia operatur, ostendens
quod cum omni studio oportet talia facere.
Origenes. Mystice autem prandium primus cibus esse dignoscitur; et ante terminum diei spiritualis, qui in
vita praesenti consideratur, et his qui introducuntur, conveniens existit: coena vero finalis; et his qui iam
ultra progressi sunt apponitur. Aliter quoque poterit quis asserere prandium fore intellectionem scripturarum
antiquarum, coenam vero recondita in novo testamento mysteria. Puto autem quod qui una cum iesu
coenant, et in finali vitae praesentis die secum convivantur, egent lavacro quodam, non utique erga quod
primorum, ut ita loquar, corporis et animae, sed quod ad ultima et postrema, quae terrae necessario
haerent. dicit autem, quod coepit lavare pedes; nam postmodum lavit, et finivit loturam: quia pedes
apostolorum fuerunt contaminati, iuxta illud: omnes vos scandalizabimini ista nocte in me. Postea autem
perfecit eos lavare, purgans eos, ut ultra non foedentur.
Augustinus. posuit autem vestimenta sua, qui cum in forma Dei esset, semetipsum exinanivit; praecinxit
se linteo, qui formam servi accepit; misit aquam in pelvim unde lavaret pedes discipulorum, qui in terram
sanguinem fudit, quo immunditiam dilueret peccatorum: linteo autem quo erat praecinctus, pedes quos
laverat tersit, qui carne qua erat indutus, evangelistarum vestigia confortavit; et linteo quidem ut se
praecingeret, posuit vestimenta quae habebat; ut autem formam servi acciperet, quando semetipsum
exinanivit, non quod habebat deposuit, sed quod non habebat accepit; crucifigendus sane, suis expoliatus
est vestimentis, et mortuus involutus est linteis, et tota eius passio nostra purgatio est.

IOANNES 13,6-11
13306 (Jn 13,6-11 )
Origenes in Ioannem. Sicut medicus plurium aegrotorum intentus curae, ab his qui magis indigent,
propriam curam incipit; sic et Christus, qui foedos abluit pedes discipulorum, exorditur ab his qui magis
erant foedi, et sic ultimo venit ad petrum, quasi minus aliis indigentem lotura pedum; unde dicitur venit ergo
ad simonem petrum; cui quodammodo ad resistendum pene munda pedum conscientia persuadebat; unde
sequitur et dixit ei petrus: domine, tu mihi lavas pedes? Augustinus in Ioannem. Quid est tu? quid est mihi?
cogitanda sunt potius quam dicenda; ne forte quod ex his verbis aliquatenus quidem digne concepit anima,
non explicet lingua.
Chrysostomus in Ioannem. Vel petrus primus erat, sed credibile est proditorem stultum existentem ante
eum recubuisse; quod evangelista significavit cum dixit coepit lavare; deinde venit ad petrum.
Theophylactus. Ex quo patet quod non primitus lavit petrum; ex ceteris vero discipulis nullus tentavisset
ante petrum lavari.
Chrysostomus. Quaereret autem utique quis quare nullus eum aliorum prohibuit, sed solus petrus; quod
non parvi amoris et verecundiae erat. Ex hoc igitur mihi videtur prius solum proditorem lavisse; deinde ad
petrum venisse, et alios discipulos per eum de reliquo castigatos. si enim quemquam ex ceteris lavare
coepisset, prohibuisset dominum, et dixisset quae petrus dixit. Vel aliter. omnes porrigebant pedes,
decernentes quod tantus non irrationabiliter eorum lavaret pedes: solus autem petrus nullam aliam
considerationem conferens, tamquam reverens iesum, non praebebat pedes suos ad lavandum: saepe
enim scriptura designavit petrum fervidum ad insinuandum quae sibi visa sunt utiliora et meliora.
Augustinus. Vel aliter. Non debemus putare hoc petrum inter ceteros formidasse atque recusasse, cum et
id alii ante ipsum libenter vel aequanimiter fieri permisissent; non enim ita intelligendum est quasi aliquibus
iam lavisset, et post eos venisset ad primum: quis enim nesciat primum apostolorum esse beatissimum
petrum? sed quod ab illo coeperit. Quando ergo pedes discipulorum lavare coepit, venit ad eum a quo
coepit, idest ad petrum; et tunc petrus expavit; quod etiam quilibet eorum expavesceret. sequitur respondit
iesus, et dixit ei: quod ego facio, tu nescis modo, scies autem postea.
Chrysostomus. idest humilitatem huius doctrinae, et quomodo humilitas sufficit in Deum perducere.

