Catena Aurea (latine) 5325

Pagina 335

iudiciis autem erant iniusti, in fratres sine misericordia, in veritatem increduli.
Origenes in Matth. sed quoniam contingens erat ut audientes quidam dominum ista loquentem,
contemnerent minimarum rerum decimationem, sapienter addidit et haec oportuit facere, hoc est iudicium,
misericordiam et fidem, et illa non omittere, idest decimationem mentae, anethi et cymini.
Remigius. Ostendit quippe dominus his verbis quoniam omnia praecepta legis tam maxima quam minima,
sunt implenda. redarguuntur autem qui eleemosynas de fructibus terrae faciunt, putantes se minime posse
peccare; quibus nihil prosunt eleemosynae, nisi a peccatis studeant cessare.
Hilarius in Matth. Et quia minoris periculi esset decimationem oleris, quam benevolentiae officium
praeterire, irridet eos consequenter dominus, dicens duces caeci, excolantes culicem, camelum autem
glutientes.
Hieronymus. camelum puto esse magnitudinem praeceptorum: iudicium, misericordiam et fidem; culicem
decimationem mentae, anethi, et cymini et reliquorum olerum vilium. haec autem praecepta Dei, quae
magna sunt, devoramus atque negligimus; et operationem religionis in parvis, quae lucrum habent, cum
diligentia demonstramus.
Origenes. vel excolantes culicem, idest, expellentes a se minima delicta, quae culices nominavit; camelum
autem glutientes, idest, committentes maxima delicta, quae nominat camelos, animalia videlicet tortuosa et
grandia. Scribae autem moraliter sunt qui amplius nihil aestimant positum in scripturis quam simplex sermo
demonstrat; pharisaei autem sunt omnes qui iustificant seipsos, et dividunt se a ceteris, dicentes: noli mihi
appropinquare, quoniam mundus sum. Menta autem et anethum et cyminum, ciborum conditurae sunt, non
principales cibi. Sic in conversatione nostra, quaedam sunt necessaria ad iustificationem, ut iudicium,
misericordia et fides; alia sunt quasi condientia actus nostros, et suaviores eos facientia: ut abstinentia
risus, ieiunium, flexio genuum et huiusmodi. Quomodo autem non aestimantur caeci qui non vident?
quoniam nihil prodest cautum esse dispensatorem in rebus minimis, cum principalia negliguntur. Hos ergo
sermo praesens confundit, non quidem levia prohibens observare, sed principalia praecipiens cautius
custodire.
Gregorius moralium. vel aliter. Culex susurrando vulnerat, camelus autem sponte se ad suscipienda onera
inclinat. Liquaverunt ergo culicem iudaei, qui seditiosum latronem dimitti petierunt; camelum vero glutierunt
quia eum qui ad suscipienda nostrae mortalitatis onera sponte descenderat, extinguere clamando conati
sunt.

MATTHAEUS 23,25-26
5325 (Mt 23,25-26 )
Hieronymus. Diversis verbis, eodem sensu quo supra, arguit pharisaeos simulationis et mendacii; quod
aliud ostendant hominibus foris, aliud domi agant: unde dicitur vae vobis, scribae et pharisaei hypocritae,
qui mundatis quod deforis est calicis et paropsidis. Non hoc dicit quod in calice et paropside eorum
superstitio moraretur, sed quod foris hominibus ostenderent sanctitatem: quod manifestum est ex eo quod
addidit, dicens intus autem pleni estis rapina et immunditia.
Chrysostomus super Matth. vel hoc dicit, quia iudaei quoties ingressuri erant in templum, aut sacrificia
oblaturi, aut per dies festos, seipsos et vestimenta sua et utensilia lavabant; et a peccatis nemo seipsum
purgabat; cum Deus neque corporis munditiam laudet, neque sordes condemnet. Pone tamen quod Deus
odit sordes corporum et vasorum, quae necesse est ut ipso usu sordidentur; quanto magis sordes
conscientiae horret, quam si volumus, semper mundam servamus? .
Hilarius in Matth. arguit ergo eos qui iactantiam inutilis studii sequentes, utilitatis perfectae ministerium
derelinquunt. Calicis namque usus interior est; qui si obsorduerit, quid proficiet lotus exterior? atque ideo
interioris conscientiae nitor est obtinendus, ut ea quae corporis sunt, forinsecus abluantur: et ideo subdit
pharisaee caece, munda prius quod intus est calicis et paropsidis, ut fiat et id quod deforis est, mundum.
Chrysostomus super Matth. non autem hoc dicit de sensibili calice aut paropside, sed de intelligibili: qui si
numquam tetigerit aquam, mundus potest esse apud Deum; si autem peccaverit, et tota aqua pelagi et
fluminum se laverit, sordidus est, et miser ante Deum.

