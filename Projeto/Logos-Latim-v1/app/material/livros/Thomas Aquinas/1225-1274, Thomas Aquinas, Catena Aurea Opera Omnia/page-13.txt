Catena Aurea (latine)

Pagina 13

usque ad quartam generationem praecidantur filii eius de regum numero, et sic peccatum eius descendit in
filios eius, sicut fuerat scriptum: reddam peccata patrum in filios, usque ad tertiam et quartam
generationem. Videte ergo quam periculosum est inire coniugia ex genere impiorum.
Augustinus de quaest. Novi et vet. Testamenti. Vel non immerito sublati sunt de numero ceterorum
ochozias, ioas et amasias. Sic enim eorum continuavit impietas, ut nullum intervallum haberet. Salomon
autem merito patris dimissum in regno est; roboam autem merito filii; illi autem tres maligne agentes erasi
sunt. Ad perditionem enim generis exemplum est quando iugiter malignitas panditur. Sequitur ozias autem
genuit ioatham. Ioatham autem genuit achaz. Achaz autem genuit Ezechiam.
Glossa. Cui, cum esset sine liberis, dictum est: dispone domui tuae, quia morieris. Ideo flevit non propter
longiorem vitam, cum sciret inde salomonem placuisse Deo, quod non petiisset ampliores annos, sed quia
dubitabat ne promissio Dei impleretur, cum se sciret esse de David, per quem oportebat venire Christum, et
ipse erat sine liberis. Sequitur Ezechias autem genuit manassen. Manasses autem genuit amon. Amon
autem genuit iosiam. Iosias autem genuit iechoniam et fratres eius in transmigratione babylonis.
Chrysostomus super Matth. Sed non sic positum est in libro regum, ubi talis est ordo: iosias genuit
eliacim, postea vocatum Ioakim; Ioakim autem genuit ieconiam. Sed Ioakim sublatus est de numero regum,
quia non populus Dei constituerat eum in regnum, sed pharao per potentatum. Si enim iustum fuit ut propter
solam commixtionem generis achab tollerentur tres reges de numero regum, quare non erat iustum ut
similiter tolleretur Ioakim, quem pharao vi hostili fecerat regem? et sic iechonias, qui est filius Ioakim, nepos
autem iosiae, sublato patre de numero regum, ipse est positus pro eo, quasi filius iosiae.
Hieronymus. Vel aliter. Sciamus Iechoniam priorem ipsum esse qui Ioakim, secundum autem filium, non
patrem: quorum primus per k et m, secundus per ch et n scribitur. Quod scriptorum vitio et longitudine
temporum apud graecos latinosque confusum est.
Ambrosius super lucam. Duos enim fuisse Ioakim regnorum libri indicant, sic enim scriptum est: dormivit
Ioakim cum patribus eius, et regnavit ioachin filius eius pro eo. Filius autem est cui ieremias nomen imposuit
iechoniam. Et bene s. Matthaeus a propheta voluit discrepare, ut non ioachin et iechoniam vocaret simul,
quia maiorem fructum dominicae pietatis astruxit. Generis enim nobilitatem dominus in hominibus non
requisivit, sed de captivis et peccatoribus congrue nasci voluit qui remissionem veniebat praedicare
captivis. Non igitur suppressit alterum evangelista, sed utrumque significavit quod uterque iechonias dictus
sit.
Remigius. Sed quaeri potest quare dicat evangelista eos natos in transmigratione, cum nati fuissent
antequam transmigratio fuerit facta. Ideo autem dicit hoc quia ad hoc nati sunt ut de regno totius populi pro
suis et aliorum peccatis captivi ducerentur. Et quia praescius erat Deus eos esse ducendos captivos, idcirco
dixit eos natos in transmigratione. De his autem quos sanctus evangelista in genealogia domini simul ponit,
sciendum quia aut similes fuerunt fama aut infamia: iudas et fratres eius laudabiles fuerunt fama; similiter
phares et zara, iechonias et fratres eius notabiles fuerunt infamia.
Glossa. Mystice autem David est Christus, qui goliam, id est diabolum, superavit. Urias autem, id est lux
mea Deus, est diabolus, qui dicit. Similis ero altissimo; cui ecclesiam coniugatam Christus de solario
paternae maiestatis adamavit, et pulchram factam sibi matrimonio copulavit. Vel urias, id est iudaicus
populus, qui per legem de luce gloriatur. Sed huic Christus legem abstulit, quam de se loqui docuit.
Bersabee autem est puteus satietatis, id est abundantia gratiae spiritualis.
Remigius. Vel bersabee interpretatur puteus septimus, sive puteus iuramenti, per quod significatur fons
baptismatis, in quo datur donum spiritus septiformis et fit ibi adiuratio contra diabolum. Est et Christus
salomon pacificus, secundum illud apostoli: ipse est pax nostra. Est roboam latitudo populi, secundum illud:
multi venient ab oriente et ab occidente.
Rabanus. Vel impetus populi, quia velociter populus convertit ad fidem.
Remigius. Ipse est abias, id est pater dominus, secundum illud: unus est pater vester qui in caelis est; et
iterum: vos vocatis me magister et domine. Est et asa, idest attollens, secundum illud: qui tollit peccata
mundi. Est et iosaphat, idest iudicans, secundum illud: pater omne iudicium dedit filio. Est et ioram, id est
excelsus, secundum illud: nemo ascendit in caelum, nisi qui de caelo descendit. Est et ozias, idest robustus
domini, secundum illud: fortitudo mea et laus mea dominus. Est et ioatham consummatus vel perfectus,
secundum illud apostoli: finis legis, Christus. Est et achaz convertens, secundum illud: convertimini ad me.
Rabanus. Vel comprehendens, quia nemo novit patrem nisi filius.

