Catena Aurea (latine)

Pagina 79

Hilarius in Matth. Per hoc autem quod ait donec transeat caelum et terra, caelum quidem et terram
maxima elementa non arbitramur esse solvenda.
Remigius. Permanebunt enim essentialiter, sed transibunt per renovationem.
Augustinus de serm. Dom. Per hoc autem quod ait iota unum, aut unus apex non transibit a lege, nihil
potest aliud intelligi nisi vehemens expressio perfectionis, quae per litteras singulas demonstrata est; inter
quas litteras iota minor est ceteris, quia uno ductu fit; apex etiam est ipsius aliqua in summo particula.
quibus verbis ostendit in lege ad effectum et minima quaeque perduci.
Rabanus. apte quoque graecum iota, et non iod hebraeum posuit, quia iota in numero, decem significat, et
decalogum legis enumerat, cuius quidem apex et perfectio est evangelium.
Chrysostomus super Matth. si autem ingenuus homo vel in vili mendacio inventus fuerit, erubescit, et vir
sapiens verbum quod dixit, non relinquit in vacuum, quomodo verba divina sine exitu vacua poterant
permanere? unde concludit qui ergo solverit unum de mandatis istis minimis et docuerit sic homines,
minimus vocabitur in regno caelorum. Puto autem quod ipse dominus manifeste hoc respondit, quae sunt
minima mandata monstrans, dicendo si quis solverit unum de mandatis istis minimis, id est quae modo
dicturus sum.
Chrysostomus in Matth. non enim pro veteribus legibus hoc dixit, sed pro his quae ipse erat praecepturus;
quae quidem minima vocat, licet magna. sicut enim multoties de se humilia locutus est, ita et de suis
praeceptis humiliter loquitur. Vel aliter.
Chrysostomus super Matth. mandata moysi in actu facilia sunt: non occides, non adulterabis; ipsa enim
criminis magnitudo voluntatem faciendi repercutit; et ideo in remuneratione modica sunt, in peccato autem
magna. Mandata autem christi, idest: non irascaris, non concupiscas, in actu difficilia sunt; et ideo in
remuneratione magna, in peccato autem minima. Minima igitur dicit ista christi mandata: non irascaris, non
concupiscas; ergo illi qui levia peccata committunt, minimi sunt in regno Dei; idest qui iratus fuerit, et grande
peccatum non fecerit, a poena quidem securus est, scilicet damnationis aeternae; non tamen est in gloria,
scilicet quam consequuntur illi qui etiam haec minima implent.
Augustinus de serm. Dom. Vel e converso illa quae praecepta sunt in lege, dicuntur minima; quae autem
Christus dicturus est, sunt maxima. Mandata autem minima significantur per unum iota et unum apicem. qui
ergo solverit, et docuerit sic, idest secundum quod solvit, minimus vocabitur in regno caelorum. Et fortasse
ideo non erit, quia ibi nisi magni esse non possunt.
Glossa. Solvere autem est non agere quod recte quis intelligit, vel non intelligere quae depravavit, aut
minuere integritatem superadditionis christi.
Chrysostomus in Matth. vel cum audieris minimum in regno caelorum, nihil suspicare quam supplicium et
gehennam. Regnum enim consuevit dicere non solum regni utilitatem, sed tempus resurrectionis, et
adventum christi terribilem.
Gregorius in Evang. vel per regnum caelorum ecclesia intelligenda est, in qua doctor qui solvit mandatum,
minimus vocatur, quia cuius vita despicitur, restat ut eius praedicatio contemnatur.
Hilarius in Matth. vel minima dicit domini passionem et crucem: quae si quis tamquam erubescenda non
confitebitur, erit minimus, idest novissimus, ac pene nullus; confitenti vero magnam in caelo vocationis
gloriam pollicetur; unde sequitur qui autem fecerit et docuerit, hic magnus vocabitur in regno caelorum.
Hieronymus. Suggillat in hoc pharisaeos, qui contemptis mandatis Dei, statuebant proprias traditiones,
quod non eis prosit doctrina in populo, si vel parvum quod in lege est destruant. possumus autem et aliter
intelligere: quod magistri eruditio, etiam si parvo peccato obnoxia sit, deducat eum de gradu maximo; nec
prosit docere iustitiam quam minima culpa destruit; beatitudoque perfecta sit, quae sermone docueris,
opere complere.
Augustinus de serm. Dom. vel aliter. Qui solverit illa minima, scilicet praecepta legis, et sic docuerit,
minimus vocabitur; qui autem fecerit, illa minima, et sic docuerit non iam magnus habendus est, sed tamen,
non tam minimus quam ille qui solvit. Ut autem sit magnus, facere debet et docere quae Christus docet.

