Catena Aurea (latine)

Pagina 915

Chrysostomus. Secedens autem Christus de iudaea, rursus eisdem adhaeret quibus et prius; unde
subditur et abiit iterum in galilaeam. Sicut autem apostoli expulsi a iudaeis ad gentes venerunt, ita et
Christus ad samaritanos accedit; sed tamen omnem auferens a iudaeis excusationem, non principaliter ad
eos vadit, sed quasi transiens; quod evangelista occulte ostendit, dicens oportebat autem eum transire per
mediam samariam. accepit autem hanc nominationem, quia mons samariae somer dicebatur, ab eo qui
possedit; sed qui ibi habitabant, olim non samaritani, sed israelitae vocabantur. tempore autem procedente
offenderunt Deum, et rex assyriorum ultra eos ibi manere non permisit; sed in babylonem et medos duxit; in
samaria vero gentes ex diversis locis ductas habitare fecit. volens autem deus ostendere quod non propter
imbecillitatem iudaeos tradidit, sed propter peccata eorum qui traditi sunt; immisit barbaris leones, qui eos
laedebant. annuntiata sunt haec regi, et mittit sacerdotem quemdam, traditurum eis Dei leges. sed tamen
neque ita ex toto ab impietate destiterunt, sed ex media parte. Etenim tempore procedente rursus ad idola
quidam resilierunt; venerabantur tamen Deum qui a monte samaritanos seipsos vocabant.
Beda. Ideo autem oportebat ipsum transire per samariam, quia sita est inter iudaeam et galilaeam. Est
autem samaria insignis provinciae palaestinae civitas, adeo ut tota regio ei sociata samaria dicatur. ad
quem igitur ipsius regionis locum dominus verterit, evangelista ostendit; unde dicitur venit ergo in civitatem
samariae, quae dicitur sichar.
Chrysostomus. locus ille erat ubi pro dina, levi et simeon gravem occisionem fecerunt.
Theophylactus. Postquam autem filii iacob illam civitatem desertam fecerunt, occidentes sichimitas, hanc
civitatem desertam tempore procedente dedit iacob in sortem ioseph; unde dicitur: do tibi partem unam
extra fratres tuos, quam tuli de manu amorrhaei, in gladio et arcu meo; et hoc est quod subditur iuxta
praedium quod dedit iacob ioseph filio suo. sequitur erat autem ibi fons iacob.
Augustinus in Ioannem. Puteus erat: sed omnis puteus fons, non omnis fons puteus: ubi enim aqua de
terra manat, et usum praebet haurientibus, fons dicitur; sed si in promptu et superficie sit, fons tantum
dicitur; si autem in alto et in profundo sit, ita puteus vocatur ut nomen fontis non amittat.
Theophylactus. quare autem evangelista de praedio et fonte facit mentionem? primo quidem ut, cum
audieris mulierem dicentem quod pater noster iacob dedit nobis hunc fontem, non admireris; secundo ex
commemoratione fontis et praedii edocemur quod ea quae patriarchae propter fidem quam in Deo
habebant, adepti sunt, iudaei propter eorum impietatem perdiderunt, et eorum loca gentibus tradita sunt:
quare nihil novi nunc accidit quod gentiles pro iudaeis regnum caelorum consecuti sunt.
Chrysostomus in Ioannem. Christus igitur in samariam accedens, facilem et deliciosam vitam abiciens,
laboriosam vero sequens, non subiugalibus utitur, sed ita difficulter incedit ut ex itinere fatigetur; erudiens
nos ita a superfluis alienos esse ut multa necessaria abscindamus a nobis; et hoc evangelista ostendit,
dicens iesus ergo fatigatus ex itinere.
Augustinus. Invenimus iesum fortem et infirmum: fortem, quia in principio erat verbum; infirmum, quia
verbum caro factum est. sic ergo infirmus iesus, ab itinere fatigatus, sedebat super fontem.
Chrysostomus. quasi dicat: non in throno aut pulvinari, sed simpliciter ut contingebat super terram. Sessio
autem propter laborem facta est, et ut expectaret discipulos, et propter aestum refrigeraret corpus apud
fontem; unde sequitur hora autem erat quasi sexta.
Theophylactus. et ne quis incusaret dominum quare ipse samariam venerit, cum hoc discipulis suis
prohibuerit, propter hoc dicit, quod circa illum locum sedebat, scilicet ab itinere fessus.
Alcuinus. Mystice autem dominus reliquit iudaeam, idest infidelitatem eorum qui eum reprobaverunt, et per
apostolos abiit in galilaeam, idest in volubilitatem huius mundi, docens suos transmigrare de vitiis ad
virtutes. Praedium autem non tam ioseph quam Christo arbitror derelictum, cuius figuram ioseph portaverit;
quem vere sol adorat et luna et omnes stellae. Ad hoc praedium venit dominus, ut samaritani, qui
hereditatem sibi patriarchae israel vindicare cupiebant, agnoscerent, et converterentur ad Christum, qui est
patriarchae legitimus heres factus.
Augustinus. Iter autem ipsius est caro pro nobis assumpta: qui enim ubique est, quo it, nisi quia non ad
nos veniret nisi formam visibilis carnis assumeret? ideo fatigatus ab itinere, quid est aliud quam fatigatus in
carne? quare ergo hora sexta? quia aetate saeculi sexta. computa tamquam unam horam, unam aetatem
ab adam usque ad noe; secundam a noe usque ad abraham; tertiam ab abraham usque ad David; quartam

