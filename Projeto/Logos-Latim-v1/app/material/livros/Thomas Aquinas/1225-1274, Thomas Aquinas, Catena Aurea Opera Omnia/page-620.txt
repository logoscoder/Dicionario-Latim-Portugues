Catena Aurea (latine) 9440

Pagina 620

Cyrillus. Et nos ergo suscipiamus iesum: cum enim visitaverit nos, et portamus eum in mente et corde,
tunc enormium voluptatum aestum extinguet, et incolumes faciet, ut ministremus ei, hoc est, ei beneplacita
peragamus.

LUCA 4,40-41
9440 (Lc 4,40-41 )
Theophylactus. Considerandum est turbae desiderium: nam cum sol occidisset, adducunt ad eum
infirmos, non a tempore impediti; unde dicitur cum autem sol occidisset, omnes qui habebant infirmos variis
languoribus, ducebant illos ad eum.
Origenes. Ideo quidem circa solis occasum, idest elapsa die, illos educebant, quia verecundabantur, vel
timebant pharisaeos; vel quia de die intenti erant circa alia; vel quia putabant non licere sanare in sabbato.
Ipse autem sanabat eos; unde sequitur at ille singulis manus imponens, curabat omnes.
Cyrillus. quamvis autem ut deus potuisset omnes verbo pellere morbos, tamen tangit eos, ostendens
propriam carnem efficacem ad praestanda remedia, nam caro dei erat. Sicut enim ignis appositus vasi
aeneo imprimit ei propriae caliditatis effectum; sic omnipotens dei verbum, cum univit sibi veraciter
assumptum templum ex virgine animatum et intellectivum, particeps suae potestatis, eius effectum inseruit.
Tangat et nos, immo potius nos illum tangamus, quatenus et nos ab animarum infirmitatibus liberet, nec non
a daemonum impugnatione et superbia; sequitur enim exibant autem daemonia a multis clamantia et
dicentia: quia tu es filius dei.
Beda. Daemonia filium dei confitentur, et, sicut postea dicitur, sciebant ipsum esse Christum: quia cum
ieiunio fatigatum eum diabolus videret, verum hominem intellexit; sed quia tentando non praevaluit, utrum
filius dei esset dubitabat; nunc autem per signorum potentiam vel intellexit vel potius suspicatus est esse
filium dei. Non igitur ideo iudaeis eum crucifigere persuasit, quia Christum sive dei filium non esse putavit;
sed quia se morte illius non praevidit esse damnandum. De hoc enim mysterio a saeculis abscondito dicit
apostolus quod nemo principum huius saeculi cognovit: si enim cognovissent, nunquam dominum gloriae
crucifixissent.
Chrysostomus in Marcum. in hoc autem quod sequitur et increpans non sinebat ea loqui, percipe Christi
humilitatem: non sinebat ut daemones immundi eum manifestarent; non enim oportebat eos subripere officii
apostolici gloriam, nec decebat Christi mysterium lingua foeda publicari.
Theophylactus. quia non est speciosa laus in ore peccatoris; vel quia nolebat invidiam accendere
iudaeorum ex hoc quod ab omnibus laudaretur.
Beda. Ipsi autem apostoli praecipiuntur reticere de illo, ne divina maiestate praedicata, passionis
dispensatio differretur.

LUCA 4,42-44
9442 (Lc 4,42-44 )
Chrysostomus. Postquam satis utilitatis populis per miracula est collatum, oportebat eum abesse: maiora
namque putantur miracula post absentiam operantis, dum ipsa magis exclamant, et vice vocis fruuntur;
unde dicitur facta autem die, egressus ibat in desertum locum.
Graecus. Abiit etiam in desertum, ut marcus dixit, et orabat: non quod ipse oratione indigeret, sed ut nobis
bonae operationis fieret forma.
Chrysostomus. pharisaei quidem, ipsis prodigiis praedicantibus, potentia Christi scandalizabantur; populi
vero eloquia audientes, acquiescebant et sequebantur; unde sequitur et turbae requirebant eum, et
venerunt usque ad ipsum; et detinebant illum, ne discederet ab eis; non quidem aliqui primatum aut
scribarum, sed quoscumque malitiae fucus non denigraverat, et illaesam habebant conscientiam.

