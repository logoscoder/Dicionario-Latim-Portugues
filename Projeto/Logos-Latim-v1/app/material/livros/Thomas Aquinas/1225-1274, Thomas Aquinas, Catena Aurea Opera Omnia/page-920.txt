Catena Aurea (latine)

Pagina 920

matre bonorum, quae salutis est medicamentum, sine qua nihil magnorum est possidere. sed qui tentant,
assimilantur his qui sine navi pelagus tentant transire: qui parum quidem natare sufficiunt, ultra vero
procedentes cito merguntur.
Augustinus in Ioannem. Merito autem iam praesente viro audit mulier crede mihi. iam enim est in te qui
credat: coepisti adesse intellectu, sed nisi credideritis non intelligetis.
Alcuinus. Quod autem dicit venit hora, tempus evangelicae doctrinae quod iam instabat dicit, quando
ablata omni umbra figurarum, veritas pura luce mentes credentium illustratura erat.
Chrysostomus in Ioannem. Supervacuum autem erat Christo docere propter quid patres in monte et
iudaei in hierosolymis adorabant: ideo hoc tacuit; verumtamen reverentiores iudaeos indicavit, non a loco,
sed a cognitione; unde subdit vos adoratis quod nescitis, nos adoramus quod scimus, quia salus ex iudaeis
est.
Origenes in Ioannem. Quod dico vos quantum ad vocem, samaritani, quantum ad anagogem, qui erga
scripturas alienae sunt opinionis. Nos quoque quo ad verbum iudaei, quo ad allegoriam vero ego verbum, et
qui vere secundum me formati sunt, obtinentes salutem ex dictis iudaicis.
Chrysostomus. samaritani quidem quod nesciebant adorabant, quoniam localem et particularem Deum
aestimabant, nihil de eo plus imaginantes quam de idolis; et idcirco cultum Dei cum cultu daemonum
miscuerunt: iudaei vero ab hac eruti erant suspicione: etenim orbis terrarum eum noverant esse Deum;
propterea dixit nos adoramus quod scimus. Iudaeis autem seipsum connumerat secundum opinionem
mulieris, loquens quasi propheta iudaeus existens: ideo dixit adoramus; cum tamen manifestum sit quod
ipse est qui ab omnibus adoratur. per hoc autem quod dicit quia salus ex iudaeis est, nihil aliud ostendit
quam quod orbi terrarum inde salutaria facta sunt. scire enim Deum et idola detestari, illinc principium
habuit et omnia alia dogmata; sed ipsum quod est apud nos, a iudaeis orationis principium habuit.
Praesentiam etiam suam salutem vocat: quam dicit ex iudaeis esse, secundum illud apostoli: ex quibus est
Christus secundum carnem. Vide qualiter applaudit veteri testamento, quod radicem ostendit bonorum, per
omnia semetipsum non esse contrarium legi demonstrans.
Augustinus. multum igitur dedit iudaeis, ex quorum persona dixerat nos adoramus quod scimus; sed non
ex persona iudaeorum reproborum, sed ex qualibus fuerant apostoli, quales fuerant prophetae, quales
fuerant omnes illi sancti qui pretia rerum suarum ad pedes apostolorum posuerunt.
Chrysostomus. sic igitur superabundantius vobis habent iudaei, o mulier, in modo adorationis;
verumtamen et hic adorationis modus de reliquo finem habebit; unde subdit sed venit hora, et nunc est,
quando veri adoratores adorabunt patrem in spiritu et veritate. Quia enim prophetae ante longa tempora
multa praedixerunt, ideo dixit et nunc est: ne aestimes hanc talem esse prophetiam quae post multum
temporis impleatur: res iam instat et in ianuis est. dixit autem veri adoratores, ad distinctionem falsorum:
quoniam quidam sunt falsi adoratores, qui temporalia et caduca quaerunt in oratione; sive qui contra hoc
quod orant, agere non cessant.
Chrysostomus. vel dicens veros, excludit cum samaritanis iudaeos. Etsi enim iudaei illis meliores essent,
tamen futuris multo minores sunt, tamquam figura veritate. Sunt igitur veri adoratores qui neque loco
circumcludunt Dei culturam, et Deum in spiritu colunt; unde et paulus dicit: cui servio in spiritu meo.
Origenes. bis autem scribitur venit hora; et primo quidem non adest et nunc est; in secundo vero dicitur et
nunc est. Et puto primum quidem notare adorationem praeter corpus futuram in perfectione; secundum vero
eam quae fit in vita praesenti, perfecta quantum licet humanam procedere naturam. Cum ergo venerit hora
quam dicit dominus, evitandus est mons samaritanorum, et in sion, ubi est hierosolyma, adorandus est
deus, quae civitas esse dicitur a Christo celsi principis: et haec est ecclesia, ubi sacra oblatio, spirituales
victimae divinis aspectibus offeruntur ab his qui legem spiritualem intellexerunt. Cum autem venerit
temporis complementum, tunc nequaquam pensandum verum cultum hierosolymis, idest in praesenti
ecclesia, amplius pertractari: neque enim angeli apud hierosolymam colunt patrem; sic et qui similitudinem
nacti sunt iudaeorum, melius quam hi qui sunt hierosolymis, colunt patrem. Cum autem haec hora evenerit,
patri aliquis in filium deputatur. Ea propter non dictum est: adorabitis Deum, sed adorabitis patrem. Sed in
praesenti colunt patrem in spiritu et veritate veri adoratores.
Chrysostomus in Ioannem. dicit ergo hoc de ecclesia, in qua est vera adoratio et Deo congrua; unde
subdit nam et pater tales quaerit qui adorent eum. Et si olim volebat eos veteribus immorari, concessit eis
figuram: hoc tamen fecit eis condescendens, ut per hoc ad veritatem inducantur.

