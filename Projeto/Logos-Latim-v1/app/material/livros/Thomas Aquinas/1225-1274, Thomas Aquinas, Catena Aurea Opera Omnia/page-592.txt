Catena Aurea (latine)

Pagina 592

Origenes. Quia vero parvulus erat, invenitur in medio praeceptorum, sanctificans et erudiens eos; unde
dicitur sedentem in medio doctorum, audientem illos, et interrogantem; et hoc, pietatis officio, ut nos doceret
quid pueris, quamvis sapientes et eruditi sint, conveniret, ut audiant potius magistros quam docere
desiderent, et se vana ostentatione non iactent. Interrogabat autem non ut addisceret, sed ut interrogans
erudiret: ex uno quippe doctrinae fonte manat et interrogare et respondere sapienter; unde sequitur
stupebant autem omnes qui eum audiebant, super prudentia et responsis suis.
Beda. ad ostendendum enim quia homo erat, homines magistros humiliter audiebat; ad probandum vero
quia deus erat, eisdem loquentibus sublimiter respondebat.
Graecus. Quaerit enim rationabiliter, audit prudenter, respondetque prudentius: quod stuporem faciebat;
unde sequitur et videntes admirati sunt.
Chrysostomus super ioannem. Nullum quippe miraculum egit dominus in pueritia; hoc tamen unum prodit
lucas, per quod mirabilis videbatur.
Beda. Divina siquidem lingua sapientiam prodebat, sed infirmitatem aetas praetendebat humanam: unde
iudaei inter alta quae audiunt, et infima quae vident, dubia admiratione turbantur. nos autem nequaquam
miremur, scientes secundum isaiae prophetiam quod sic parvulus natus est nobis quod permanet deus
fortis.
Graecus. Miranda vero dei genitrix maternis affecta visceribus, quasi cum lamentis inquisitionem
dolorosam ostendit, et omnia sicut mater et fiducialiter, et humiliter, et affectuose exprimit; unde sequitur et
dixit mater eius ad illum: fili, quid fecisti nobis sic? ecce pater tuus et ego dolentes quaerebamus te.
Origenes. noverat virgo sacrata hunc non esse filium ioseph; et tamen patrem vocat illius sponsum suum,
propter iudaeorum suspicionem, aestimantium ipsum vulgo fore conceptum. Dicetur autem forte simplicius,
quod eum honoravit spiritus sanctus patris nomine, eo quod puerum iesum educavit; artificiosius vero eo
quod genealogiam ioseph ex david produxit, ne superflua censeretur. Cur autem dolentes eum quaerebant?
an ex eo quod perierit puer, an erraverit? absit. numquid etiam fieri poterat ut perditum formidarent infantem
quem dominum esse cognoverant? sed quomodo tu, si quando scripturas legis, quaeris in eis sensum cum
dolore, non quod scripturas errasse arbitreris; sed veritatem quam intrinsecus habent, quaeris invenire; ita
illi quaerebant iesum, ne forte relinquens eos reversus esset ad caelos, cum illi placuisset iterum
descensurus. Oportet ergo eum qui quaerit iesum, non negligenter et dissolute transire, sicut multi
quaerunt, et non inveniunt; sed cum labore et dolore.
Glossa. Vel metuebant ne, quod herodes in infantia eius patrasse quaesierat, tunc iam in pueritia positum,
inventa opportunitate, alii interficerent.
Graecus. Sed ipse dominus respondet ad omnia, et corrigens quodammodo dictum eius de eo qui
putabatur pater, verum patrem manifestat, docens non per infima gradi, sed in altum extolli; unde sequitur
et ait ad illos: quid est quod me quaerebatis? Beda. Non eos quod filium quaerant vituperat; sed quid ei
potius cui ipse aeternus est filius, debeat, eos cogit oculos mentis tollere; unde sequitur nesciebatis quia in
his quae patris mei sunt oportet me esse? Ambrosius. duae sunt in Christo generationes: una est paterna,
altera materna; paterna divinior, materna vero quae in nostrum laborem usumque descendit.
Cyrillus. Hoc igitur dicit, ostendens se mensuram humanam transcendere, et innuens quod sacra virgo
effecta sit minister negotii cum peperit carnem. Ipse vero naturaliter et vere deus erat, et filius patris excelsi.
hinc autem valentini sequaces audientes quod templum erat dei, pudeat dicere, quod creator et legis deus
et templi, non ipse pater est Christi. Epiphanius adv. haer.. Attendat et ebion, quod post annos duodecim et
non post tricesimum annum Christus reperiretur stupendus in sermonibus gratiae. Quamobrem non est
dicere, quod postquam venit ad eum spiritus in baptismo, factus fuit Christus; sed ab ipsa pueritia et
templum agnovit et patrem.
Graecus. Haec est demonstratio prima sapientiae et virtutis pueri iesu; quae namque puerilia eius vocant,
diabolicae putamus esse considerationis: nisi quis ea sola velit acceptare nequaquam his quae tenemus
oppugnantia, sed magis consona propheticis dictis: quia speciosus prae filiis hominum, et matri obediens, et
moribus facetus, et visu non modicum venerandus et placidus, ad loquendum facundus, dulcis et providus,
et multum strenuitate cognitus, tamquam qui repletus sapientia fuerat; et sicut in aliis sic conversationis
humanae atque locutionis, quamvis supra hominem, terminus et ratio; mansuetudo enim sibi praecipuum
elegit locum. Super haec autem omnia nihil ascendit super verticem eius, nec humana manus, excepta
materna. Hinc autem possumus utilitatem consequi: dum enim mariam increpat dominus quaerentem ipsum

