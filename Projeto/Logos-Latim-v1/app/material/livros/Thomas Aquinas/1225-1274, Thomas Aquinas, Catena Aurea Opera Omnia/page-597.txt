Catena Aurea (latine) 9307

Pagina 597

Origenes in lucam. vel intelligas quoniam montes et colles, qui sunt adversariae potestates, per adventum
Christi prostrati sunt.
Basilius. sicut autem colles respectu montium magnitudine differunt, in aliis sunt idem; sic et adversae
potestates proposito quidem conformes sunt, immanitate tamen offensionum secernuntur.
Gregorius. vel vallis impleta crescit, mons autem et collis humiliatus decrescit: quia in fide Christi et
gentilitas plenitudinem gratiae accepit, et iudaea per errorem perfidiae hoc unde tumebat perdidit. Humiles
enim donum accipiunt, quod a se corda superbientium repellunt.
Chrysostomus in Matthaeum. Vel per hoc declarat legis difficultatem in fidei facilitatem conversam; ac si
dicat: non ulterius sudores et dolores imminent; sed gratia et remissio peccatorum facilem viam pariunt ad
salutem.
Gregorius nyssenus. vel iubet valles impleri, deiici vero colles et montes; volens ostendere quod nec ob
defectum virtutis ordo sit concavus, nec discrepet ob excessum.
Gregorius. Prava autem directa fiunt, cum malorum corda per iniustitiam detorta, ad iustitiae regulam
diriguntur. aspera autem in vias planas immutantur, cum immites atque iracundae mentes per infusionem
supernae gratiae ad lenitatem mansuetudinis redeunt.
Chrysostomus. Deinde horum subicit causam, dicens et videbit omnis caro salutare dei: ostendens
quoniam usque ad fines mundi diffundetur evangelii virtus atque cognitio, ex more ferino et obstinata
voluntate ad mansuetudinem et lenitatem humanum genus convertens. non autem solum iudaei et proselyti,
immo tota humana natura salutare dei videbit.
Chrysostomus. Idest, patris qui filium misit ut nostrum salvatorem. caro autem praesens accipitur pro toto
homine.
Gregorius in evang.. vel aliter. Omnis caro, idest omnis homo, salutare dei, videlicet Christum, in hac vita
videre non potuit. Propheta ergo oculum ad extremum iudicii diem tendit, quando hunc omnes et electi et
reprobi pariter videbunt.

LUCA 3,7-9
9307 (Lc 3,7-9 )
Chrysostomus. Manens aliquis in pristino statu, et mores suos et consuetudinem non relinquens,
nequaquam rite ad baptismum venit. Si quis ergo velit baptizari, egrediatur: unde signanter dicitur et dicebat
ad turbas quae exibant, ut baptizarentur ab ipso. Egredientibus itaque ad lavacrum turbis, loquitur quae
sequuntur; si enim iam egressi essent, nequaquam ad eos diceret genimina viperarum.
Chrysostomus. Ille itaque cultor deserti videns omnes incolas palaestinae circumstantes ipsum et
admirantes, non flectebatur pro tanta reverentia, sed insurgens in ipsos arguebat eos. Sacra autem
scriptura, secundum stimulantes passiones, plerumque ferarum nomina imponit hominibus; interdum canes
eos nominans causa procacitatis, equos ob luxum, asinos propter dementiam, et leones et pardos causa
rapacitatis et petulantiae, aspides causa doli, serpentes et viperas causa veneni et calliditatis. Unde et nunc
ioannes iudaeos audacter genimina viperarum vocat.
Basilius contra eunom.. oportet autem scire, quod haec nomina natus et filius de animalibus dicuntur;
genimen vero potest dici fetus antequam effingatur; fructus etiam palmarum genimina dicuntur; raro autem
in animalibus accipiuntur, et semper in malo.
Chrysostomus in Matthaeum. ferunt autem viperam matrem coeundo necare, cuius semen excrescens
perimit matrem; et sic prodit in lucem scisso parentis utero, in vindictam quodammodo parentis genitoris;
itaque parricida est proles viperea. Tales erant iudaei, qui patres spiritales eorum atque doctores
occidebant. quid autem si non invenit eos peccantes, sed incipientes converti? non debebat eis conviciari,
sed permulcere. dicendum, quod non adhibebat mentem his quae fiebant exterius; mentis enim eorum
arcana cognoverat domino revelante: nimis enim se iactabant in progenitoribus. hanc ergo radicem
scindens nominat illos genimina viperarum, non quidem vituperans patriarchas, aut eos viperas nominans.

