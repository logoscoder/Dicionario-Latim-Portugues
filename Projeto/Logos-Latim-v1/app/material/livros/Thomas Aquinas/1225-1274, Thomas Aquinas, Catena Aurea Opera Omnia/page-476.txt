Catena Aurea (latine)

Pagina 476

et curavit eos.
Theophylactus. Discipuli adhuc non intelligebant, nec virtuti eius propter priora miracula credebant; unde
sequitur et responderunt ei discipuli sui: unde istos quis poterit hic saturare panibus in solitudine? ipse
autem dominus non eos vituperat, ex hoc instruens nos quod non debemus ignorantibus et non
intelligentibus graviter irasci, sed eorum ignorantiae compati; unde sequitur et interrogavit eos: quot panes
habetis? qui dixerunt: septem.
Remigius super Matth.. Non ideo interrogavit, quia ignoraret quot haberent; sed ut dum illi respondent
septem, quo pauciores essent, eo magis miraculum diffamaretur, et notius fieret. Sequitur et praecepit
turbae discumbere super terram. In superiori refectione supra foenum discubuisse dicuntur, hic vero super
terram. Sequitur et accipiens septem panes, gratias agens fregit. In eo quod gratias egit, nobis reliquit
exemplum ut de omnibus donis nobis caelitus collatis illi gratias referamus. Et notandum, quia dominus
panes non dedit turbae, sed discipulis, discipuli autem dederunt turbis; sequitur enim et dedit discipulis suis
ut apponerent; et apposuerunt turbae. Non solum panes, sed et pisciculos benedicens iussit apponi;
sequitur enim et habebant pisciculos paucos, et ipsos benedixit, et iussit apponi. Et manducaverunt, et
saturati sunt.
Beda. In hac ergo lectione consideranda est in uno eodemque redemptore nostro distincta operatio
divinitatis et humanitatis, atque eutychetis error, qui unam tantum in Christo operationem dogmatizare
praesumit, procul a Christianis finibus expellendus. Quis enim non videat hoc, quod super turbam miseretur
dominus, affectum esse, et compassionem humanae fragilitatis? quod autem septem panibus et pisciculis
paucis quatuor millia hominum satiavit, divinae opus est virtutis. Sequitur et sustulerunt quod superaverat
de fragmentis septem sportas.
Theophylactus. Turbae comedentes et saturatae non secum tollunt panum reliquias, sed ipsas discipuli
sustulerunt, sicut et superius cophinos: in quo secundum historiam discimus quoniam oportet nos his quae
sufficiunt esse contentos, et non quaerere ultra. Deinde numerus manducantium describitur cum dicitur
erant autem qui manducaverant quasi quatuor millia: et dimisit eos. Ubi considerandum est, quod Christus
neminem ieiunum dimittit: omnes enim vult sua gratia enutriri.
Beda. Hoc vero typice inter hanc refectionem et illam quinque panum, ac duorum piscium distat, quod ibi
littera veteris testamenti spirituali gratia plena significata est; hic autem veritas, et gratia novi testamenti
fidelibus ministranda monstrata est. Turba autem triduo dominum sustinet propter sanationem infirmorum,
ut Matthaeus narrat, cum electi in fide sanctae trinitatis pro peccatis perseveranti instantia supplicant. Vel
quia ad dominum se opere, locutione, atque cogitatione convertunt.
Theophylactus. Vel per eos qui per triduum expectant, significat baptizatos. Baptismus enim illuminatio
dicitur, et trina submersione perficitur.
Gregorius moralium. Non vult autem eos ieiunos dimittere, ne deficiant in via: oportet enim quod in
praedicatione verbum consolationis accipiant, ne a veritatis pabulo ieiuni remanentes in huius vitae labore
succumbant.
Ambrosius super Lucam. Bonus quidem dominus studia exigit, vires ministrat, non vult ieiunos dimittere,
ne deficiant in via; hoc est vel in istius cursu vitae, vel antequam ad caput vitae perveniant, scilicet ad
patrem, et intelligant quod ex patre Christus est: ne forte cum acceperint, quod natus ex virgine est,
incipiant non Dei virtutem, sed hominis aestimare. Dividit ergo escas dominus iesus, et ille quidem vult dare
omnibus, negat nemini, dispensator est omnium; sed cum ille panes frangat, ut det discipulis, si tu manus
tuas non extendas ut accipias tibi escas, deficies in via, nec poteris in eum culpam referre qui miseretur, et
dividit.
Beda. Qui vero post carnis flagitia, post furta, violentias et homicidia ad poenitentiam redeunt, ad dominum
de longinquo veniunt. Quanto enim quisque plus in pravo opere erravit, tanto ab omnipotente Deo longius
recessit; et credentes de gentibus de longe venerunt ad Christum; iudaei vero de prope, qui legis et
prophetarum erant litteris edocti ex illo. Supra autem in refectione quinque panum turbae super faenum
viride discumbebant, hic autem super terram: quia per scripturam legis desideria carnis comprimere
iubemur; in novo autem testamento ipsam quoque terram, ac facultates temporales relinquere praecipimur.
Theophylactus. Septem autem panes sunt spirituales sermones: nam septenarius numerus spiritus sancti
significativus est, qui perficit omnia: in septenario enim numero dierum nostra vita perficitur.
Hieronymus. Vel septem panes dona sunt spiritus sancti, fragmenta panum mystici intellectus sunt huius

