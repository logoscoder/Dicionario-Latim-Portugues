Catena Aurea (latine)

Pagina 708

notitia obtinenda et recuperatione virtutum, non obtinent. Cui dicendum, quod non propter se bona
petiverunt accipere, sed ut commendentur per ea.
Basilius. Si quis etiam ob torporem exhibeat se desideriis, et traditor sui fiat in manus hostium, hunc deus
nec adiuvat, nec exaudit, eo quod per peccatum alienum se fecit a deo. Decet ergo offerre quidem quicquid
interest sua; clamare autem ad deum, ut adiuvet eum. Est autem divinum subsidium implorandum non
remisse, nec mente huc illucque vagante: eo quod talis non solum non impetrabit quod petit, sed magis
dominum irritabit: nam si aliquis coram principe stans, fixum habet et intrinsecum et extrinsecum oculum, ne
forsitan puniatur: quanto magis coram Deo attentum ac tremebundum oportet assistere? si vero debilitatus
a peccato fixe nequis orare, quantumcumque potes te ipsum cohibeas, ut stando coram Deo ad eum dirigas
intellectum; et deus ignoscit, eo quod non ex negligentia, sed ex fragilitate non potes, ut oportet, assistere
coram deo. Si sic ergo teipsum compellis, ne discedas donec accipias. Ideo ergo quandoque petis et non
accipis, quia perperam postulasti, vel infideliter, vel leviter, vel non conferentia tibi, vel destitisti. Saepius
autem quidam obviant dicentes: quare oramus? an ignorat deus quibus opus est nobis? novit quippe, et
omnia spiritualia uberius dat nobis et antequam postulemus; sed opera virtutis et regnum caelorum oportet
prius optare, optantem vero quaerere, ingerentem per fidem et patientiam quicquid interest sua, in nullo
delicto redargutum a propria conscientia.
Ambrosius. Ergo praeceptivus locus frequenter orandi spes est impetrandi. Ratio autem persuadendi prius
fuit in praecepto, postea fit in exemplo; quod ostendit subdens quis autem ex vobis patrem petit panem,
numquid lapidem dabit illi? Cyrillus. In quo instruit nos salvator quiddam necessarium: frequenter enim
inconsulto, voluptatum impetu, irruimus ad perniciosa desideria. Cum igitur aliquid talium a Deo petimus,
nequaquam impetrabimus: ad quod ostendendum utitur patenti exemplo ex his quae penes nos sunt: cum
enim filius tuus petit panem, gratanter propinas, quia cibum petit opportunum; quando vero sensus penuria
lapidem poscit ut comedat, non affers ei, sed potius prohibes eum a nocivo desiderio: ut sit sensus: quis
autem ex vobis patrem petit panem, quem scilicet pater dat, numquid lapidem dabit illi? scilicet si petierit.
Eadem quoque ratio est in serpente et pisce, de quo subdit aut piscem; numquid pro pisce serpentem dabit
illi? et similiter in ovo et scorpione, de quo subdit aut si petierit ovum, numquid porriget illi scorpionem?
Origenes. tu tamen attende, si panis quidem est animae cibus in cognitione, sine quo non contingit salvari:
puta perspicax ratio vitae debitae: piscis autem est amor disciplinae; puta mundi constitutionem agnoscere,
elementorum effectum, et quaecumque consequenter disserit sapientia. Itaque nec vice panis deus propinat
lapidem, quem volebat diabolus a Christo manducari; nec vice piscis serpentem, quem comedunt
aethiopes, indigni pisces comedere; nec similiter dat vice nutritivi et utilis, non comestibilia et nociva: quod
refertur ad scorpionem et ovum.
Augustinus de quaest. Evang.. Vel potius intelligitur caritas propter maiorem appetitum et tam
necessarium, ut sine illa cetera nihil sint, sicut sine pane mensa est inops: cui contraria est cordis duritia,
quam lapidi comparavit. Piscis autem intelligitur fides invisibilium vel propter aquam baptismi, vel quia de
invisibilibus locis capitur. Quod etiam fides huius mundi fluctibus circumiactata non frangitur, recte pisci
comparatur; cui contrarium posuit serpentem propter venena fallaciae, quae etiam primo homini male
suadendo praeseminavit. in ovo intelligitur spes; ovum enim nondum est fetus perfectus, sed fovendo
speratur; cui contrarium posuit scorpionem, cuius aculeus venenatus retro timendus est, sicut contrarium
spei est retrospicere, cum spes futurorum in illa quae ante sunt se extendat.
Augustinus de verb. Dom.. Quanta tibi loquitur mundus, quanta post dorsum strepit, ut retro respicias? o
munde immunde, quid strepis, quid avertere conaris? tenere vis periens; quid faceres si maneres? quem
non deciperes dulcis, si amarus alimenta mentiris? Cyrillus. Ex praemisso autem exemplo concludit si ergo
vos, cum sitis mali, idest cum mentem susceptivam pravitatis geratis, non autem uniformem et fixam in
bono, sicut deus.
Beda. Vel malos vocat saeculi amatores, qui dant illa quae secundum sensum suum iudicant bona; quae
etiam in sua natura sunt bona, et ad usum infirmae vitae pertinent; unde subdit nostis bona data dare filiis
vestris. Apostoli etiam, qui merito electionis bonitatem humani generis excesserant, supernae bonitatis
respectu, mali esse dicuntur: quia nihil per semetipsum bonum, nisi deitas sola. Quod vero subditur quanto
magis pater vester de caelo dabit spiritum bonum petentibus se? pro quo Matthaeus posuit: dabit bona
petentibus se, ostendit spiritum sanctum plenitudinem donorum dei: quia omnes utilitates quae ex donorum
dei gratia suscipiuntur, ex isto fonte emanant.
Athanasius. Nisi autem spiritus sanctus esset de substantia dei, qui solus est bonus, nequaquam hic
appellaretur bonus, quando dominus renuit dici bonus in eo quod homo factus est.
Augustinus de verb. Dom.. Ergo, avare, quid quaeris? aut si aliud petas, quid tibi sufficiat, cui deus non
sufficit?

