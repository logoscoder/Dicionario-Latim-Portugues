Catena Aurea (latine) 4344

Pagina 221

Augustinus de Civ. Dei. numquid de regno illo ubi sunt nulla scandala? de regno ergo isto eius quod est
hic, scilicet ecclesia, colligentur.
Augustinus de quaest. Evang. quod autem primo separantur zizania, hoc est quia tribulatione
praecedente separabuntur impii a piis: quod per bonos angelos intelligitur fieri, quia officia vindictae possunt
implere boni bono animo, quomodo lex, quomodo iudex; officia vero misericordiae mali implere non possunt.
Chrysostomus in Matth. Vel potest intelligi de regno caelestis ecclesiae; et tunc ostenditur hic duplex
poena: videlicet quod excidunt a gloria, in hoc quod dicit et colligent de regno eius omnia scandala, scilicet
ne scandala in regnum eius intrent; et quod comburuntur, in hoc quod subdit et mittent eos in caminum ignis.
Hieronymus. omnia autem scandala referuntur ad zizania. Hoc autem quod dicit et colligent de regno eius
omnia scandala et eos qui faciunt iniquitatem, inter haereticos et schismaticos qui faciunt iniquitatem, voluit
distinguere: ut per eos qui faciunt scandala intelligantur haeretici; per eos vero qui faciunt iniquitatem,
intelligantur schismatici.
Glossa. vel aliter. Per scandala possunt intelligi illi qui praebent proximo occasionem offensionis, aut
ruinae; per facientes iniquitatem quoscumque peccantes.
Rabanus. observa quod dicit et eos qui faciunt iniquitatem: non qui fecerunt, quia non qui conversi sunt ad
poenitentiam, sed solum qui permanent in peccatis, aeternis cruciatibus mancipandi sunt.
Chrysostomus in Matth. Vide autem ineffabilem Dei amorem ad homines; est enim ad beneficia promptus,
et ad poenam tardus: cum enim seminat, per seipsum seminat; cum autem punit, per alios: mittit enim ad
hoc angelos suos. sequitur ibi erit fletus et stridor dentium.
Remigius. His verbis demonstratur vera corporum resurrectio: nihilominus ostenditur per hoc duplex poena
inferni, scilicet nimii caloris, et nimii frigoris. sicut autem scandala referuntur ad zizania, ita iusti reputantur in
filios regni; de quibus sequitur tunc iusti fulgebunt sicut sol in regno patris eorum. In praesenti enim saeculo
fulget lux sanctorum coram hominibus, post consummationem autem mundi ipsi iusti fulgebunt sicut sol in
regno patris sui.
Chrysostomus in Matth. Non quia ita solum sicut sol; sed quia hoc sidere aliud magis luculentum non
noscimus, cognitis nobis utitur exemplis.
Remigius. Quod autem dicit tunc fulgebunt, intelligendum est quia et nunc fulgent in exemplum aliorum;
sed tunc fulgebunt sicut sol ad laudandum Deum. sequitur qui habet aures audiendi audiat.
Rabanus. Idest, qui habet intellectum intelligat, quia mystice haec omnia intelligenda sunt.

MATTHAEUS 13,44
4344 (Mt 13,44 )
Chrysostomus in Matth. parabolae quas supra dominus posuerat de fermento et sinapi, ad virtutem
evangelicae praedicationis referuntur, quoniam superavit orbem terrarum; nunc autem ut pretiositatem et
magnificentiam eiusdem ostenderet, proponit parabolam de thesauro et margarita, dicens simile est regnum
caelorum thesauro abscondito in agro. praedicatio enim evangelii occultata est in mundo, et si non
vendideris omnia, non emes eam; et cum gaudio hoc oportet facere: unde sequitur quem qui invenit homo
abscondit.
Hilarius in Matth. hic quidem thesaurus gratis invenitur. evangeliorum enim praedicatio in abscondito est;
sed utendi et possidendi huiusmodi thesauri cum agro potestas non potest esse sine pretio: quia caelestes
divitiae non sine damno saeculi possidentur.
Hieronymus. quod autem abscondit, non de invidia facit; sed more servantis et nolentis prodere, abscondit
in corde, quem pristinis praetulit facultatibus.
Gregorius in Evang. Vel aliter. Thesaurus in agro absconditus est caeleste desiderium; ager vero in quo
thesaurus absconditur, est disciplina studii caelestis: quem scilicet thesaurum cum invenit homo abscondit,

