Catena Aurea (latine) 12628

Pagina 951

praesentis vitae exquirunt. Satiatos quippe de panibus dominum sequi, est de sancta ecclesia temporalia
alimenta sumpsisse; et non pro signis dominum, sed pro panibus quaerere, est ad religionis officium non
pro augendis virtutibus, sed pro requirendis subsidiis inhiare.
Beda. Illi etiam qui in oratione quaerunt non aeterna, sed temporalia, quaerunt iesum non propter iesum,
sed propter aliquid aliud. Significatur autem mystice quoniam haereticorum conventicula carent hospitio
Christi ac discipulorum eius; et dicuntur aliae supervenisse naves, quia haereses repentinae fuerunt. Per
turbam autem, quae cognovit quod iesus non erat ibi, neque discipuli eius, illi designantur qui cognoscentes
errores haereticorum, relinquunt eos, et ad veram fidem veniunt.

IOANNES 6,28-34
12628 (Jn 6,28-34 )
Alcuinus. Intellexerant escam istam quae permanet in vitam aeternam, esse opus Dei; et ideo interrogant
quid facerent, ut istum cibum, idest opus Dei, operari possint; et hoc est quod dicitur dixerunt ergo ad eum:
quid faciemus ut operemur opera Dei? Beda. Idest, quae praecepta servando, poterimus implere opera
Dei? Chrysostomus in Ioannem. hoc autem dicebant, non ut discant et faciant; sed ad cibi exhibitionem
eum inducere volentes.
Theophylactus. Christus vero, quamvis cognosceret quod eis nihil proderat, tamen propter communem
utilitatem respondit, et ostendit eis, immo omnibus hominibus, quod sit opus Dei; unde sequitur respondit
iesus, et dixit eis: hoc est opus Dei, ut credatis in eum quem misit ille.
Augustinus in Ioannem. non autem dicit: ut credatis ei, sed ut credatis in eum: non enim continuo qui
credit ei, credit in eum, nam et daemones credebant ei, et non credebant in eum; et nos credimus paulo,
sed non in paulum. Credere ergo in eum, est credendo amare, credendo diligere, credendo in eum ire, et
eius membris incorporari. ipsa est fides quam de nobis exigit deus, quae per dilectionem operatur.
Discernitur tamen ab operibus fides, sicut dicit apostolus: iustificari hominem per fidem sine operibus legis.
Et sunt opera quae videntur bona sine fide Christi, et non sunt bona, quia non referuntur ad eum finem ex
quo sunt bona; finis enim legis Christus ad iustitiam omni credenti; et ideo noluit discernere ab opere fidem;
sed ipsam fidem dixit esse opus Dei; ipsa est enim fides quae per dilectionem operatur. Nec dixit: hoc est
opus vestrum; sed hoc est opus Dei, ut credatis in eum, ut qui gloriatur, in domino glorietur. Credere ergo in
eum, est manducare cibum qui permanet in vitam aeternam. Ut quid paras dentem et ventrem? crede, et
manducasti. quia ergo invitabat eos ad fidem, illi adhuc quaerebant signa quibus crederent; iudaei enim
signa quaerunt; et hoc est quod sequitur dixerunt ergo ei: quod ergo tu facis signum, ut videamus et
credamus tibi? quid operaris? Chrysostomus. nihil irrationabilius quam ut, signo prae manibus existente,
quasi nullo iam signo facto, hoc dicant. neque electionem signi fiendi domino permittunt; sed in
necessitatem eum aestimant ducere, ut nullum aliud faciat signum quam tale quale factum est in eorum
parentibus; unde subditur patres nostri manducaverunt manna in deserto.
Alcuinus. et ne videatur manna aliquo modo contemnendum, auctoritate psalmi illud extollunt, dicentes
sicut scriptum est: panem de caelo dedit eis manducare.
Chrysostomus. multis quidem factis signis et in aegypto, et in mari rubro, et in deserto, huius maxime
meminerunt, quod valde concupiscebant propter ventris tyrannidem. Neque autem dicunt quod deus hoc
fecit, ne videantur eum exaequare Deo; neque moysen inducunt, ut non videantur Christum deprimere; sed
medium ponunt dicentes patres nostri manducaverunt manna. Vel aliter.
Augustinus in Ioannem. Dominus iesus talem se dicebat ut se moysi praeponeret: non enim est ausus
moyses de se dicere, quod daret cibum qui non perit. attendebant itaque quanta fecisset moyses; adhuc
aliqua maiora volebant fieri; quasi dicant: tu promittis cibum qui non perit, et non talia operaris qualia
moyses. Panes hordeaceos ille non dedit, sed manna de caelo.
Chrysostomus in Ioannem. licebat autem domino dicere, quoniam moyse maiora miracula fecit; sed non
erat tempus horum verborum nunc; sed unum erat ad quod studebat, scilicet ducere eos ad escam
spiritualem; unde sequitur dicit ergo eis iesus: amen, amen, dico vobis: non moyses dedit vobis panem de
caelo, sed pater meus dat vobis panem de caelo verum. An non ex caelo erat manna? qualiter igitur ex
caelo dicitur? sicut et volucres caeli dicuntur, et sicut dicitur: intonuit de caelo dominus. panem autem non
verum vocavit illum, non quia falsum erat miraculum de manna; sed quia figura erat, non veritas. non dixit:
non moyses dedit, sed ego; sed pro moyse quidem Deum, pro manna vero seipsum posuit.

