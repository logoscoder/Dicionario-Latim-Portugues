Catena Aurea (latine)

Pagina 1051

Gregorius in evang.. Probatio enim dilectionis, exhibitio est operis: nunquam amor Dei est otiosus:
operatur enim magna, si est; si vero operari renuerit, amor non est.
Augustinus. Dilectio autem sanctos discernit a mundo, quae facit unanimes habitare in domo in qua facit
pater et filius mansionem; qui donant et ipsam dilectionem, quibus in fine donabunt suam manifestationem.
Est enim quaedam Dei manifestatio interior, quam prorsus impii non noverunt: quibus Dei patris et spiritus
sancti manifestatio nulla est: filii vero esse potuit, sed in carne; quae nec talis est qualis illa, nec semper illis
adesse potest, sed ad modicum tempus; et hoc ad iudicium, non ad gaudium; ad supplicium, non ad
praemium; unde sequitur et ad eum veniemus. Veniunt quidem ad nos dum venimus ad eos; veniunt
subveniendo, venimus obediendo; veniunt illuminando, venimus intuendo; veniunt implendo, venimus
capiendo; ut sit nobis eorum non extranea visio, sed interna; et in nobis eorum non transitoria mansio, sed
aeterna; unde sequitur et mansionem apud eum faciemus.
Gregorius. In quorumdam etenim corda venit, et mansionem non facit: quia per compunctionem quidem
respectum Dei percipiunt, sed tentationis tempore hoc ipsum quod compuncti fuerant obliviscuntur, sicque
ad perpetranda peccata redeunt ac si haec minime planxissent. Qui ergo Deum vere diligit, in eius corde
dominus et venit et mansionem facit: quia sic eum divinitatis amor penetrat ut ab hoc amore tentationis
tempore non recedat: ille enim vere amat cuius mentem delectatio prava ex consensu non superat.
Augustinus. an forte putabitur, mansionem in dilectore suo facientibus patre et filio, exclusus esse ab hac
mansione spiritus sanctus? quid est ergo quod superius ait de spiritu sancto: apud vos manebit, et in vobis
erit? nisi forte quisquam sic absurdus est ut arbitretur, cum pater et filius venerint, discessurum inde
spiritum sanctum, tamquam locum daturum maioribus. Sed et huic carnali cogitationi occurrit scriptura, cum
dicit: ut maneat vobiscum in aeternum. In eadem ergo mansione cum ipsis erit in aeternum: quia nec ille
sine ipsis venit, nec illi sine eo: sed propter insinuationem trinitatis, personis singulis nominatis dicuntur
quaedam, non tamen aliis separatis intelliguntur, propter eiusdem trinitatis substantiam.
Gregorius. tanto autem quisque a superno amore disiungitur, quanto inferius delectatur; unde subditur qui
non diligit me, sermones meos non servat. De dilectione ergo conditoris, lingua, mens et vita requiratur.
Chrysostomus in Ioannem. Vel aliter totum. Aestimavit iudas sicut mortuos videmus in somno, ita et se
eum esse visuros; unde quaerit quid est quod debes te manifestare nobis, et non mundo? quasi dicat: vae
nobis, quoniam morieris, et ut mortuus debes nobis assistere. Ne igitur hoc suspicentur, dicit ego et pater
ad eum veniemus; quasi dicat: sicut pater manifestat seipsum, ita et ego: et mansionem apud eum
faciemus; quod somniorum non est. sequitur et sermo quem audistis non est meus, sed eius qui misit me
patris; quasi dicat: non me solum, sed neque patrem amat qui hunc non audit sermonem. Dicit autem hoc,
quoniam nihil extra patrem loquitur, neque praeter id quod illi videtur.
Augustinus. Et fortasse propter aliquam distinctionem, ubi suos dixit, pluraliter sermones dixit, dicens qui
non diligit me, sermones meos non servat. Ubi autem sermonem, hoc est verbum, non suum esse dixit, sed
patris, seipsum intelligi voluit; non enim suum, sed patris est verbum; quomodo nec sua imago, sed patris;
nec suus filius, sed patris. Recte igitur auctori tribuit quod facit aequalis, a quo habet hoc ipsum quod illi est
indifferens et aequalis.
Chrysostomus. quia vero eorum quae dixerat, quaedam manifesta erant et quaedam non intellexerunt, ut
non turbarentur, subiungit haec locutus sum vobis apud vos manens.
Augustinus in Ioannem. alia est illa mansio quam promisit futuram, alia vero haec quam praesentem esse
testatur: illa spiritualis est, atque intrinsecus mentibus redditur; haec corporalis forinsecus oculis atque
auribus adhibetur.
Chrysostomus in Ioannem. ut autem eius corporalem recessum facilius sustinerent, praeparat eos,
promittens quod eius recessus magnorum eis esset futura causa bonorum: quia donec ipse apud eos
corporaliter manebat et spiritus non venerat, nihil magnum poterant scire; unde sequitur paraclitus autem
spiritus sanctus quem mittet pater in nomine meo, ille vos docebit omnia, et suggeret vobis omnia
quaecumque dixero vobis.
Gregorius in evang.. Graeca locutione paraclitus, latina advocatus dicitur, vel consolator. Qui idcirco
advocatus dicitur, quia pro errore delinquentium apud iustitiam patris intervenit, dum eos quos repleverit,
exorantes facit. Consolator autem idem spiritus vocatur, quia de peccati perpetratione moerentibus, dum
spem veniae praeparat, ab afflictione tristitiae mentem levat.

