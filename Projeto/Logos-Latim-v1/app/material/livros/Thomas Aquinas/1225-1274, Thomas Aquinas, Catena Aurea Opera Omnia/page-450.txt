Catena Aurea (latine)

Pagina 450

dispensatione, qua nobis factus est propinquior per carnis amictum. Quia enim non valebamus ire ad eum,
peccatis impedientibus iter nostrum, ipse exiit ad nos. Exiit autem praedicans pietatis seminare sermonem,
quem copiose loquebatur. Non autem inculcat sermonem eumdem in eo quod dicit exiit seminans ad
seminandum: exit enim aliquando seminans, aut ut faciat novale, aut herbas malas evellat, aut aliquod aliud
operetur. Iste autem exiit ad seminandum.
Beda. Vel exiit ad seminandum, cum post vocatam ad fidem suam partem synagogae electam, ad
vocationem quoque gentium gratiae suae dona diffudit.
Chrysostomus in Matth.. Sicut autem seminans non discernit terram subiectam, sed simpliciter, et absque
discretione semen mittit, sic et ipse omnes alloquitur; et ad hoc significandum subdit et dum seminat, aliud
cecidit circa viam.
Theophylactus. Vide quia non dixit, quod proiecit illud in via, sed quia cecidit: qui enim seminat, quantum in
se est, in terram bonam proicit; sed illa, si sit mala, corrumpit verbum. Via autem Christus est; infideles
autem sunt circa viam, idest extra Christum.
Beda. Vel via est mens sedulo malarum cogitationum motu trita, ne verbi semen in ea germinare sufficiat.
Et ideo quidquid boni seminis vicinia talis viae contigerit, perit, et a daemonibus rapitur; unde sequitur et
venerunt volucres caeli, et comederunt illud. Recte autem daemones volucres caeli dicuntur, sive quia
caelestis spiritualisque sunt naturae, sive quia in aere habitant. Vel qui sunt circa viam, sunt negligentes et
desides. Sequitur. Aliud vero cecidit super petrosa. Petram dicit duritiam protervae mentis, terram levitatem
animae obedientis, solem fervorem persecutionis saevientis. Altitudo ergo terrae, quae semen Dei debuerat
accipere, probitas est animi disciplinis caelestibus exercitati, atque ad obediendum divinis eloquiis
regulariter instituti. Petrosa autem loca, quae vim radicis suscipiendae non habent, illa sunt praecordia quae
dulcedine tantum auditi sermonis, ac promissis caelestibus ad horam delectantur; sed in tempore tentationis
recedunt, quia parum est in eis salutaris desiderii, quod semen vitae concipiat.
Theophylactus. Vel petrosa sunt qui modicum adhaerentes petrae, idest Christo, inquantum ad tempus
verbum recipiunt, postmodum abiciunt recedentes. Sequitur et aliud cecidit inter spinas, per quod
significantur animae multa curantes: spinae enim curae sunt.
Chrysostomus in Matth.. Ulterius vero ponit terram bonam, dicens et aliud cecidit in terram bonam.
Secundum enim conditionem terrae est differentia fructuum. Multa est autem dilectio seminantis ad
homines: quoniam et primos commendat, et secundos non reicit, et tertiis tribuit locum.
Theophylactus. Vide etiam quomodo mali sunt plurimi et pauci qui salvantur; quarta enim pars seminis
invenitur salvata.
Chrysostomus in Matth.. Non tamen maior pars seminis occasione amittitur seminantis, sed terrae
recipientis, idest animae audientis. Et quidem materialis agricola hoc modo seminando congrue incusaretur:
non enim ignorat lapidem, aut viam, aut terram spinosam, terram pinguem non fieri; in rationalibus vero non
est sic: petram enim possibile est fieri terram pinguem, et viam non conculcari, et destrui spinas; quod si
fieri non posset, non ibi seminasset. Per hoc ergo nobis tribuit poenitentiae spem. Sequitur et dicebat: qui
habet aures audiendi, audiat.
Hieronymus. Quoties haec admonitio in evangelio, aut in apocalypsi Ioannis interponitur, mysticum hoc
quod dicitur, atque ad audiendum, discendumque insinuatur: aures enim audiendi sunt cordis et sensus
interioris aures, obediendi et faciendi quae iussa sunt. Sequitur et cum esset singularis, interrogabant eum
hi, qui cum eo erant, duodecim parabolam exponere. Et dicebat eis: vobis datum est scire mysterium regni
Dei: illis autem qui foris sunt in parabolis omnia fiunt.
Beda. Quasi diceret: vos qui estis digni omnia quae ad praedicationem sunt congrua edoceri, parabolarum
manifestationem addiscetis. Ad istos autem parabolis usus sum, quia digni non sunt addiscere propter
eorum malitiam: qui enim legis quam acceperant, obedientiam non tenebant, iustum fuit ut novi sermonis
participationem non haberent; sed ab utroque sint alieni. Ostendit enim per discipulorum obedientiam quod
per contrarium indigni facti sunt reliqui mysticae doctrinae. Postea vero inductione vocis propheticae, eorum
confundit nequitiam, tamquam a longe confutatam: unde sequitur ut videntes videant et non videant, et
audientes audiant et non intelligant; quasi dicat: ut prophetia impleatur quae hoc praedicit.
Theophylactus. Deus enim eos fecit videntes, idest intelligentes bonum; ipsi vero non vident, voluntarie se
fingentes non videre, ne convertantur, et corrigant se, tamquam suae saluti inviderent. Sequitur ne quando
convertantur et dimittantur eis peccata.

