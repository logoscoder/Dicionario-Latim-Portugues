Catena Aurea (latine)

Pagina 789

Augustinus de cons. evang.. Potest autem videri distare aliquid quod secundum Matthaeum dicitur: quid
me interrogas de bono? quod ad illud magis referri potest quod ait ille quaerens: quid boni faciam? ibi enim
et bonum nominavit, et interrogatio est. Commodissime ergo intelligitur utrumque dictum: quid me dicis
bonum? et: quid me interrogas de bono? quod ad illud magis referri potest. titus. Denique postquam docuit
cognitionem fidei, subiungit mandata nosti; quasi dicat: quando prius deum noveris, tunc optime quaeres
quid facias.
Chrysostomus. expectante autem principe audire Christum dicentem: recedas a mandatis mosaicis, et
meis attende, ad mosaica eum mittit; unde sequitur non occides, non moechaberis.
Theophylactus. primo quidem lex ea corrigit ad quae facilius labimur, ut moechari, cuius incentivum est
intrinsecum et naturale; et occidere, quia immanis bellua furor; sed furtum et falsi testimonii culpam raro
contingit incurrere. Sed et graviora illa existunt; et ideo secundario furtum et falsum testimonium ponit, ut
rarius fallentia et leviora; sequitur enim non furtum facies, non falsum testimonium dices.
Basilius. non est autem intelligendum fures esse solum bursarum incisores, vel latrocinantes in balneis;
sed et si qui duces legionum statuti, vel commisso sibi regimine civitatum aut gentium, hoc quidem furtim
tollunt, hoc vero vi ac publice exigunt. titus. Sed videas in non agendo praecepta consistere: quoniam si
moechatus non fueris, castus es; si non fureris, benevolus; si falso non testeris, veridicus. Attende virtutem
iam facilem per bonitatem statuentis: nam mali fugam ingerit, non boni exercitium; quaelibet autem quies
quolibet est facilior opere.
Theophylactus. sed quia in parentes committere quamquam magnum sit crimen, raro tamen accidit, post
omnia ponit honora patrem tuum et matrem.
Ambrosius. Est autem honor non solum honorificentiae, sed etiam largitati. Honor enim est deferre pro
meritis. Pasce patrem tuum, pasce matrem; et si paveris, adhuc non reddidisti dolores et cruciatus quos pro
te mater passa est. Illi debes quod habes, huic debes quod es. Quantum iudicium, si pascat ecclesia quos
tu pascere nolis? sed dices: quod eram parentibus collaturus, ecclesiae mallem conferre. Non quaerit deus
donum de fame parentum; sed ut pascendos scriptura dicit parentes, ita propter deum relinquendos, si
impediant devotae mentis affectum. sequitur qui ait: haec omnia custodivi a iuventute mea. Hieronymus.
mentitur adolescens. Si enim quod postpositum est in mandatis: diliges proximum tuum sicut teipsum,
opere complesset, quomodo postea audiens: vade, et vende omnia quae habes, et da pauperibus, tristis
abscessit? Beda. Vel non est putandus esse mentitus, sed simpliciter ut vixerit, scilicet exterius, esse
confessus: alioquin nequaquam marcus diceret quod iesus intuitus eum dilexit eum. titus. Ostendit autem
consequenter dominus quod si aliquis vetus testamentum peregit, perfectus non est, sed deest ei sequi
Christum; unde subditur quo audito iesus ait ei: adhuc unum tibi deest: omnia quaecumque habes vende, et
da pauperibus, et habebis thesaurum in caelo; quasi dicat: quaeris quomodo sit possidenda vita aeterna:
sparge facultates pauperibus, et obtinebis illam. Parva sunt quae impendis, magna quae recipis.
Athanasius. non enim mundum despicientes putemus grandia quidem abdicasse, quia tota terra est in
comparatione caeli brevissima: quapropter si toti terrae dominaremur, ei abrenuntiantes, nihil dignum esset
in comparatione regni caelorum.
Beda. Quicumque ergo perfectus esse voluerit, oportet vendere quae habet, non ex parte, sicut ananias
fecit et saphira, sed totum.
Theophylactus. Unde dicens omnia quae habes, summam paupertatem suadet; si quid enim restiterit,
illius servus est.
Basilius. non tamen docet facultates vendere eo quod naturaliter sint pravae; alioquin creatura dei non
essent: unde eas non tamquam malas abicere, sed dispensare monuit: et condemnatur aliquis, non quia
eas possidet, sed quia eis abusus est: quo fit ut facultatum secundum mandata dei dispensatio, et crimina
deleat, et regnum conferat; unde subdit et da pauperibus.
Chrysostomus. Poterat quidem deus alere pauperes et sine hoc quod nos misereremur eorum; sed vult
dantes dilectione astringi accipientibus.
Basilius. dicente autem domino da pauperibus, puto non expedire cuiquam negligenter gerere, sed omnia
diligenter disponere, praecipue per seipsum, si ex parte se habeat; sin autem, per eos de quibus constat
quod fideliter et prudenter disponant: maledictus enim qui negligenter perficit opera domini.

