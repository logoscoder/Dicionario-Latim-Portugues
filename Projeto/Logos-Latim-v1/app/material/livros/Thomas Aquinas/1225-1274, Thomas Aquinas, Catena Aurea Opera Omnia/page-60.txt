Catena Aurea (latine)

Pagina 60

eum Deus. Sequitur secessit in galilaeam, scilicet de iudaea, ut passionem suam opportuno tempori
reservaret, deinde ut nobis fugiendi periculum daret exemplum.
Chrysostomus in Matth. Non enim accusabile est non proicere seipsum in periculum, sed incidentem non
stare viriliter. Recedit etiam de iudaea, iudaicam invidiam mitigans, simul quidem prophetiam complens et
magistros orbis terrarum piscari studens, qui in galilaea morabantur. Attende etiam qualiter ad gentes
abiturus a iudaeis accepit causam: etenim cum praecursorem in vincula misissent, impellunt iesum transire
ad galilaeam gentium.
Glossa. Ut autem refert Lucas, venit nazareth, ubi erat nutritus, et ibi intravit in synagogam, ubi legit et dixit
multa, propter quae voluerunt eum praecipitare de monte; et tunc descendit capharnaum; unde modo ait
Matthaeus et relicta civitate nazareth, venit et habitavit capharnaum.
Hieronymus. Nazareth est in galilaea vicus iuxta montem thabor; capharnaum est oppidum in galilaea
gentium iuxta stagnum genesareth; et ideo dicit maritima.
Glossa. Addit etiam in finibus zabulon et nephthalim, ubi prima captivitas hebraeorum fuit ab assyriis. Ubi
ergo prima legis oblivio est, ibi prima evangelii praedicatio, ut de loco quasi medio difflueret ad gentes et
iudaeos.
Remigius. Reliquit autem unam, scilicet nazareth, ut praedicando et miracula faciendo plures illuminaret;
in quo facto reliquit praedicatoribus exemplum, ut eo tempore et illis in locis studeant praedicare, quando
multis prodesse possunt. Sequitur ut adimpleretur quod dictum est per isaiam prophetam: terra zabulon et
terra nephthalim etc. In prophetia ita habetur: primo tempore alleviata est terra zabulon et terra nephthalim,
et novissimo aggravata est via maris, trans iordanem, galilaeae gentium.
Hieronymus super isaiam. Dicitur autem primo tempore alleviata esse ab onere peccatorum, quia in
regionibus duarum tribuum, primum salvator evangelium praedicavit, novissimo vero tempore aggravata est
fides eorum, plurimis iudaeorum in errore permanentibus. Mare autem hic lacum appellat genesareth, qui
iordane influente efficitur, in cuius litore capharnaum et tiberias et bethsaida et corozaim sitae sunt, in qua
maxime regione Christus praedicavit. Vel, secundum hebraeos in Christum credentes, hae duae tribus
zabulon et nephthalim ab assyriis captae sunt, et galilaea deserta est, quam propheta dicit esse alleviatam,
eo quod peccata populi sustineret; sed postea reliquae tribus, quae habitabant trans iordanem et in
samaria, ductae sunt in captivitatem et hoc, inquiunt, scriptura nunc dicit, quod regio, cuius populus primum
captivatus est, ipsa primum lucem praedicantis viderit christi. Vel, secundum nazaraeos, adveniente
Christo, primo terra zabulon et nephtalim est pharisaeorum erroribus liberata, postea per evangelium
apostoli pauli ingravata est, idest multiplicata praedicatio in terminos gentium.
Glossa. Hic autem in evangelio diversi nominativi ad idem verbum reducuntur; ita et terra zabulon et terra
nephthalim, quae est via maris, quae est trans iordanem, scilicet populus galilaeae gentium, qui ambulabat
in tenebris.
Hieronymus in lib. De locis hebr. Nota autem, quod duae galilaeae sunt: una quae dicitur iudaeorum, et
alia quae dicitur gentium. Divisa est enim tempore salomonis, qui dedit viginti civitates in galilaea hyram regi
tyri, quae pars dicta est postea galilaea gentium; reliqua iudaeorum. Vel legendum est trans iordanem
galilaeae gentium, ita, inquam, ut populus, qui vel sedebat vel ambulabat in tenebris, lucem viderit,
nequaquam parvam, ut aliorum prophetarum, sed magnam, scilicet illius qui in evangelio loquitur: ego sum
lux mundi. Et qui habitabant in regione umbrae mortis, lux orta est eis. Inter mortem et umbram mortis hoc
interesse puto, quod mors eorum est qui cum operibus mortis ad inferos perrexerunt; umbra autem mortis
eorum est qui dum peccant, nondum de hac vita egressi sunt: possunt enim, si voluerint, agere
poenitentiam.
Chrysostomus super Matth. Vel in regione umbrae mortis sedebant gentiles, quia colebant idola et
daemones. Iudaei autem, qui legis opera faciebant, in tenebris erant quia Dei iustitia nondum erat eis
manifesta.
Chrysostomus in Matth. Ut autem discas quod neque lumen neque tenebras sensibiles ait, de lumine dixit
lumen magnum, quod alibi dicitur lumen verum; tenebras autem exponens nominavit umbram mortis.
Deinde monstrans quod non ipsi quaerentes invenerunt, sed Deus ipsis apparuit, dixit quod lumen ortum
est et effulsit: non enim prius ipsi ad lumen cucurrerunt, etenim in ultimis malis homines erant ante christi
praesentiam: neque enim ambulabant in tenebris, sed sedebant; quod signum erat quia non sperabant
liberari; sicut enim nescientes quo oporteret progredi, ita comprehensi a tenebris sedebant, iam non
potentes stare. Tenebras autem vocat hic errorem et impietatem.

