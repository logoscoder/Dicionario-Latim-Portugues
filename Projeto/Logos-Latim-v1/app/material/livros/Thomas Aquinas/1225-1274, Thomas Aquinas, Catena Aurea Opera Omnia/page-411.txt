Catena Aurea (latine)

Pagina 411

honoratus, recipiat quae in me ausus est, ut privetur a lumine tuae prospectionis; sed et pro salute gentium
dereliquisti me. Quid autem tam bonum fecerunt qui ex gentibus crediderunt, ut pretioso sanguine super
terram effuso pro eis, eruerem eos a maligno? aut quid tale dignum facturi sunt homines, pro quibus patior
ista? forsitan autem et videns peccata hominum pro quibus patiebatur, dixit quare me dereliquisti? ut fierem
quasi qui colligit stipulam in messe, et racemos in vindemia. Non autem aestimes humano more salvatorem
ista dixisse, propter calamitatem quae comprehenderat eum in cruce: si enim ita acceperis, non audies
magnam vocem eius, quae ostendit aliquid esse magnum absconditum.
Rabanus. vel salvator hoc dixit, nostros circumferens motus, qui in periculis positi, a Deo deseri nos
putamus. Humana enim natura propter peccatum a Deo fuerat derelicta; sed quia filius Dei factus est noster
advocatus, quorum suscepit culpam, deplorat miseriam: in quo ostendit quantum flere debeant qui peccant,
quando sic flevit qui nunquam peccavit. sequitur quidam autem illic stantes et audientes, dicebant: eliam
vocat iste.
Hieronymus. non omnes, sed quidam: quos arbitror milites fuisse romanos, non intelligentes hebraici
sermonis proprietatem; sed ex eo quod dixit eli, eli, putant eliam ab eo invocatum. Sin autem iudaeos, qui
hoc dixerint, intelligere voluerimus, hoc more sibi solito fecisse, ut dominum imbecillitatis infament, qui eliae
auxilium deprecetur. sequitur et continuo currens unus ex eis, acceptam spongiam implevit aceto, et
imposuit arundini, et dabat ei bibere.
Augustinus in serm. De passione. Sic ergo propinator fontium potatur aceto, mellis dator cibatur felle,
flagellatur remissio, condemnatur venia, illuditur maiestas, ridetur virtus, perfunditur largitor imbrium sputis.
Hilarius in Matth. Est autem acetum vinum quod per vitium aut incuriae aut vasis acescit; vinum autem est
honor immortalitatis aut virtus. Cum igitur in adam coacuisset, ipse accepit et potavit ex gentibus. In calamo
enim et spongia ut potaret offertur; idest ex corporibus gentium in se ad communionem immortalitatis ea
quae in nobis erant vitiata transfudit.
Remigius. Vel aliter. Iudaei acetum erant degenerantes a vino patriarcharum et prophetarum; habebant
fraudulenta corda, quasi spongiam cavernosis atque tortuosis latibulis. Per arundinem designatur sacra
scriptura, quae in hoc facto implebatur: sicut enim lingua hebraea vel graeca dicitur loquela, quae fit per
linguam, sic et arundo dici posset littera, vel scriptura, quae fit per arundinem.
Origenes in Matth. et forsitan quicumque secundum doctrinam ecclesiasticam sapiunt, vivunt autem male,
dant ei vinum bibere felle permixtum; qui autem alienas a veritate sententias applicant Christo, quasi eas
dicenti, hi spongiam implentes aceto imponunt calamo scripturae, et offerunt ori eius. sequitur ceteri vero
dicebant: sine, videamus an veniat elias liberans eum.
Rabanus. Quia enim milites prave sonum vocis dominicae intelligebant, ideo inaniter adventum eliae
expectabant. Deum ergo, quem salvator hebraico sermone invocabat, inseparabiliter semper secum
habebat.
Augustinus in serm. De passione. cum ergo nil iam Christo restaret ex poenis, mors moratur, quia suum
esse ibi nil sentit. Suspecta est vetustati novitas. hunc primum, hunc solum vidit hominem peccati nescium,
noxa liberum, iuris sui legibus nil debentem. Accedit tamen confoederata iudaico mors furori, et desperata
vitae invadit auctorem; unde sequitur iesus autem iterum clamans voce magna, emisit spiritum. Quare
autem displicet, si Christus de sinu patris ad nostram servitutem venit, ut nos suae redderet libertati;
nostram mortem suscepit, ut nos eius morte liberemur, quando nos despectu mortis mortales in deos retulit,
terrenos caelestibus aestimavit? quantum enim divina virtus operum contemplatione lucebat, tantum pati
pro subiectis, pro servis mori, insigne est caritatis immensae. ergo haec prima causa est dominicae
passionis, quia sciri voluit quantum amaret hominem Deus, qui plus amari voluit quam timeri. Secunda
causa est ut sententiam mortis, quam iuste dederat, iustius aboleret. Quia namque primus homo,
adiudicante Deo, de reatu incurrerat mortem, et eam transmisit ad posteros, venit de caelo secundus homo
peccati nescius, ut mors damnaretur, quae rapere iussa reos, innocentiae ipsum invadere praesumpsit
auctorem. Nec mirandum est, si pro nobis posuit quod suscepit a nobis, scilicet animam, qui propter nos
fecit tanta, et talia largitus est nobis.
Augustinus contra felicianum. absit enim a fidelibus ista suspicio, ut sic Christus senserit mortem nostram,
ut quantum in se est, vita perderet vitam. Nam si hoc ita esset, quomodo illo triduo potuisse dicimus aliquid
vivere, si vitae fons dicitur aruisse? sensit igitur mortem deitas christi participatione humana, sive humani
affectus, quem sponte susceperat, non naturae suae potentiam perdidit, per quam cuncta vivificat. in morte
enim nostra sine dubio destitutum vita corpus animam nostram non perimit, dum discedens anima non vim
suam perdit, sed quod vivificaverat hoc dimittit, et quantum in se est, alterius mortem facit, ipsa non recipit.

