Catena Aurea (latine) 6218

Pagina 441

MARCUS 2,18-22
6218 (Mc 2,18-22 )
Glossa. Sicut superius apud discipulos magister arguebatur de consortio peccatorum in conviviis; ita nunc
e converso apud magistrum discipuli incusantur de ieiuniorum omissione, ut sic inter eos materia dissidii
oriretur; unde dicitur et erant discipuli Ioannis et pharisaeorum ieiunantes.
Theophylactus. Ioannis enim discipuli in imperfecto positi, in consuetudinibus iudaicis permanebant.
Augustinus de cons. Evang.. Potest autem putari, ideo addidisse pharisaeos, quod simul cum discipulis
Ioannis hoc quod sequitur domino dixerint; cum Matthaeus hoc discipulos Ioannis tantum dixisse perhibeat;
sed verba quae sequuntur magis indicant alios hoc dixisse de aliis; sequitur enim et veniunt, et dicunt illi:
quare discipuli Ioannis et pharisaeorum ieiunant, tui autem discipuli non ieiunant? haec enim verba indicant,
convivas qui aderant venisse ad iesum, et hoc idem discipulis dixisse, ita ut quod ait veniunt, non de ipsis
dixerit, de quibus interposuerat et erant discipuli Ioannis et pharisaeorum ieiunantes. Sed cum isti essent
ieiunantes, veniunt illi quos hoc movet. Unde ergo Matthaeus dicit: et accesserunt ad eum discipuli Ioannis
dicentes, nisi quia et apostoli aderant, et omnes certatim, ut quisque poterat, haec obiecerunt?
Chrysostomus. Discipuli ergo Ioannis, et pharisaeorum contra Christum zelotype se habentes, ipsum
interrogant, utrum solus cum discipulis suis absque abstinentia et labore pugnas superet passionum.
Beda. Sed Ioannes vinum et siceram non bibit; dominus cum peccatoribus manducat et bibit: quia illi
abstinentia meritum auget cui potentia nulla inerat naturae; dominus autem, cui naturaliter suppetebat
delicta donare, cur eos declinaret quos abstinentibus poterat reddere puriores? sed ieiunavit et Christus, ne
praeceptum declinares; manducavit cum peccatoribus, ut gratiam cerneres, agnosceres potestatem.
Sequitur et ait illis iesus: numquid possunt filii nuptiarum, quamdiu est cum illis sponsus, ieiunare?
Augustinus de cons. Evang.. Marcus hic filios nuptiarum appellat, Matthaeus autem filios sponsi: filios
enim nuptiarum non tantum sponsi, sed etiam sponsae intelligimus.
Chrysostomus. Sponsum ergo seipsum vocat, tamquam ecclesiam desponsaturus. Est enim desponsatio
datio arrhae, scilicet gratiae spiritus sancti, per quam credidit orbis terrae.
Theophylactus. Sponsum etiam seipsum vocat, non solum tamquam virginales animas desponsantem, sed
quia tempus primi adventus eius non est doloris neque tristitiae his qui credunt in eum, neque labores
continens, sed requiem: est enim absque operatione legali dans requiem per baptismum, per quem facile
sine labore salutem consequimur. Filii autem nuptiarum, sive sponsi, sunt apostoli: quia ipsi Dei gratia digni
sunt facti omni bono caelesti, ac omni delectatione participes.
Chrysostomus. Conversationem autem suam omnis angustiae dicit esse alienam, cum subdit quanto
tempore habent secum sponsum, non possunt ieiunare. Ille tristatur qui praesens bonum non habet; qui
vero in praesenti accipit, gaudet, et non tristatur. Ut autem elationem illorum destrueret, et ostenderet quod
non ad lasciviam proprios discipulos conservabat, subiungit venient autem dies cum auferetur ab eis
sponsus, et tunc ieiunabunt in illis diebus; quasi dicat: tempus erit in quo suam virilitatem demonstrent:
quando enim subtrahetur ab eis sponsus, ieiunabunt, eius affectantes adventum, ut spiritus illi coniungant
per corporales angustias emundatos. Ostendit etiam quod nulla necessitas est ut sui ieiunent, sicut illi qui
sponsum humanae naturae, qui ubique praesidet verbis Dei, et qui tribuit semen vitae, secum habebant
praesentem. Filii etiam sponsi, quia infantes sunt, non possunt per totum conformari patri et sponso, qui
eorum infantiam considerans dignatur eos non tunc ieiunare; recedente autem sponso, propter desiderium
ieiunabunt; sed cum perfecti fuerint, et sponso coniungentur in nuptiis, regalem semper comedent coenam.
Theophylactus. Intelligendum est autem et sic: quoniam omnis homo qui bene operatur est sponsi filius, et
sponsum secum habet, scilicet Christum, et non ieiunat, idest opera poenitentiae non ostendit, quia non
peccat; quando vero aufertur sponsus, homine in peccatum labente, tunc ieiunat, et poenitet, ut curet
delictum.
Beda. Mystico autem sensu potest sic exponi quod discipuli Ioannis et pharisaei ieiunant: quia omnis qui
de operibus legis sine fide gloriatur, et qui traditiones sequitur hominum, et praeconium Christi aure
corporis, non fide cordis percipit, spiritualibus abstinens bonis, tabescit; qui vero Christi membris fideli
incorporatur amore, non potest ieiunare, quia carne ipsius epulatur et sanguine. Sequitur nemo
assumentum panni rudis, idest novi, assuit vestimento veteri.

