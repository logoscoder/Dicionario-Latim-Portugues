Catena Aurea (latine)

Pagina 550

assumptionis suae gloriam iudex in fine videbitur.
Augustinus de symbolo. Sessionem igitur istam non accipiamus, quasi sit in humanis membris positus;
tamquam pater sedeat in sinistra, et filius sedeat a dextris; sed ipsam dexteram intelligimus potestatem
quam accepit ille homo a Deo, ut veniat iudicaturus qui primo venerat iudicandus. Sedere enim habitare
intelligitur; quomodo dicimus de quocumque homine: in illa patria sedit per tres annos, sic ergo credite
habitare Christum in dextera Dei patris. Beatus enim est, et habitat in beatitudine, quae dextera patris
vocatur: ibi enim omnis dextera est, quia nulla est ibi miseria. Sequitur illi autem profecti praedicaverunt
ubique, domino cooperante, et sermonem confirmante sequentibus signis.
Beda. Nota, quod marcus evangelista evangelium suum quanto inchoavit tardius, tanto in longinquiora
tempora scribendo porrexit: ab initio enim evangelicae praedicationis quod a Ioanne factum est, coepit, et
ad illud usque tempus narrando pervenit quo apostoli idem evangelii verbum per totum orbem seminaverunt.
Gregorius. Quid autem in his considerandum est nisi quod praeceptum obedientia, obedientiam vero signa
secuta sunt? praeceperat enim dominus: euntes in mundum universum, praedicate evangelium; et in
actibus: eritis mihi testes usque ad extremum terrae.
Augustinus ad hesychium. Quo autem pacto ab apostolis est praedicatio ista completa, quando usque
adhuc sunt gentes in quibus modo coepit, et in quibus nondum coepit impleri? non utique hoc a domino sic
mandatum est apostolis, tamquam ipsi soli, quibus tunc loquebatur, tantum munus fuerint impleturi; sed
sicut eis solis videtur dixisse: ecce ego vobiscum sum usque ad consummationem saeculi: quod tamen
eum universae ecclesiae promisisse, quae, aliis morientibus, aliis nascentibus, hic usque in saeculi
consummationem futura est, quis non intelligat? Theophylactus. Sciendum est autem et hic, quod sermo
per opera confirmatur, sicut in apostolis tunc operationes confirmabant sermonem, sequentibus signis. Fiat
autem, o Christe, ut nostri sermones quos de virtute dicimus, per opera confirmentur et actus; ut tandem
simus perfecti te cooperante in omnibus verbis et operibus: quia te decet et sermonum et operum gloria.
Amen.

CATENA AUREA IN LUCAM
Induam caelos tenebris, et saccum ponam operimentum eorum. dominus dedit mihi linguam eruditam, ut
sciam sustentare eum qui lapsus est verbo. Erigit mane, mane erigit mihi aurem, ut audiam quasi
magistrum. (isaias 50, 3-4).
Glossa. Inter cetera incarnationis Christi mysteria, quae isaias propheta diligenter et aperte praenuntiat,
dicit induam caelos tenebris etc., ex quibus verbis accipere possumus evangelii secundum lucam materiam,
modum scribendi, finem et conditionem scriptoris.
Augustinus de cons. Evang.. Lucas enim circa sacerdotalem domini stirpem atque personam magis
occupatus videtur, unde per vitulum significatus est, propter maximam victimam sacerdotis.
Ambrosius in luc.. Vitulus enim sacerdotalis est victima, unde bene congruit vitulo hic evangelii liber, qui a
sacerdotibus inchoavit et consummavit in vitulo, qui omnium peccata suscipiens pro totius mundi vita est
immolatus; et ipsam vituli immolationem lucas stylo quodam pleniore diffudit.
Glossa. Quia igitur passionem Christi principaliter exponere lucas intendit, huius evangelii materia
significari potest in eo quod dicitur induam caelos tenebris, et saccum ponam operimentum eorum; nam ad
litteram in passione Christi tenebrae factae sunt, et in discipulis fides obscurata est. Hieronymus super
isaiam. Et Christus despectus erat et ignobilis quando pendebat in cruce; et absconditus est vultus eius
atque despectus, ut humano corpore divina potentia celaretur. Hieronymus de viris illustribus. sermo
autem lucae tam in evangelio quam in actibus apostolorum comptior est et saeculari redolet eloquentia.
Unde subditur dominus dedit mihi linguam eruditam.
Ambrosius in luc.. Nam licet scriptura divina mundanae evacuet sapientiae disciplinam, quod maiore
fucata verborum ambitu quam rerum ratione subnixa sit; tamen si quis in scripturis divinis etiam illa quae
imitanda illi putant, quaerat, inveniet. Sanctus enim lucas velut quemdam historicum ordinem tenuit, et plura
nobis gestorum domini miracula revelavit; ita tamen ut omnes sapientiae virtutes evangelii ipsius
complecteretur historia. Quid enim praecellentius ad sapientiam naturalem, quam quod spiritum sanctum
creatorem etiam dominicae incarnationis extitisse reseravit? docet moralia in eodem libro, quemadmodum
scilicet amare inimicum debeam; docet etiam rationalia, cum lego quoniam qui fidelis est in minimo, et in

