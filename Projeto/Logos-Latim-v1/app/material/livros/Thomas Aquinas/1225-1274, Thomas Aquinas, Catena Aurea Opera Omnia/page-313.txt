Catena Aurea (latine)

Pagina 313

verum etiam contrariam retulisse responsionem: ita enim narrat: quo audito (scilicet hac sententia ex ore
domini prolata). dixerunt: absit. Restat ergo ut intelligamus, in plebe quae audiebat, quosdam respondisse
quod Matthaeus commemorat, quosdam vero illud quod Lucas dicit, idest absit. Nec moveat quod
Matthaeus principes sacerdotum et seniores populi dixit accessisse ad dominum; et sic sine interpositione
alicuius personae sermo contexitur usque ad hoc quod de locata agricolis vinea commemoratur: potest
enim putari, omnia haec cum principibus sacerdotum locutum fuisse; sed Matthaeus brevitatis causa tacuit,
quod Lucas non tacuit; parabolam scilicet istam non ad eos solos dictam qui de potestate interrogaverant,
sed ad plebem in qua erant qui dicerent perdet illos et vineam suam dabit aliis: quae vox recte etiam ipsius
domini fuisse intelligitur, sive propter veritatem, sive propter membrorum eius cum suo capite unitatem.
Erant etiam qui talia respondentibus dicerent: absit, quia intelligebant contra seipsos parabolam esse
dictam.
Chrysostomus super Matth. Vel aliter. Lucas quidem secundum responsionem oris eorum narravit;
Matthaeus autem secundum responsionem cordis: nam vere visibiliter quidem in facie contradixerunt
dicentes: absit. In conscientia autem susceperunt, dicentes malos male perdet. Sicut cum homo
deprehensus fuerit in malo, verbis quidem excusat, intus autem eius conscientia recognoscit.
Chrysostomus in Matth. Vel aliter. Dominus propter hoc eis parabolam proposuit ut ipsi non intelligentes,
contra se sententiam proferrent; sicut et ad David dictum est per nathan. Rursus autem intelligentes quae
dicta sunt contra se esse, dixerunt: absit.
Rabanus. Moraliter autem cuique vinea locatur colenda, cum baptismi mysterium datur, quod operando
exerceat. Mittitur servus unus, alter et tertius, cum lex, psalmus, prophetia legitur, ad quorum monita bene
operetur. Sed missus caeditur et eicitur, cum sermo contemnitur, vel, quod peius est, blasphematur.
Heredem quantum ad se occidit, qui filium Dei conculcaverit, et spiritui gratiae contumeliam fecerit. Perdito
malo cultore, vinea alii datur, cum donum gratiae, quod superbus spreverit, humilis accipit.
Chrysostomus super Matth. deinde quasi non acquiescentibus illis, testimonium scripturae inducit.
Sequitur enim dicit illis iesus: numquam legistis in scripturis: lapidem quem reprobaverunt aedificantes, hic
factus est in caput anguli? idest, si parabolam meam non intelligitis, vel istam scripturam cognoscatis.
Hieronymus. Variis autem parabolis res eaedem contexuntur; quos enim supra operarios et agricolas
appellavit, nunc aedificatores, idest caementarios vocat.
Chrysostomus in Matth. Lapidem autem Christum vocat, aedificatores autem doctores iudaeorum, qui
Christum reprobaverunt, dicentes: hic non est a Deo.
Rabanus. Sed illis nolentibus, idem lapis caput anguli firmavit: quia de utroque populo quotquot ipse voluit,
sua fide coniunxit: unde sequitur hic factus est in caput anguli.
Hilarius in Matth. est enim caput anguli factus: quia est inter legem et gentes lateris utriusque coniunctio.
Chrysostomus in Matth. Deinde ut discant quoniam nihil eorum quae fiebant, Deo contrarium erat, subdit
a domino factum est.
Origenes in Matth. Idest, iste lapis donum est, donatum a Deo aedificio universo et admirabile caput in
oculis nostris, qui possumus eum videre oculis mentis.
Chrysostomus super Matth. quasi diceret: quare non intelligitis, in cuius aedificii angulo ponendus est ille
lapis, non in vestro, quando reprobatus est, sed in alio? si autem aliud aedificium est futurum, ergo vestra
aedificatio est contemnenda. Unde subdit ideo dico vobis, quia auferetur a vobis regnum Dei, et dabitur
gentibus facientibus fructum eius.
Origenes in Matth. regnum Dei dicit mysteria regni Dei, idest divinas scripturas, quas tradidit dominus
primo quidem populo illi priori cui credita sunt eloquia Dei, secundo autem gentibus facientibus fructum:
nemini enim datur verbum Dei nisi facienti fructum de eo; et nemini in quo peccatum regnat, datur regnum
Dei; quomodo ergo illi datum est a quo et ablatum est? sed considera quomodo quod datur, intelligitur gratis
datum. Quibus ergo locavit, non omnino quasi electis et fidelibus dedit; quibus autem donavit, cum iudicio
electionis donavit.
Chrysostomus super Matth. Lapis autem dicitur Christus non solum propter firmitatem, sed etiam quia est
inimicorum magna confractio: unde sequitur et qui ceciderit super lapidem istum, etc.

