Catena Aurea (latine) 4810

Pagina 269

ducere, quam ob vitae praesentis necessaria vitam aeternam perdere.
Origenes. vel sacerdotes rationabiliter possunt dici ecclesiae oculus, quoniam speculatores habentur;
diaconi autem ceterique, manus, quia per eos opera spiritualia geruntur; populus autem sunt pedes corporis
ecclesiae; quibus omnibus parcere non oportet, si scandalum ecclesiae facti fuerint. Vel actus animae,
peccans manus intelligitur; et incessus animae, peccans pes, et visus animae, peccans oculus: quos
oportet praecidere, si scandalum praebent; frequenter enim ipsa opera membrorum pro membris in
scriptura ponuntur.

MATTHAEUS 18,10-14
4810 (Mt 18,10-14 )
Hieronymus. Supra dixerat dominus per manum et pedem et oculum, omnes propinquitates et
necessitudines quae scandalum facere poterant amputandas. Austeritatem itaque sententiae subiecto
praecepto temperavit, dicens videte ne contemnatis unum ex his pusillis; ac si dicat: quantum in vobis est
nolite contemnere; sed post vestram salutem etiam illorum quaerite sanitatem. Sin autem perseverantes in
peccatis videritis, melius est vos salvos fieri quam perire cum multis.
Chrysostomus in Matth. Vel aliter. Sicut fugere malos, ita honorare bonos magnum habet lucrum. Supra
ergo docuit scandalizantium abscindere amicitias; hic autem docet exhibere sanctis honorem et
procurationem.
Glossa. Vel aliter. Quia tantum malum provenit ex scandalizatis fratribus, videte ne contemnatis unum ex
his pusillis.
Origenes in Matth. pusilli autem sunt qui nuper in Christo sunt nati; aut tales qui permanent sine profectu,
quasi nuper nati. Non autem habuit necesse mandare Christus de perfectioribus fidelibus non
contemnendis, sed de pusillis; sicut et supra dixerat: si quis scandalizaverit unum ex pusillis istis. alius
autem forte dicit: pusillum hic dicit perfectum, secundum quod alibi ait: qui minimus fuerit in vobis, hic erit
maior.
Chrysostomus in Matth. vel quia perfecti parvuli apud multos aestimantur, scilicet pauperes et
contemptibiles.
Origenes. Sed huic expositioni non videtur convenire quod dicitur: si quis scandalizaverit unum de pusillis
istis: perfectus enim non scandalizatur nec perit. Sed qui hanc expositionem aestimat veram, dicit quod
iusto homini anima vertibilis est, et scandalizatur aliquando, etsi non facile.
Glossa. ideo autem non sunt contemnendi, quia adeo cari sunt Deo quod angeli sunt eis ad custodiam
deputati: unde sequitur dico enim vobis, quia angeli eorum in caelis semper vident faciem patris mei qui in
caelis est.
Origenes. Quidam volunt ex eo dari hominibus angelum adiutorem ex quo per lavacrum regenerationis
nati sunt infantes in Christo; dicentes non esse credibile, incredulis et errantibus praeesse angelum
sanctum; sed tempore infidelitatis et peccatorum est homo sub angelis satanae. Alii autem volunt mox cum
quis fuerit natus eorum qui praecogniti sunt a Deo, accipere sibi praepositum angelum.
Hieronymus. Magna enim dignitas animarum ut unaquaeque habeat ab ortu nativitatis in custodiam sui
angelum delegatum.
Chrysostomus in Matth. Hic autem non de quibuscumque angelis loquitur, sed de superioribus. Cum enim
dicat vident faciem patris mei, nihil aliud ostendit quam magis liberam praesentiam et maiorem eorum apud
Deum.
Gregorius in Evang. Dionysius autem dicit, quod ex minoribus angelorum agminibus ad explendum
ministerium vel visibiliter vel invisibiliter mittuntur: nam superiora illa agmina usum exterioris ministerii
nequaquam habent.
Gregorius moralium. et faciem ergo patris angeli semper vident; et tamen ad nos veniunt: quia ad nos
spirituali praesentia foras exeunt, et tamen ibi se unde recesserant, per internam contemplationem servant:

