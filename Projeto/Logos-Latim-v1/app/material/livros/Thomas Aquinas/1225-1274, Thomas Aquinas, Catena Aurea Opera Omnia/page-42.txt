Catena Aurea (latine)

Pagina 42

post testimonium ioannis dixerunt: tu testimonium perhibes de teipso? testimonium tuum non est verum.
Remigius. Officium subiungit cum dicit baptista: in quo domini viam praeparavit: nisi enim baptizari
homines consuescerent, baptismum christi abhorrerent. Studium ostendit cum ait praedicans.
Rabanus. Quia etiam Christus praedicaturus erat: postquam enim visum fuit idoneum tempus, scilicet circa
triginta annos, incipiens praedicationem suam, viam domini praeparavit.
Remigius. Locum subiungit dicens in deserto iudaeae. Maximus. Ubi ad praedicationem eius nec insolens
turba perstreperet nec infidelis auditor rediret, sed hi tantum audire possent qui praedicationem cura divini
cultus expeterent.
Hieronymus super isaiam. Vel in hoc considerandum est quod salutare Dei et gloria domini non
praedicatur in ierusalem sed in solitudine ecclesiae et in deserta gentium multitudine.
Hilarius in Matth. Vel etiam ad iudaeam venit desertam Dei frequentatione, non populi, ut praedicationis
locus, eorum quibus praedicatio erat missa, solitudinem testaretur.
Glossa. Vel typice desertum significat vitam a mundi illecebris segregatam, quae poenitentibus competit.
Augustinus de utilitate poenitentiae. Nisi autem poeniteat aliquem vitae veteris, novam non potest
inchoare.
Hilarius. Et ideo poenitentiam, regno caelorum appropinquante, pronuntiat, per quam est reditus ab errore,
recursus a crimine, et post vitiorum pudorem professio desinendi, dicens poenitentiam agite.
Chrysostomus super Matth. Ubi manifestat in ipso principio, quia benigni regis est nuntius: non enim
peccatoribus minus intendebat, sed indulgentiam promittebat. Solent reges nato sibi filio, indulgentiam in
regno suo donare; sed ante transmittunt acerbissimos exactores. Deus autem nato sibi filio, volens donare
indulgentiam peccatorum, praemisit quasi exactorem exigentem, et dicentem poenitentiam agite. O exactio
quae non fecit pauperes, sed divites reddit. Nam cum quis debitum iustitiae suae reddiderit, Deo nihil
praestat, sed sibi lucrum suae salutis acquirit. Poenitentia enim cor emundat, sensus illuminat et ad
susceptionem christi praeparat humana praecordia; unde subiungit appropinquabit enim regnum caelorum.
Hieronymus. Primus baptista Ioannes regnum caelorum praedicat, ut praecursor domini hoc honoretur
privilegio.
Chrysostomus in Matth. Ideoque quod nunquam iudaei audierunt neque etiam a prophetis, caelos et
regnum quod ibi est, praedicat, et nihil de cetero de terra dicit. Sic ergo ex novitate eorum quae dicuntur
erigit eos ad quaerendum eum qui praedicatur.
Remigius. Regnum autem caelorum quatuor modis dicitur: nempe Christus, secundum illud: regnum Dei
intra vos est; sancta scriptura, secundum illud: auferetur a vobis regnum Dei, et dabitur genti facienti
fructum eius; sancta ecclesia, secundum illud: simile est regnum caelorum decem virginibus; supernum
solium, secundum illud: multi venient ab oriente et occidente, et recumbent in regno caelorum; et hoc totum
hic potest intelligi.
Glossa. Dicit autem appropinquabit regnum caelorum, quia nisi appropinquaret, nemo redire posset, quia
infirmi et caeci via, quae est Christus, carebant.
Augustinus de cons. Evang. Haec autem verba ioannis alii evangelistae praetermiserunt. Iam vero quod
sequitur hic est qui dictus est per isaiam prophetam dicentem: vox clamantis in deserto: rectas facite
semitas eius, ambigue positum est, nec elucet utrum ex persona sua evangelista commemoraverit, an
adhuc verba eiusdem ioannis secutus adiunxerit, ut totum hoc Ioannes dixisse intelligatur: poenitentiam
agite: appropinquabit enim regnum caelorum. Hic est enim de quo dictum est per isaiam prophetam. Neque
enim hoc movere debet quia non ait: ego sum, sed hic est; nam et Matthaeus dixit: invenit hominem
sedentem in telonio, et non dixit: invenit me. Quod si ita est, non est mirum si et interrogatus quid diceret de
seipso, sicut narrat Ioannes evangelista, respondit: ego vox clamantis in deserto.
Gregorius in Evang. Sicut autem, quia unigenitus filius verbum patris vocatur, secundum illud: in principio
erat verbum. Ex ipsa autem nostra locutione cognoscimur, quia vox sonat ut verbum possit audiri.
Adventum itaque domini Ioannes praecurrens vox dicitur, quia per eius ministerium patris verbum ab
hominibus auditur.

