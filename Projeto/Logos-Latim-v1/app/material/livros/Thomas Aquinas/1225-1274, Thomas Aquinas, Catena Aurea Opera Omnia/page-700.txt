Catena Aurea (latine)

Pagina 700

Augustinus hypognosticon. venit autem in similitudine carnis peccati; ideo secus eum quasi in similitudine.
Graecus. Vel secus viam venit; fuit enim vere viator, non deviator, gratia nostri descendens ad terram.
Ambrosius. Veniens autem factus est compassionis nostrae susceptione finitimus, et misericordiae
collatione vicinus; unde sequitur et videns eum, misericordia motus est.
Augustinus. videns quidem eum iacentem, non valentem, non currentem; et ideo misericordia motus est,
quia in eo nullum meritum invenit, quo curari dignus esset; sed ipse de peccato damnavit peccatum in
carne; unde sequitur et appropians alligavit vulnera eius, infundens oleum et vinum.
Augustinus de verb. Dom.. quid enim tam longinquum, quid tam remotum quam deus ab hominibus,
immortalis a mortalibus, iustus a peccatoribus, non loco longe, sed dissimilitudine? cum ergo haberet in se
duo bona, scilicet iustitiam et immortalitatem, et nos duo mala, scilicet iniquitatem et mortalitatem; si
utrumque malum nostrum suscepisset, par noster fuisset, et liberatore nobiscum opus haberet. Ut ergo
esset non hoc quod nos, sed prope nos, non est ille peccator ut tu; sed factus est mortalis quod tu;
suscipiendo poenam, et non suscipiendo culpam, et culpam delevit et poenam.
Augustinus de quaest. evang.. Alligatio vulnerum est cohibitio peccatorum, oleum consolatio spei bonae
per indulgentiam datam ad reconciliationem pacis; vinum exhortatio ad operandum ferventissime in spiritu.
Ambrosius. Vel constringit vulnera nostra austeriore praecepto, et sicut oleo fovet remissione peccati, sic
vino compungit denuntiatione iudicii.
Gregorius moralium. vel in vino morsum districtionis adhibet, in oleo mollitiem pietatis; per vinum ungantur
putrida, per oleum sananda foveantur. Miscenda est ergo lenitas cum severitate, et faciendum est quoddam
ex utroque temperamentum, ut neque multa asperitate exulcerentur subdit, neque nimia benignitate
solvantur.
Theophylactus. Vel aliter. Quae secundum hominem est conversio, oleum est; quae vero secundum
deum, vinum est; quod divinitatem significat, quam nemo potuisset sustinere, nisi oleum haberetur, idest
conversatio humana: unde quaedam operatus est humane, quaedam divinitus. Infudit ergo oleum et vinum,
quia nos humanitate et divinitate salvavit.
Chrysostomus. Vel vinum infundit, idest sanguinem passionis, et oleum chrismatis, ut indulgentia daretur
per sanguinem, sanctificatio conferretur per chrismatis unctionem. A caelesti medico conscissa loca
ligantur, et intra semetipsa retinentia medicinam, operante medicamine, pristinae sanitati redduntur. infuso
ergo vino et oleo, imposuit eum super iumentum; unde sequitur et imponens illum in iumentum suum, duxit
in stabulum, et curam eius egit.
Augustinus. Iumentum eius est caro, qua ad nos venire dignatus est; imponi iumento est in ipsam
incarnationem Christi credere.
Ambrosius. Vel iumento imponit dum peccata nostra portat et pro nobis dolet: homo enim iumento similis
factus est: et ideo supra iumentum suum nos imposuit, ne nos essemus sicuti equus et mulus: ut per nostri
corporis assumptionem infirmitatem nostrae carnis aboleret.
Theophylactus. Vel imposuit in suum iumentum, idest in corpus suum: membra namque sua nos fecit, et
participes corporis eius. Et lex quidem non omnes suscipiebat: moabitae et ammonitae non intrabunt in
ecclesiam dei; nunc vero in omni gente qui timet dominum, ab eo suscipitur volens credere et pars
ecclesiae fieri; propter hoc dicit, quod duxit eum in stabulum.
Chrysostomus. Est enim stabulum ecclesia, quae in itinere mundi lassatos et sarcinis delictorum defessos
suscipit venientes; ubi deposito onere peccatorum, viator lassus reficitur, et refectus salubri pascuo
reparatur; et hoc est quod dicitur et curam illius egit. totum enim quicquid contrarium, nocens et malum est,
foris est, quia intra stabulum requies omnis salubritasque inclusa est.
Beda. Et bene iumento impositum duxit in stabulum, quia nemo, nisi per baptismum corpori Christi
adunatus, ecclesiam intrabit.
Ambrosius. Sed quia non vacabat samaritano huic diu in terris degere, redeundum erat unde
descenderat: unde sequitur et altera die protulit duos denarios, et dedit stabulario, et ait: curam illius habe.

