Catena Aurea (latine)

Pagina 538

Glossa. Post condemnationem Christi et contumelias condemnato illatas, ad crucifixionem eius narrandam
evangelista accedit dicens et educunt illum, ut crucifigerent eum.
Hieronymus. Hic educitur abel in agrum a fratre ut perimatur; hic adest isaac cum lignis, et abraham cum
ariete vepribus haerente; hic etiam ioseph cum fasce somniato, et tunica talari sanguine lita; hic adest
Moyses cum virga et serpente suspenso in ligno; hic adest botrus in ligno portatus; hic adest eliseus cum
ligno ad quaerendam securim, quae in imo demersa est, et natavit ad lignum, idest genus humanum, quod
a ligno vetito in infernum decidit, per lignum crucis Christi, et per baptismum aquae ad paradisum natavit;
hic adest ionas de ligno forti in mare ventremque ceti triduo missus. Sequitur et angariaverunt quempiam
praetereuntem simonem cyrenaeum venientem de villa, patrem alexandri et rufi, ut tolleret crucem eius.
Theophylactus. Ioannes autem ait, quod ipsemet baiulabat sibi crucem: utrumque enim fuit: nam ipse
quidem primo baiulavit sibi crucem, donec praeteriit quidam quem angariaverunt, et tunc ille portabat. Dixit
autem quorum filiorum erat pater ad maiorem fidem, et affirmationem: nam homo ille vivebat, qui poterat
omnia quae circa crucem facta sunt, enarrare.
Hieronymus. Cum autem alii per merita patrum suorum commemorentur, alii per merita filiorum suorum;
hic simon qui crucem in angaria portat, meritis filiorum suorum, qui erant discipuli, commemoratur. De hoc
nos in praesenti vita admonemur, parentes adiuvari per natorum suorum sapientiam vel merita: ut populus
iudaicus propter patriarcharum et prophetarum et apostolorum merita semper commemoratur. Simon autem
iste qui portat crucem in angaria, ipse est qui laborat pro laude humana: cogunt enim homines hunc
laborare, quem non cogit timor et dilectio Dei.
Beda. Vel quia simon iste non hierosolymita, sed cyrenaeus esse perhibetur (cyrene enim lybiae civitas
est), recte per eum populi gentium designantur, qui quondam peregrini et hospites testamentorum, nunc
obediendo heredes sunt Dei, coheredes autem Christi. Unde apte simon obediens, cyrene heres
interpretatur. De villa autem venisse refertur: villa enim graece pagus dicitur: unde paganos appellamus eos
quos a civitate Dei alienos videmus. De pago igitur egrediens simon crucem portat post iesum, cum populus
nationum, paganis ritibus derelictis, vestigia dominicae passionis obedienter amplectitur. Sequitur et
perduxerunt eum in golgotha locum, quod est interpretatum calvariae locus. Extra urbem et foris portam
loca sunt in quibus truncantur capita damnatorum; calvariae, idest decollatorum, sumpsere nomen.
Propterea autem ibi crucifixus est dominus, ut ibi prius erat area damnatorum, ibi erigerentur vexilla martyrii.
Hieronymus. Tradunt autem iudaei quod in hoc montis loco immolatus est aries pro isaac; et ibi decalvatur
Christus; idest, a carne sua, carnali videlicet iudaea, separatur. Sequitur et dabant ei bibere myrrhatum
vinum.
Augustinus de cons. Evang.. Hoc intelligendum est Matthaeum dixisse cum felle mixtum: fel quippe pro
amaritudine posuit, et myrrhatum vinum amarissimum est: quamquam fieri possit ut et fel et myrrha vinum
amarissimum redderent.
Theophylactus. Vel ordinatione quadam existente, alii alia afferebant; quidam acetum et fel, quidam vinum
myrrhatum.
Hieronymus. Vel myrrhatum vinum, hoc est acetum; per hoc succus lethalis pomi abstergitur.
Beda. Amara vitis amarum vinum fecit, de quo propinat dominum iesum, ut impleatur quod scriptum est:
dederunt in cibum meum fel, et in siti mea potaverunt me aceto.
Augustinus de cons. Evang.. Quod autem subditur, et non accepit, intelligitur: non accepit ut biberet;
gustavit autem, ut Matthaeus testis est et sicut idem Matthaeus ait: noluit bibere, hoc marcus dixit et non
accepit: tacuit autem quod gustavit.
Hieronymus. Non accepit etiam id pro quo patitur; unde de eo dicitur: quae non rapui, tunc exsolvebam.
Sequitur et crucifigentes eum, diviserunt vestimenta sua, mittentes sortem super eis, quis quid tolleret. Hoc
loco figuratur salus per lignum. Primum lignum scientiae boni et mali fuit; secundum lignum boni tantum
nobis et vitae lignum est. Extensio manus primae ad lignum mortem apprehendit; extensio autem
secundae, vitam, quae perierat, invenit. Ligno hoc vehimur per mare undosum ad terram viventium: cruce
enim sua Christus cruciatum nostrum absolvit, et morte sua mortem nostram necavit. Cum forma serpentis
serpentem necat: quia serpente de virga facto, alii absorbentur serpentes. Ipsa autem species crucis quid
est nisi forma quadrata mundi? oriens de vertice fulget; arctos dextra tenet; auster laeva consistit; occidens
sub plantis firmatur. Unde apostolus: ut sciamus quae sit altitudo et latitudo, et longitudo, et profundum.

