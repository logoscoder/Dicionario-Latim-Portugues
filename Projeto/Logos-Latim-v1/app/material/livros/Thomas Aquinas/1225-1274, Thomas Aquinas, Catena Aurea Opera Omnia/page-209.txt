Catena Aurea (latine)

Pagina 209

Hieronymus. Considerandum etiam, quod populus domum iesu non poterat intrare, nec esse ibi ubi
apostoli audiebant mysteria: idcirco miserator dominus egreditur de domo sua, et sedet iuxta huius saeculi
mare, ut congregentur ad eum multae turbae, et audiant in littore quae intus non merebantur audire: unde
sequitur et congregatae sunt ad eum turbae multae, ita ut in naviculam ascendens sederet; et omnis turba
stabat in littore.
Chrysostomus in Matth. Hoc autem non simpliciter evangelista posuit, sed ut monstraret quod dominus
hoc fecerit, volens cum diligentia hoc spectaculum statuere, ut nullum dimittat post dorsum, sed omnes
coram facie habeat.
Hilarius in Matth. sedisse autem dominum in navi, et turbas foris stetisse, ex subiectis rebus est ratio. In
parabolis enim erat locuturus; et facti ipsius genere significat eos qui extra ecclesiam positi sunt, nullam
divini sermonis posse capere intelligentiam. navis enim ecclesiae typum praefert, intra quam verbum vitae
positum est, et praedicatum his qui extra sunt, et arenae modo steriles intelligere non possunt.
Hieronymus. Iesus etiam in mediis fluctibus est: hinc inde mari tunditur, et in sua maiestate securus
appropinquare facit terrae naviculam suam, ut populus nequaquam periculum sustinens, non tentationibus
circumdatus, quas ferre non poterat, stet in littore fixo gradu, ut audiat quae dicuntur.
Rabanus. Vel quod ascendens navem sedebat in mari, significat quod Christus per fidem ascensurus erat
in mentes gentilium et ecclesiam collecturus in mari, idest in medio nationum contradicentium. Turba vero
quae stabat in littore, quae neque in navi neque in mari erat, gerit figuram recipientium verbum Dei, et iam
fide a mari, idest a reprobis, separatorum, sed necdum mysteriis caelestibus imbutorum. sequitur et locutus
est eis multa in parabolis.
Chrysostomus in Matth. quamvis in monte ita non fecerit: non enim per parabolas sermonem contexit.
tunc enim turbae solae erant, et plebs incomposita; hic autem et scribae et pharisaei. Non propter hoc
autem solum in parabolis loquitur, sed ut manifestiorem sermonem faciat, et ampliorem memoriam imponat,
et sub visum res reducat.
Hieronymus. est notandum, quod non omnia locutus sit eis in parabolis, sed multa: si enim dixisset cuncta
in parabolis, absque emolumento populi recessissent. Perspicua miscet obscuris: ut per ea quae intelligunt,
provocentur ad eorum notitiam quae non intelligunt. Turba etiam non unius sententiae est, sed diversarum
in singulis voluntatum: unde loquitur ad eam in multis parabolis: ut iuxta varias voluntates, diversas recipiant
disciplinas.
Chrysostomus in Matth. primam autem parabolam ponit eam quae faciebat auditorem attentiorem: quia
enim sub aenigmate erat tractaturus, erigit mentes audientium per primam parabolam, dicens ecce exiit qui
seminat seminare semen suum.
Hieronymus. Significatur autem sator iste qui seminat, esse filius Dei, et patris in populis seminare
sermonem.
Chrysostomus in Matth. unde autem exiit qui ubique praesens est, vel qualiter exiit? non loco, sed
incarnatione propinquior factus nobis per habitum carnis: quia enim nos intrare non poteramus ad eum,
peccatis nostris prohibentibus nobis ingressum, ipse ad nos egreditur.
Rabanus. Vel exiit cum, relicta iudaea, per apostolos ad gentes transivit.
Hieronymus. Vel intus erat dum domi versabatur, et loquebatur discipulis sacramenta. Exiit ergo de domo
sua, ut seminaret in turbis.
Chrysostomus. cum autem audieris, quoniam exiit qui seminat ut seminet, non aestimes esse identitatem
sermonis. Egreditur enim multoties qui seminat et ad aliam rem: vel ut scindat terram, vel ut malas incidat
herbas, vel ut spinas evellat, vel ut aliam talem quamdam diligentiam exhibeat: hic autem ad seminandum
exivit. Quid igitur fit de semine isto? tres depereunt partes, et una salvatur; et hoc non aequaliter, sed cum
differentia quadam: unde sequitur et dum seminat, quaedam ceciderunt secus viam.
Hieronymus. Hanc parabolam ad probandam haeresim suam valentinus assumit, tres introducens esse
naturas: spiritualem, naturalem vel animalem, atque terrenam; cum hic quatuor sint, una iuxta viam, alia
petrosa, tertia plena spinis, quarta terra bona.

