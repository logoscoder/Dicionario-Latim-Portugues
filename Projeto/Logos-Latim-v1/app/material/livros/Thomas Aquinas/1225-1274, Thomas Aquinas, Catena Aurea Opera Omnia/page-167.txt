Catena Aurea (latine) 4016

Pagina 167

dignus, idest, sicubi ecclesia sit, et Christus habitator; neque quoquam alibi transire, quia haec est domus
digna et iustus hospes. Iudaeorum autem plures erant futuri quorum tantus in favorem legis affectus esset,
ut quamvis per admirationem operum in Christum credidissent, tamen in legis operibus morarentur; alii vero
explorandae libertatis, quae in Christo est, curiosi, transire se ad evangelia ex lege essent simulaturi; multi
etiam in haeresim per intelligentiae perversitatem traducerentur. Et quia istiusmodi omnes penes se esse
veritatem catholicam mentiuntur, domo ipsa, idest ecclesia, caute utendum est.

MATTHAEUS 10,16-18
4016 (Mt 10,16-18 )
Chrysostomus in Matth. quia superius apostolorum removit sollicitudinem, et signorum suorum ostensione
eos armavit, consequenter praedicit eis mala quae debebant eis contingere. primo quidem ut discerent
praescientiae eius virtutem; secundo ut nullus suspicaretur, quoniam propter imbecillitatem magistri haec
eis supervenirent mala; tertio ut ipsi sustinentes non obstupescerent, dum inopinabiliter et praeter spem
evenirent; quarto ut hoc audiente non turbentur in tempore crucis; deinde ut discant quoniam nova haec
praelii lex est. nudos enim mittit, a suscipientibus iubet cibari; neque in hoc sistit, sed ulterius suam virtutem
ostendit dicens ecce ego mitto vos, sicut oves in medio luporum. ubi considerandum, quod non simpliciter
ad lupos, sed in medio luporum mittit, ut sic suam virtutem magis demonstrent, cum oves lupos
superaverint, etiam in medio luporum existentes; et plurimos morsus accipientes ab eis, non solum non
consumuntur, sed et illos convertunt: multo autem mirabilius est et maius, transmutare mentes eorum quam
interficere eos. Inter lupos autem ovium mansuetudinem eos docet ostendere.
Gregorius in Evang. qui enim locum praedicatoris suscipit, mala inferre non debet, sed tolerare; ut ex ipsa
sua mansuetudine iram sumentium mitiget, et peccatorum vulnera ipse in aliis afflictionibus vulneratus
sanet. quoniam et si quando zelus rectitudinis exigit ut erga subditos saeviat, furor ipse de amore sit, non
de crudelitate: quatenus et iura disciplinae foris exhibeat, et intus paterna pietate diligat quos foris castigat.
multi autem cum regiminis iura suscipiunt, ad lacerandos subditos inardescunt, terrorem potestatis
exhibent, domini videri appetunt, patres se esse minime recognoscunt, humilitatis locum in elationem
dominationis immutant, et si quando extrinsecus blandiuntur, intrinsecus saeviunt: de quibus dicitur: veniunt
ad vos in vestimentis ovium, intrinsecus autem sunt lupi rapaces. Contra quae nobis considerandum est,
quia sicut oves inter lupos mittimur, ut sensum servantes innocentiae, morsum malitiae non habeamus.
Hieronymus. lupos autem scribas et pharisaeos vocat, qui sunt clerici iudaeorum.
Hilarius in Matth. Lupos etiam significat omnes hos qui vesano furore in apostolos desaevituri erant.
Chrysostomus in Matth. Malorum autem erat eis consolatio mittentis virtus: et ideo ante omnia posuit
dicens ecce ego mitto vos; quasi dicat: ne turbemini, quoniam in medio luporum mittimini: possum enim
facere ut nihil mali sustineatis; non solum lupis non suppositi, sed leonibus terribiliores effecti. Sed ita
expedit fieri; hoc enim vos clariores facit, et meam virtutem magis divulgat. Deinde ut aliquid etiam a seipsis
inferant, et non sine causa coronari aestimentur, subdit estote ergo prudentes sicut serpentes, et simplices
sicut columbae.
Hieronymus. Ut per prudentiam devitent insidias, per simplicitatem non faciant malum. Et serpentis astutia
ponitur in exemplum: quia toto corpore occultat caput, ut illud in quo vita est, protegat. Ita et nos toto
periculo corporis caput nostrum, qui Christus est, custodiamus; idest fidem integram et incorruptam servare
studeamus.
Rabanus. Solet etiam serpens eligere strictas rimas, per quas transiens veterem pellem exuat: similiter
praedicator transiens per angustam viam, veterem hominem omnino deponat.
Remigius. pulchre etiam dominus praedicatores serpentis prudentiam monet habere: quia primus homo
per serpentem deceptus est; ac si diceret: quia hostis callidus fuit ad decipiendum, vos prudentes sitis ad
liberandum: ille laudavit lignum, vos laudate crucis virtutem.
Hilarius in Matth. Ille animum primo mollioris sexus aggressus est, spe deinde illexit, et communionem
immortalitatis spopondit. Pari ergo opportunitate, introspecta uniuscuiusque natura et voluntate, verborum
adhibenda prudentia est, spes futurorum bonorum revelanda; ut quod ille mentitus est, nos praedicemus ex
vero, secundum sponsionem Dei, angelis similes futuros esse qui credant.

