Catena Aurea (latine)

Pagina 24

rerum erat narrator, totum factum esse dixit, quia quando hoc scripsit, iam totum factum erat.
Rabanus. Vel hoc totum factum esse dicit, quod virgo desponsaretur, quod casta servaretur, quod gravida
inveniretur, quod per angelum revelaretur ut adimpleretur quod dictum est. Non enim hoc impleretur quod
virgo conciperet et pareret, nisi desponsata esset, ne lapidaretur, et nisi ab angelo secretum detegeretur, et
ita eam ioseph acciperet, ne dimissa per infamiam efflueret et lapidatione periret. Si ergo ante partum
periret, cessaretur prophetia quae ait: pariet filium.
Glossa. Vel potest dici quod ut non ponitur causaliter: non enim ideo impletum est quia implendum erat;
ponitur autem consecutive sicut et in genesi: suspendit alterum in patibulo, ut coniectoris veritas probaretur,
quia uno suspenso, coniectoris veritas est probata; sic et in hoc loco intelligendum est, quod hoc facto quod
praedictum est, prophetia impleta est.
Chrysostomus in Matth. Vel aliter. Quia vidit angelus abyssum divinae misericordiae, naturae leges
solutas, et eum qui erat omnibus superior, ad hominem, qui erat omnibus inferior, descendisse, haec et
huiusmodi uno verbo ostendit dicens hoc autem totum factum est, quasi dicat: ne putes quod haec nunc
tantum Deo placeant, olim praeordinata sunt; decenter enim angelus non virgini, sed ioseph prophetiam
inducit, quasi in prophetis meditanti et experto. Et primo quidem virginem coniugem appellaverat, nunc
autem virginem propheta inducit, ut hoc etiam a propheta audiret quasi diu praemeditatum. Unde ad fidem
eorum quae dicebantur inducit isaiam, vel magis Deum; non enim dicit: ut impleretur quod dictum est ab
isaia, sed quod dictum est a domino per isaiam.
Hieronymus super isaiam. Quoniam autem praemittitur in propheta: dabit dominus ipse vobis signum,
novum debet esse atque mirabile. Si autem iuvencula vel puella, ut iudaei volunt, et non virgo pariat, quale
signum poterat appellari, cum hoc nomen aetatis sit, non integritatis? et revera virgo hebraice bethula
appellatur, quae in praesenti loco non scribitur in propheta; sed pro hoc verbo positum est halma, quod
praeter lxx omnes adolescentulam transtulerunt. Porro halma apud eos ambiguum est; dicitur enim et
adolescentula et abscondita; ergo halma non solum puella vel virgo, sed virgo abscondita dicitur, et secreta,
quae nunquam virorum patuerit aspectibus, sed magna parentum diligentia custodita sit. Lingua quoque
punica, quae de hebraeorum fontibus manare dicitur, proprie virgo halma appellatur. In nostro quoque
sermone halma dicitur sancta; omniumque pene linguarum verbis utuntur hebraei; et quantum cum mea
pugno memoria, numquam me arbitror halma de muliere nupta legisse, sed de ea quae est virgo, ut non
virgo solummodo sit, sed in annis adolescentiae; potest enim fieri ut virgo sit vetula. Ista autem virgo erat in
annis puellaribus, vel certe virgo, non puella quae adhuc virum nosse non posset.
Hieronymus. Pro eo autem quod evangelista Matthaeus dicit in utero habebit, in propheta, quia futurum
praedicit, significat quod futurum sit: et scripsit accipiet; evangelista autem, quia non de futuro, sed de
praeterito narrat historiam, mutavit accipiet et posuit habebit; qui autem habet, nequaquam accepturus est.
Dicit autem ecce virgo in utero habebit, et pariet filium. Leo ad flavianum. Conceptus quippe est de spiritu
sancto intra uterum virginis matris, quae ita illum salva virginitate edidit, quemadmodum salva virginitate
concepit.
Augustinus in serm. 11 de nativ. Qui enim dirupta corporum membra in aliis poterat reintegrare tangendo,
quanto magis in sua matre quod invenit integrum non violavit nascendo? crevit enim in eius partu corporis
integritas potius quam decrevit, et virginitas ampliata est potius quam fugata. Theodotus in serm. Ephesini
concilii. Quia vero photinus purum hominem dicit qui natus est, Dei non dicens partum, et qui ex vulva
processit hominem proponit a Deo divisum, dicat nunc quomodo natura humana per vulvam virginalem
nata, virginitatem vulvae servavit incorruptam? nullius enim hominis mater virgo permansit. Sed quia natus
est carne Deus verbum, custodit virginitatem, seipsum verbum esse ostendens; neque enim nostrum
verbum cum paritur corrumpit mentem, neque Deus verbum partum eligens peremit virginitatem. Sequitur et
vocabunt nomen eius emmanuel.
Chrysostomus in Matth. Consuetudo quidem est scripturae res quae contingunt pro nominibus ponere.
Nihil ergo est aliud quod dicit vocabunt nomen eius emmanuel, quam videbunt Deum cum hominibus; unde
non dicit vocabis sed vocabunt.
Rabanus. Primo quidem angeli psallentes, secundo apostoli praedicantes, adhuc et sancti martyres,
deinde cuncti credentes.
Hieronymus super isaiam. Septuaginta autem et tres reliqui transtulerunt similiter vocabis, pro quo hic
scriptum est vocabunt; quod in hebraeo non habetur; verbum enim charatim, quod omnes interpretati sunt
vocabis, potest intelligi et vocabit, quod ipsa scilicet virgo quae concipiet et pariet Christum, emmanuel
appellatura sit nomine, quod interpretatur nobiscum Deus.

