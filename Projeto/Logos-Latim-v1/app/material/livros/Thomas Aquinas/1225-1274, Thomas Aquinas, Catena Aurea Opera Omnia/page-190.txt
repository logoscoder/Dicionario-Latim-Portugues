Catena Aurea (latine)

Pagina 190

Glossa. Narrata praedicatione cum miraculis unius anni ante quaestionem ioannis factis, transit ad ea
quae facta sunt in alio anno, scilicet post mortem ioannis, quando iam in omnibus Christo contradicitur;
unde dicitur in illo tempore abiit iesus per sata sabbato.
Augustinus de cons. Evang. Hoc autem quod hic sequitur, sine ulla repugnantiae quaestione
commemoratur a marco et a luca; sed illi non dicunt in illo tempore: unde fortassis Matthaeus rei gestae hic
ordinem tenuit; illi autem recordationis suae: nisi latius accipiatur quod dictum est, in illo tempore, idest quo
haec multa et diversa gerebantur; unde concipitur ista omnia post mortem ioannis completa esse. Cum
enim Ioannes discipulos suos ad Christum misisset, creditur post paululum decollatus fuisse: unde cum
dicitur in illo tempore, interminatum tempus ponere videtur.
Chrysostomus in Matth. Quare autem per sata sabbato eos ducebat qui omnia praescivit, nisi quia
volebat solvere sabbatum? volebat quidem, sed non simpliciter; ideoque non sine causa id solvit, sed dans
occasionem rationabilem, ut et legem cessare faciat, et legem non offendat: et ideo hic, ut iudaeos mitiget,
naturae necessitatem praemittit; et hoc est quod dicitur discipuli autem eius esurientes coeperunt vellere
spicas, et manducare. Quamvis in peccatis quae manifesta sunt, nulla sit excusatio: neque enim occidens,
ad sui excusationem potest furorem praetendere, neque qui adulterat, concupiscentiam, sed nec ullam
aliam causam, hic tamen famem inducens, discipulos ab omni accusatione liberat.
Hieronymus. Ut autem in alio evangelista legimus, propter nimiam importunitatem, nec vescendi quidem
habebant locum; et ideo quasi homines esuriebant. quod autem segetum spicas manibus confricant, et in
eisdem consolantur, vitae austerioris indicium est; non praeparatas epulas, sed simplicem cibum
quaerentium.
Chrysostomus in Matth. Tu autem admirare discipulos, qui ita erant oppressi quod nullam corporalium
habebant curam, sed contemnebant carnalem mensam; et fame oppugnabantur, nec tamen desistebant a
Christo: nisi enim eos cogeret vehementer esuries, nequaquam hoc fecissent. Quid autem pharisaei ad hoc
dicerent, subditur pharisaei autem videntes, dixerunt ei: ecce discipuli tui faciunt quod non licet facere
sabbatis.
Augustinus de oper. Monach. De sabbato autem potius quam de furto discipulos domini iudaei calumniati
sunt: quia populo israel per legem praeceptum est ut in agris suis furem nullum tenerent, nisi qui secum
aliquid vellet auferre: nam qui nihil aliud attigisset quam id quod comedisset, liberum impunitumque abire
sinerent.
Hieronymus. Nota vero quod primi apostoli salvatoris litteram sabbati destruunt adversus ebionitas, qui
cum ceteros recipiant apostolos, paulum tamquam transgressorem legis repudiant. Deinde ad
excusationem eorum subditur at ille dixit eis: non legistis quid fecerit David, quando esuriit? ad confutandam
siquidem calumniam pharisaeorum, veteris recordatur historiae: quando David fugiens saulem, venit in
nobe, et ab abimelech sacerdote susceptus postulavit cibos, qui cum panes laicos non haberet, dedit eis
consecratos panes, quibus non licebat vesci nisi solis sacerdotibus et levitis: melius arbitratus de famis
periculo homines liberare, quam Deo sacrificium offerre: hostia enim Deo placabilis est hominum salus.
Opponit ergo dominus, et dicit: si et David sanctus est, et abimelech pontifex a vobis non reprehenditur, et
legis utrique mandatum probabili excusatione transgressi sunt, et fames in causa est, cur eamdem famem
non probatis in apostolis quam probatis in ceteris? quamquam et in hoc multa distantia sit. Isti spicas in
sabbato manu confricant; illi panes comederunt leviticos, et ad sabbati solemnitatem accedebant
neomeniarum dies, quibus requisitus in convivio fugit ex aula regia.
Chrysostomus in Matth. Excusans autem discipulos, David in medium adducit. Etenim multa prophetae
huius erat gloria apud iudaeos. Nec potest responderi, quod David propheta erat: quia nec propter hoc ei
licebat, sed sacerdotibus solis. Tanto autem magis discipulos ab accusatione liberat, quanto maior invenitur
qui hoc fecit, sed etsi David propheta erat, non tamen qui cum ipso erant.
Hieronymus. Observa tamen, quod panes propositionis nec David nec pueri eius acceperunt, antequam
mundos se a mulieribus esse responderint.
Chrysostomus in Matth. Sed dicet aliquis: quid est exemplum hoc ad id quod quaeritur? non enim David
sabbatum transgressus est. Sed in hoc ostenditur christi sapientia, qui exemplum fert sabbatis maius.
Neque enim est aequale transgredi sabbati diem, quod multoties factum est, et sacram illam tangere
mensam, quod nulli fas erat. Deinde rursus et aliter solvit, principaliorem inducens solutionem, cum dicit aut
non legistis in lege, quia sabbatis sacerdotes in templo sabbatum violant, et sine crimine sunt? .

