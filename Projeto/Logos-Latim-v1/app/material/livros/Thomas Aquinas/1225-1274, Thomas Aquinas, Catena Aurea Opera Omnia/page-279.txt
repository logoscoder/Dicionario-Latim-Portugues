Catena Aurea (latine)

Pagina 279

Chrysostomus super Matth. Si ergo ad hoc marem et feminam ex uno creavit ut sint unum, quare ergo et
de cetero vir et mulier non ex uno utero nascuntur, sicut volatilia quaedam? quia Deus masculum quidem
creavit et feminam propter necessitatem filiorum generandorum; tamen semper fuit castitatis amator et
continentiae auctor. Ideo illum typum non servavit in omnibus; ut si quidem vult homo nubere, secundum
primam dispositionem creationis humanae, intelligat quid est vir et uxor; si autem noluerit nubere, non
habebit necessitatem nubendi propter coniunctionem nativitatis, ne forte videatur per suam continentiam
alterum perdere, qui nolebat esse continens; sicut dominus post coniunctum matrimonium iubet ne alter
altero nolente se separet.
Chrysostomus in Matth. non solum autem ex modo creationis, sed etiam ex modo legislationis monstravit
quoniam unum oportet uni coniungi, et numquam rescindi: unde sequitur et dixit: propter hoc relinquet homo
patrem et matrem, et adhaerebit uxori suae.
Hieronymus. similiter ait uxori, non: uxoribus; et expresse subditur erunt duo in carne una. Praemium enim
est nuptiarum ex duobus unam carnem, scilicet prolis fieri.
Glossa. Vel in carne una, idest in carnali copula.
Chrysostomus super Matth. si ergo quia ex viro est uxor, et ex una carne sunt ambo, relinquet homo
patrem suum et matrem; maior nunc caritas debet esse inter fratres et sorores: quia hi quidem ex eisdem
parentibus exeunt, illi autem ex diversis. sed hoc magnum est nimis, quia fortior est Dei constitutio quam
virtus naturae. non enim praecepta Dei naturae subiecta sunt; sed natura Dei praeceptis obtemperat.
deinde fratres ex uno nascuntur, ut diversas vias petant, vir autem et uxor ex diversis nascuntur, ut in unum
conveniant. ordo etiam naturae Dei ordinationem sequitur. quod enim est in arboribus humor, hoc est in
hominibus amor. Humor autem de radicibus ascendit in herbam et sursum transmittitur in semen. Ideo
parentes quidem diligunt, sed non sic diliguntur a filiis: homo enim non ad parentes, sed ad procreandos
filios transmittit affectum: et hoc est quod dicitur propter hoc relinquet homo patrem et matrem, et
adhaerebit uxori suae.
Chrysostomus in Matth. vide etiam sapientiam doctoris. interrogatus enim si licet, non confestim dixit: non
licet, ut non turbarentur; sed per probationem hoc constituit. Deus enim a principio masculum et feminam
fecit, et non simpliciter eos coniunxit, sed matrem iussit dimittere et patrem; et non simpliciter virum mulieri
dixit advenire, sed coniungi; ex ipso modo locutionis indivisibilitatem ostendens. Sed et maiorem copulam
adiunxit, cum dixit et erunt duo in carne una.
Augustinus super gen. ad litt. Haec tamen verba cum primi hominis fuisse scriptura testetur, dominus
tamen hic Deum hoc dixisse declarat, ut hinc intelligeremus propter extasim quae praecesserat in adam,
hoc divinitus tamquam prophetam dicere potuisse.
Remigius. Mysterium enim hoc esse apostolus dicit in Christo et ecclesia; dominus enim iesus Christus
quasi patrem deseruit cum de caelis ad terram descendit, et matrem deseruit, idest synagogam, propter
infidelitatem; et adhaesit uxori suae, sanctae scilicet ecclesiae; et sunt duo in carne una, idest Christus et
ecclesia in uno corpore.
Chrysostomus in Matth. Postquam vero veteris legis et verba et facta induxit, cum potestate iam et ipse
interpretatur et legem inducit dicens itaque iam non sunt duo, sed una caro. Sicut enim qui spiritualiter se
diligunt, una anima esse dicuntur, dicente scriptura: omnium credentium erat cor unum et anima una, sic vir
et uxor qui carnaliter se diligunt, una caro esse dicuntur. quemadmodum igitur carnem incidere est
sordidum, ita et mulierem dividere est iniquum.
Augustinus de Civ. Dei. Unum etiam dicuntur, vel propter coniunctionem, vel propter originem feminae,
quae de masculi latere creata est.
Chrysostomus in Matth. ulterius autem et Deus induxit, dicens quod ergo Deus coniunxit, homo non
separet, demonstrans, quod et praeter naturam et praeter legem est uxorem dimittere: praeter naturam
quidem, quia una caro dividitur; praeter legem autem, quoniam Deo copulante et iubente non dividi, uxor
dimittitur.
Hieronymus. Deus enim coniunxit, unam faciendo carnem viri et feminae: hanc ergo homo non potest
separare sed solus Deus. Homo separat, quando propter desiderium secundae uxoris prima dimittitur: Deus
separat, qui et coniunxerat, quando ex consensu propter servitutem Dei sic habemus uxores quasi non
habentes.

