Catena Aurea (latine) 4037

Pagina 175

discipuli haec audientes et ipsi susceperunt, et aliis suaserunt. Quamvis autem non ipse Christus hanc
separationem fecerit, sed illorum malitia; tamen dicit se facere, secundum scripturae consuetudinem.
Scriptum est enim: dedit eis Deus oculos ut non videant. Hoc autem maxime ostendit, vetus testamentum
novo esse cognatum. Etenim in iudaeis unusquisque proximum interficiebat, quando vitulum fecerunt, et
quando beelphegor immolaverunt: unde, ut monstraret eumdem esse cui haec et illa placuerunt, prophetiae
meminit, dicens et inimici hominis, domestici eius. Et in iudaeis tale aliquid contigit: erant enim prophetae et
pseudoprophetae; et plebes scindebatur, et domus dividebantur; et hi quidem his credebant, alii autem illis.
Hieronymus. Hic autem locus prope iisdem verbis in michaea propheta scribitur. Et notandum, ubicumque
de veteri testamento testimonium ponitur, utrum sensus tantum, an et verba consentiant.
Hilarius in Matth. Mystice autem gladius telorum omnium acutissimum est, in quo est ius potestatis, et
iudicii severitas, et animadversio peccatorum. Dei igitur verbum nuncupatum meminerimus in gladio; qui
gladius missus est in terram; idest, praedicatio eius hominum cordibus infusa. Hic igitur quinque habitantes
in una domo dividit, tres in duos, et duos in tres: et tria ad hominem referimus; idest, corpus et animam et
voluntatem: nam ut corpori anima data est, ita et potestas homini utendi utroque ut vellet, indulta est; atque
ob illud lex est proposita voluntati. Sed hoc tantum in illis deprehenditur qui primi a Deo figurati sunt. sed ex
peccato atque infidelitate primi parentis, sequentibus generationibus coepit esse corporis nostri pater
peccatum, mater animae infidelitas. Voluntas autem sua unicuique adiacet: ergo iam unius domus quinque
sunt. Cum ergo innovamur baptismi lavacro, per virtutem verbi ab originis nostrae peccatis separamur,
recisique quadam absectione gladii Dei, a patris et matris affectionibus dissidemus, fitque gravis in domo
una dissensio, et domestica novo homini erunt inimica: quia ille manere in spiritus novitate gaudebit; ea
vero quae a prosapiae antiquitate deducta sunt, consistere in his quibus oblectantur concupiscunt.
Augustinus, de quaest. Evang. Vel aliter. Veni separare hominem adversus patrem suum: quia renuntiat
quis diabolo qui fuit filius eius; et filiam adversus matrem suam, idest, plebem Dei adversus mundanam
civitatem, hoc est perniciosam societatem generis humani, quam nunc babylonia, nunc aegypto, nunc
sodoma, nunc aliis atque aliis nominibus scriptura signat. Nurum adversus socrum suam: ecclesiam
adversus synagogam, quae secundum carnem Christum peperit sponsum ecclesiae. Dividuntur autem in
gladio spiritus, quod est verbum Dei. Et inimici hominis domestici eius, cum quibus ante consuetudine
implicatus erat.
Rabanus. Nulla apud eos iura custodiri possunt inter quos fidei bellum est.
Glossa. Vel aliter. Hoc dicit, quasi dicat: non ad hoc inter homines veni ut carnales affectus confirmem, sed
spiritali gladio dissecem; unde recte dicitur et inimici hominis domestici eius.
Gregorius moralium. Callidus namque adversarius, cum a bonorum cordibus repelli se conspicit, eos qui
ab illis valde diliguntur, exquirit; et per eorum verba blandiens loquitur qui plus ceteris amantur: ut dum vis
amoris cor perforat, facile persuasionis eius gladius ad intimae rectitudinis munimina irrumpat.

MATTHAEUS 10,37-39
4037 (Mt 10,37-39 )
Hieronymus. Quia ante praemiserat: non veni pacem mittere, sed gladium, et dividere hominem adversus
patrem et matrem et socrum, ne quis pietatem religioni auferret, subiecit, dicens qui amat patrem aut
matrem plusquam me, non est me dignus. Et in cantico legimus canticorum: ordinavit in me caritatem. Hic
enim ordo in omni affectu necessarius est. Ama post Deum, patrem aut matrem aut filios. si autem
necessitas venerit ut amor parentum aut filiorum Dei amori comparetur, et non possit utrumque salvari,
odium in suos, pietas in Deum est. Non ergo prohibuit amari patrem aut matrem; sed signanter addidit
plusquam me.
Hilarius in Matth. Illi enim qui domesticas hominum caritates dilectioni eius praetulerint, futurorum bonorum
indigni erunt hereditate.
Chrysostomus in Matth. Si autem paulus iubet per omnia parentibus obedire, non mireris: in illis enim
solum dicit obediendum quae non nocent pietati: etenim sanctum est omnem eis alium reddere honorem.
Cum autem plus debito exegerint, non oportet assentire. Sunt autem haec veteri testamento consonantia:
etenim illic eos qui idola colebant, non odio habere solum, sed et lapidare dominus iubet: et in
deuteronomio dicitur: qui dixerit patri suo, et matri suae: nescio vos; et fratribus suis: ignoro illos; hi

