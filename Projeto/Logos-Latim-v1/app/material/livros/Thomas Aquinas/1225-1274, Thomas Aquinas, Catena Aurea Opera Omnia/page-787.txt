Catena Aurea (latine) 10815

Pagina 787

propitius esto mihi peccatori.
Chrysostomus. audivit quia non sum velut hic publicanus, nec indignatus est, sed compunctus: detexit ille
vulnus, quaerit hic medicinam. Nemo igitur illud frigidum proferat verbum: non audeo, pudorosus sum, non
possum aperire os. Talis reverentia est diabolica: vult enim diabolus obserare tibi fores accessus ad deum.
Augustinus. Quid igitur miraris si deus ignoscit, quando ipse agnoscit? de longinquo stabat; Deo tamen
appropinquabat, et eum dominus de prope attendebat: excelsus enim dominus, et humilia respicit; nec
oculos ad caelum levabat ut respiceret; tremebat conscientia, spes sublevabat; percutiebat pectus suum,
poenas de seipso exigebat: propterea dominus confitenti parcebat. Audisti superbum accusatorem, audisti
humilem reum: audi nunc iudicem dicentem amen dico vobis: descendit hic iustificatus in domum suam ab
illo.
Chrysostomus. geminos aurigas et duas bigas in stadio positas sermo praesens proponit: in altera
peccatum et humilitatem: et vides bigam peccati superare iustitiam, non propriis virtutibus, sed humilitatis
coniunctae; illam vero devictam non fragilitate iustitiae, sed mole et tumore superbiae: nam sicut humilitas
per sui eminentiam peccati pondus superat, et saliens attingit deum; sic superbia ob sui molem de facili
iustitiam deprimit. Si ergo plura facta strenue geras, putas autem te posse praesumere, tota caruisti
oratione; si vero mille feras in conscientia fasces reatuum, et hoc solum de te credas quod es infimus
omnium, multam obtinebis ante deum fiduciam. Et ideo suae sententiae causam assignans subdit quia
omnis qui se exaltat, humiliabitur; et qui se humiliat, exaltabitur. humilitatis nomen multiplex est. est enim
quaedam virtus humilitas, iuxta illud: cor contritum et humiliatum, deus, non despicies. Est et humilitas ab
aerumnis, iuxta illud: humiliavit in terra vitam meam. Est et humilitas a peccatis et superbia et insatiabilitate
divitiarum: quid enim humilius his qui se submittunt in divitiis et potentatu, et haec reputant magna?
Basilius. similiter etiam et exaltari laudabiliter contingit, quando scilicet non humilia cogitas, sed mens tua
est per magnanimitatem in virtutem erecta. Talis autem animi celsitudo est eminentia in tristitiis, terrenorum
contemptus, conversatio in caelis: et videtur huiusmodi mentis sublimitas eamdem habere differentiam ad
elationem quam arrogantia parit, quam habet corpulentia corporis bene dispositi ad inflationem carnis cum
ex hydropisi tumet.
Chrysostomus. haec igitur fastus inflatio ab ipsis caelis potest deprimere non caventem; humilitas vero et
ab ipsa abysso reatuum hominem sublimare: haec enim prae pharisaeo publicanum salvavit, latronem ante
apostolos in paradisum duxit; illa vero etiam incorpoream ingressa est potestatem. ceterum si iuncta delicto
humilitas tam facile currit, ut superbiam iustitiae transeat; si iustitiae coniunxeris eam, quomodo non ibit?
assistet ipsa tribunali divino in medio angelorum cum fiducia multa. Rursus si fastus coniunctus iustitiae
eam deprimere potuit, si coniunctus sit peccato, in quantam gehennam detrudet? hoc dico, non ut
negligamus iustitiam, sed ut fastum vitemus.
Theophylactus. Sed forsitan mirabitur aliquis, quomodo pharisaeus, cum pauca verba suae laudis
protulerit, condemnatur; iob vero cum plurima fuderit, coronatur. Eo scilicet quod pharisaeus talia dicebat
criminando alios, nulla ratione cogente; iob vero, urgentibus eum amicis, et pressuris prementibus, coactus
est proprias virtutes referre ad dei gloriam, ne homines desisterent a profectu virtutis.
Beda. Typice autem pharisaeus est populus iudaeorum, qui ex iustificationibus legis extollit merita sua;
publicanus vero gentilis est, qui longe a Deo positus, confitetur peccata sua; quorum unus superbiendo
recessit humiliatus, alter lamentando appropinquare meruit exaltatus.

LUCA 18,15-17
10815 (Lc 18,15-17 )
Theophylactus. post praedicta, humilitatem dominus docet per ea quae fecit, non repellens, sed gratanter
parvulos admittens; unde dicitur afferebant autem ad illum infantes, ut eos tangeret.
Augustinus de verb. dom.. Cui afferuntur tangendi nisi salvatori? sed si salvator est, salvandi offeruntur illi
qui venit salvum facere quod perierat. Ubi isti perierant, quantum ad ipsos pertinet innocentes? sed
secundum apostolum, per unum hominem intravit peccatum in orbem terrarum. Veniant ergo parvuli, ut
languidi ad medicum, perditi ad redemptorem.
Ambrosius. Durum autem aliquibus videri potest quod discipuli dominum infantulos adire prohibebant;
sequitur enim quod cum viderent discipuli, increpabant illos. Ubi vel mysterium intelligas, vel affectum.

