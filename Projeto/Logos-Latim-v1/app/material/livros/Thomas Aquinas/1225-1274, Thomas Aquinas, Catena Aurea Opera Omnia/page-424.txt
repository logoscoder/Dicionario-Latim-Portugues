Catena Aurea (latine)

Pagina 424

MARCUS PROLOGUS 2
Deus meus factus est fortitudo mea, et dixit: parum est ut sis mihi servus ad suscitandas tribus iacob, et
faeces israel convertendas. Dedi te in lucem gentium, ut sis salus mea usque ad extremum terrae.
Glossa. Vocationem gentium et causam salutis earum isaias propheta manifesto praenuntiat oraculo,
dicens Deus meus factus est fortitudo mea, etc..
Hieronymus super isaiam. In quibus verbis ostenditur Christum appellari servum, inquantum est formatus
ex utero; nam ante verba ista praemittitur: haec dicit dominus, formans me ex utero servum sibi. Fuerat
siquidem voluntas patris, ut pessimi vinitores missum susciperent filium; unde de ipsis Christus ad
discipulos loquitur: in viam gentium ne abieritis; sed ite magis ad oves perditas domus israel. Quia igitur
israel non est reductus ad deum, propterea Dei filius loquitur iudaeis non credentibus, dicens Deus meus
factus est fortitudo mea: qui et consolatus est me super abiectione populi mei, et dixit: parum est si servias
mihi ad suscitandas tribus iacob, quae suo vitio corruerunt, et ad faeces, sive reliquias, israel convertendas;
pro illis enim dedi te in lucem gentium omnium, ut illumines universum mundum, et salutem meam, per
quam homines salvi fiunt, usque ad extrema terrae facias pervenire.
Glossa. Ex praemissis igitur verbis duo possumus colligere: quorum primum est divina virtus, quae fuit in
Christo, ex qua efficax fuit ad gentium illuminationem; quia dicitur Deus meus factus est fortitudo mea. Deus
igitur erat in Christo mundum reconcilians sibi, ut apostolus, dicit; unde et evangelium, per quod credentes
salvantur, virtus Dei est in salutem omni credenti, ut idem apostolus dicit. Secundum autem est illuminatio
gentium et salus mundi ex dispositione patris per Christum completa: quia dicitur dedi te in lucem gentium:
unde post resurrectionem suam dominus ut dispositionem patris impleret, ad praedicandum discipulos
misit, dicens: docete omnes gentes, quorum quidam ad praedicandum iudaeis, quidam ad praedicandum
gentibus ministerium acceperunt. Quia vero evangelium oportuit non solum praedicari propter praesentes,
sed etiam scribi propter futuros, eadem distinctio est in scriptoribus evangelii observata; nam Matthaeus
iudaeis evangelium hebraico sermone scripsit; marcus autem primus evangelium scripsit in gentibus.
Eusebius in eccl. Hist.. Cum enim romanae urbi clarum verbi Dei lumen fuisset exortum, sermo veritatis et
lucis, qui per petrum praedicabatur, universorum mentes placido illustravit auditu; ita ut quotidie audientibus
eum nulla unquam satietas fieret: unde neque eis auditio sola sufficiebat; sed Marcum discipulum eius
omnibus precibus exorant, ut ea quae ille verbo praedicabat, ad perpetuam eorum commonitionem
habendam scripturae traderet, quo domi forisque in huiusmodi verbi meditationibus permanerent; nec prius
ab obsecrando desistunt quam quae oraverant, impetrarent: et haec fuit causa scribendi evangelium
secundum Marcum. Petrus vero ut per spiritum sanctum religioso se comperit furto spoliatum, delectatus
est, fidem eorum per hoc devotionemque considerans; factumque confirmavit et in perpetuum legendam
scripturam ecclesiis tradidit.
Hieronymus super Marcum. Principium autem a perfectioris aetatis Christi praedicatione inchoat, nec
laborat in nativitate infantuli qui loquitur de perfectione filii Dei.
Chrysostomus. Compendiosam autem ac brevem narrationem facit, in quo magistrum imitatus est, scilicet
petrum, brevitati studentem.
Augustinus de cons. Evang.. Unde Matthaeus qui regiam Christi personam narrandam susceperat, habuit
Marcum sibi tamquam comitem et abbreviatorem adiunctum, qui sua vestigia quodammodo sequeretur:
regum enim est non esse sine comitum obsequio. Sacerdos autem quoniam in sancta sanctorum solus
intrabat, propterea Lucas, cuius circa sacerdotium Christi erat intentio, non habuit tamquam socium
obsequentem, qui suam narrationem quodammodo breviaret.
Beda. Notandum est etiam, quod evangelistae sancti diversum narrationis suae primordium, singuli
diversum statuere terminum. Matthaeus namque a nativitate dominica exordium sumens, ad tempus usque
dominicae resurrectionis seriem suae narrationis perduxit; marcus ab initio evangelicae praedicationis
incipiens, pervenit usque ad tempus ascensionis domini et praedicationis discipulorum eius cunctis gentibus
per orbem; Lucas autem a nativitate praecursoris ascensione dominica; Ioannes ab aeternitate verbi Dei
principium sumens, usque ad tempus dominicae resurrectionis evangelizando pertingit.
Ambrosius super Lucam. Quia igitur marcus a potentiae coeperat expressione divinae, recte sub leonis
imagine figuratur.

