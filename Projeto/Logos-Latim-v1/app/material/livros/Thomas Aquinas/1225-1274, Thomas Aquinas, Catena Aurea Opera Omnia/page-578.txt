Catena Aurea (latine) 9206

Pagina 578

quotidie autem sancta ecclesia suum comitata doctorem, de rota mundanae conversationis, quod galilaea
sonat, in civitatem iuda, scilicet confessionis et laudis, ascendens, censum suae devotionis regi aeterno
persolvit, quae, in exemplo beatae virginis mariae, concipit nos virgo de spiritu; quae alii quidem
desponsata ab alio fecundatur, dum praeposito sibi pontifici visibiliter iungitur, sed invisibilis spiritus virtute
cumulatur. unde et bene ioseph auctus interpretatur, indicans ipso nomine, quod instantia loquentis magistri
nil valet, nisi augmentum superni iuvaminis, ut audiatur, acceperit.

LUCA 2,6-7
9206 (Lc 2,6-7 )
Ambrosius. Breviter sanctus lucas et quo modo et quo tempore et quo loco secundum carnem Christus
natus sit explicavit dicens factum est autem cum essent ibi, impleti sunt dies ut pareret. quo modo quidem,
quia nupta concepit, sed virgo generavit.
Gregorius nyssenus. apparens enim ut homo, non per omnia legibus humanae naturae subicitur: nam
quod ex muliere nascitur, humilitatem redolet; virginitas vero, quae ortui deservivit, ostendit quam
transcenderet hominem. huius ergo iucunda portatio, ortus immaculatus, partus facilis, absque corruptela
nativitas: nec ex luxu incipiens, nec doloribus edita: quia namque ea quae naturae nostrae mortem per
culpam inseruit, damnata est ut cum doloribus pareret, oportebat parentem vitae cum gaudio partum
perficere. Eo autem tempore per incorruptionem virgineam ad vitam transmigrat mortalium in quo diminui
incipiunt tenebrae, et nocturna immensitas exuberantia radii deficere cogitur. Mors enim peccati finem
pravitatis attigerat; sed de cetero tendit ad nihilum propter verae lucis praesentiam, quae radiis evangelicis
totum orbem lustravit.
Beda. Eo etiam tempore dignatus est incarnari quo mox natus censu caesaris ascriberetur, atque ob nostri
liberationem ipse servitio subderetur: unde etiam non solum propter iudicium regii stemmatis, sed etiam
propter nominis sacramentum dominus in bethlehem nascitur.
Gregorius in evang.. Bethlehem quippe domus panis interpretatur: ipse namque est qui ait: ego sum panis
vivus, qui de caelo descendi. Locus ergo in quo dominus nascitur, domus panis antea vocabatur, quia
futurum erat ut ibi ille per naturam carnis appareret qui electorum mentes interna satietate reficeret.
Beda. Sed et usque ad consummationem saeculi dominus in nazareth concipi, in bethlehem nasci non
desinit cum quilibet audientium, verbi flore suscepto, domum in se aeterni panis efficit; quotidie in utero
virginali, hoc est in animo credentium, per fidem concipitur, per baptismum gignitur. sequitur et peperit filium
suum primogenitum. Hieronymus contra helvidium. ex hoc helvidius nititur approbare, primogenitum dici
non posse nisi eum qui habeat et fratres, sicut unigenitus ille vocatur qui parentibus sit solus filius. Nos
autem ita definimus. Unigenitus est primogenitus, non omnis primogenitus est unigenitus. Primogenitum
non esse dicimus eum quem alii subsequuntur, sed ante quem nullus: alioquin si non est primogenitus nisi
is quem sequantur et fratres, tamdiu sacerdotibus primogenita non debentur, quamdiu et alii fuerint
procreati, ne forte partu postea non sequente, unigenitus sit, et non primogenitus.
Beda. Est etiam unigenitus in substantia divinitatis, primogenitus susceptione humanitatis; primogenitus in
gratia, unigenitus in natura. Hieronymus. nulla autem ibi obstetrix, nulla muliercularum sollicitudo
intercessit. Ipsa pannis involvit infantem; ipsa mater et obstetrix fuit; unde sequitur et pannis eum involvit.
Beda. Qui totum mundum vario vestit ornatu, pannis vilibus involvitur, ut nos stolam primam recipere
valeamus. Per quem omnia facta sunt, manus pedesque astringitur, ut nostrae manus ad opus bonum
exertae, nostri sint pedes in viam pacis directi.
Graecus. O admirabilem coarctationem et peregrinationem quam subiit qui continet orbem. Ab initio captat
penuriam, et eam in seipso decorat. Nimirum si voluisset, venire poterat movendo caelum, concutiendo
terram, emittens fulmina; non autem sic processit: non enim perdere, sed salvare volebat, et ab ipsis
primordiis humanam conculcare superbiam; atque ideo non tantum homo fit, sed etiam homo pauper; et
pauperem matrem elegit, quae caret his quibus natum infantem reclinet; sequitur enim et reclinavit eum in
praesepio.
Beda. Duri praesepis angustia continetur cui caelum sedes est, ut nos per caelestis regni gaudia dilatet.
qui panis est angelorum, in praesepio reclinatur, ut nos quasi sancta animalia carnis suae frumento reficiat.

