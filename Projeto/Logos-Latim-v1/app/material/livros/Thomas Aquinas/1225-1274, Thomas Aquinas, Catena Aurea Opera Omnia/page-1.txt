Catena Aurea (l1

CATENA AUREA IN MATTHAEUM
MATTHAEUS
PROLOGO 1

1 (Mt PROLOGO 1)
Sanctissimo ac reverendissimo patri domino Urbano, divina providentia papae quarto, frater Thomas de
Aquino, ordinis fratrum praedicatorum, cum devota reverentia, pedum osculo beatorum. Fons sapientiae
unigenitum Dei verbum praesidens in excelsis, per quod pater sapienter fecerat et suaviter disposuerat
universa, in fine temporum carnem sumere voluit, ut sub tegumento naturae corporeae, splendorem eius
humanus intuitus posset inspicere, quem in celsitudine maiestatis divinae attingere non valebat.
Diffuderat siquidem radios suos, sapientiae videlicet suae indicia, super omnia opera quae creavit; quodam
vero ampliori privilegio imaginem propriam hominum animabus impresserat, quam tamen diligentius
expresserat in cordibus ipsum amantium secundum sui muneris largitatem. Sed quid est hominis anima in
tam immensa creatura, ut divinae sapientiae vestigia possit comprehendere ad perfectionem? quinimmo et
sapientiae lux infusa hominibus per peccati tenebras et occupationum temporalium caligines fuerat
obumbrata; et intantum est quorumdam cor insipiens obscuratum, ut Dei gloriam in idola vana converterent,
et quae non conveniunt facerent, in sensum reprobum incidentes.
Divina vero sapientia, quae ad sui fruitionem hominem fecerat eum sui inexpertem esse non sinens, totum
se in humanam naturam contulit, eam modo sibi assumendo mirabili, ut errantem hominem ad se totaliter
revocaret. Huius igitur sapientiae claritatem nube mortalitatis velatam, primus apostolorum princeps fide
conspicere meruit, et eam constanter absque errore et plenarie confiteri, dicens tu es Christus filius Dei vivi.
O beata confessio, quam non caro et sanguis, sed pater caelestis revelat. Haec in terris fundat ecclesiam,
aditum praebet in caelum, peccata meretur solvere, et contra eam portae non praevalent inferorum.
Huius igitur fidei ac confessionis heres legitime, sanctissime pater, pio studio mens vestra invigilat, ut
tantae sapientiae lux fidelium corda perfundat et haereticorum confutet insanias, quae portae inferorum
merito designantur. Sane si, secundum Platonis sententiam, beata censetur respublica cuius rectores
operam sapientiae dare contigerit, illi siquidem sapientiae quam imbecillitas intellectus humani erroribus
plerumque commaculat, quanto magis sub vestro regimine beatus censeri potest populus christianus, ubi
tanta diligentia excellentissimae illi sapientiae curam impenditis, quam Dei sapientia carnalibus membris
induta et verbis docuit et operibus demonstravit? et huius siquidem diligentiae studio vestrae sanctitati
complacuit mihi committere Matthaei evangelium exponendum, quod iuxta propriam facultatem executus,
sollicite ex diversis doctorum libris praedicti evangelii expositionem continuam compilavi, pauca quidem
certorum auctorum verbis, ut plurimum ex glossis adiiciens, quae, ut ab eorum dictis possent discerni, sub
Glossae titulo praenotavi.
Sed et in sanctorum doctorum dictis hoc adhibui studium, ut singulorum auctorum nomina, nec non in
quibus habeantur libri assumpta testimonia describantur, hoc excepto quod libros et expositionem supra
loca quae exponebantur, non oportebat specialiter designari: puta, sicubi nomen inveniatur hieronymi, de
libro mentione non facta, datur intelligi quod hoc dicat super Matthaeum, et in aliis ratio similis observetur,
nisi in his quae de commentario chrysostomi super Matthaeum sumuntur, oportuit inscribi in titulo super
Matthaeum, ut per hoc ab aliis quae sumuntur de ipsius homiliario distinguantur.
In assumendis autem sanctorum testimoniis, plerumque oportuit aliqua rescindi de medio ad prolixitatem
vitandam, nec non ad manifestiorem sensum vel, secundum congruentiam expositionis, litterae ordinem
commutari; interdum etiam sensum posui, verba dimisi, praecipue in homiliario chrysostomi, propter hoc
quod est translatio vitiosa. Fuit autem mea intentio in hoc opere non solum sensum prosequi litteralem, sed
etiam mysticum ponere; interdum etiam errores destruere, nec non confirmare catholicam veritatem.
Quod quidem necessarium fuisse videtur, quia in evangelio praecipue forma fidei catholicae traditur et
totius vitae regula christianae. Prolixum igitur praesens opus non videatur alicui. Fieri enim non potuit ut

