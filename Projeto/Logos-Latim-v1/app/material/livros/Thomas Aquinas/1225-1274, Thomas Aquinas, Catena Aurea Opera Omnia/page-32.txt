Catena Aurea (latine)

Pagina 32

Theodorus in serm. Conc. Ephes. Si enim maximam romam elegisset civitatem, potentia civium
mutationem orbis terrarum factam putarent; si filius fuisset imperatoris, potestati utilitatem adscriberent. Sed
quid fecit? omnia egena et vilia elegit, ut divinitas cognosceretur orbem transformasse terrarum. Propterea
pauperculam elegit matrem, pauperiorem patriam, egenus fit pecuniis, et hoc tibi exponit praesepe.
Gregorius in Evang. Bene etiam in bethlehem nascitur: bethlehem quippe domus panis interpretatur: ipse
namque est qui ait: ego sum panis vivus, qui de caelo descendi.
Chrysostomus super Matth. Cum autem debuissent celare mysterium regis praefiniti a Deo, maxime in
conspectu alienigenae regis, facti sunt non praedicatores operum Dei, sed proditores mysteriorum eius; et
non solum manifestant mysterium, sed etiam propheticum protulerunt exemplum; unde subiungunt sic enim
scriptum est per prophetam, scilicet michaeam: et tu bethlehem terra iuda.
Glossa. Hoc sic ponit ut ab eis dictum est, qui etsi non verba, veritatem sensus quodammodo ponunt.
Hieronymus de optimo interpretandi genere. Unde hic reprehenduntur iudaei de ignorantia, quoniam
prophetia dicit: tu bethlehem ephrata, illi dixerunt tu bethlehem terra iuda.
Chrysostomus super Matth. Sed adhuc ipsam prophetiam praecidentes, interficiendorum parvulorum facti
sunt causa: sic enim scriptum erat: ex te exiet rex, qui pascet populum meum israel, et dies eius a diebus
saeculi. Si ergo integram prophetiam protulissent, considerans herodes quia non erat rex terrenus cuius
dies a diebus saeculi erant, in tantum furorem non exarsisset.
Hieronymus super Matthaeum, et super michaeam. Est autem sensus prophetiae talis: tu bethlehem terra
iuda vel ephrata (quod ideo dicitur, quia est alia bethlehem in galgalis sita)., quamvis parvus vicus sis inter
millia civitatum iuda, tamen ex te nascetur Christus, qui erit dominator israel, qui secundum carnem de
David est, de me tamen natus est ante saecula; et ideo dicitur: egressus eius ab initio a diebus aeternitatis
quia in principio verbum erat apud Deum. Sed hoc ultimum, ut dictum est, iudaei tacuerunt, alia vero
mutaverunt, vel propter ignorantiam, ut dictum est, vel ad maiorem manifestationem, ut herodi alienigenae
intellectum prophetiae aperirent; unde pro eo quod propheta dixit ephrata, quod erat nomen antiquum et
forte herodi ignotum, dixerunt terra iuda; pro eo autem quod propheta dixerat: minima es in milibus iuda,
volens ostendere parvitatem eius quantum ad populi multitudinem, dixerunt nequaquam minima es in
principibus iuda, volentes ostendere magnitudinem dignitatis provenientem ex dignitate principis nascituri
quasi dicerent: magna es inter civitates ex quibus principes prodierunt.
Remigius. Vel talis est sensus: quamvis minima videaris inter urbes principatum habentes, tamen non es
minima, quia ex te exiet dux qui regat populum meum israel. Dux autem iste Christus est, qui populum
fidelem regit et gubernat.
Chrysostomus in Matth. Intende autem certitudinem prophetiae; non enim dixit quod in bethlehem erit,
sed quod de bethlehem exiet, ostendens quod ibi solum nasceretur. Quomodo autem habet rationem de
zorobabel haec dicta esse ut quidam dicunt? non enim exitus eius fuit a principio ex diebus saeculi, neque
etiam ex bethlehem exivit, cum non in iudaea, sed in babylonia natus sit. Est etiam ad hoc, testimonium
quod dicit: nequaquam minima es, quia ex te exiet: nullus enim alius illustrem fecit villam in qua nasceretur
quam Christus. Post nativitatem enim a finibus orbis terrarum veniunt visuri praesepe et tugurii locum. Non
autem dixit: ex te exiet filius Dei, sed dux qui pascet populum meum israel: oportebat enim in principio
condescendere ut non scandalizarentur, et quae ad salutem hominum pertinebant praedicare, ut magis
inducerentur. Mystice autem dicit qui regat populum meum israel. Israel enim hic dicit eos qui crediderunt
ex iudaeis; si autem non omnes Christus rexit, eorum est accusatio. De gentibus autem interim tacuit ne
scandalizaret iudaeos. Vide autem mirabilem dispensationem: iudaei enim et magi simul se invicem docent:
iudaei a magis audiunt quod Christum in orientis regione stella praedicabat, et magi a iudaeis quod
prophetae antiquitus eum nuntiaverunt; ut geminato testimonio confirmati, ardentiori fide expeterent quem
et stellae claritas et prophetiae manifestabat auctoritas.
Augustinus in serm. De epiph. Poterat enim stella quae magos perduxit ad locum ubi erat cum matre
virgine Deus infans, ad ipsam eos perducere civitatem; sed tamen subtraxit se, nec eis prorsus apparuit,
donec de civitate in qua Christus nasceretur et ipsi iudaei dicerent in bethlehem iuda: similes facti fabris
arcae noe, qui aliis ubi evaderent, praestiterunt, et ipsi diluvio perierunt; similes lapidibus milliariis viam
ostenderunt, nec ipsi ambulare potuerunt. Audierunt et abierunt inquisitores, dixerunt et remanserunt
doctores. Nunc quoque iudaei simile aliquid nobis exhibere non desinunt: nonnulli enim paganorum,
quando eis de scripturis testimonia clare proferimus, ut noverunt Christum ante prophetatum, suspecti ne
forte a christianis ista conficta sint, malunt credere codicibus iudaeorum; et sicut tunc magi fecerunt,
iudaeos dimittunt inaniter lectitare, ipsi pergunt fideliter adorare.

