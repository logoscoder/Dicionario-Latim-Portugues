Catena Aurea (latine)

Pagina 805

erant, et superventurum eis exterminium figurate per parabolam protulit; dicitur enim coepit autem dicere ad
plebem parabolam hanc. Homo plantavit vineam.
Augustinus de cons. Evang.. Tacuit Matthaeus brevitatis causa quod lucas non tacet, parabolam istam
non ad solos principes dictam, qui de potestate interrogaverunt, sed etiam ad plebem.
Ambrosius. plerique autem varie significationes de vineae appellatione derivant; sed evidenter isaias
vineam domini sabaoth domum israel esse memorat. Hanc vineam quis alius nisi deus condidit? Beda.
Homo ergo qui plantavit vineam ipse est, qui iuxta aliam parabolam conduxit operarios in vineam suam.
Eusebius. Sed parabola quam isaias dicit, vineam reprehendit; salvatoris vero parabola non est contra
vineam dicta, sed de cultoribus vineae, de quibus subditur et locavit eam colonis, idest senioribus populi, et
principibus sacerdotum, et doctoribus, et optimatibus cunctis.
Theophylactus. Vel quilibet de populo est vinea, idem est etiam cultor: quilibet enim nostrum seipsum
colit. Hac igitur vinea commissa cultoribus, abiit: idest, dimisit illos progredi suo arbitrio; unde sequitur et
ipse peregre fuit multis temporibus.
Ambrosius. Non quia ex loco ad locum profectus est dominus, qui ubique semper praesens est; sed quia
praesentior est diligentibus, negligentibus abest. Multis autem temporibus abfuit, ne praepropera videretur
exactio: nam quo indulgentior liberalitas eo inexcusabilior pervicacia.
Cyrillus. Vel deus absentavit se a vinea plurium annorum curriculis: quia postquam visus est in specie
ignis descendisse in montem sina, non amplius visibiliter praebuit eis suam praesentiam. Nulla tamen
interpolatio contigit qua non mitteret deus prophetas et iustos commonentes; unde sequitur et in tempore
vindemiae, ille misit ad cultores servum, ut de fructu vineae darent illi.
Theophylactus. Dicit autem de fructu vineae, quia non totum fructum, sed aliquid de fructu volebat
accipere. Nam quid lucratur deus a nobis nisi suam notitiam, quae etiam est nostra utilitas? Beda. Bene
autem fructum posuit, non proventum: nullus enim huius vineae proventus inventus est. Servus ergo primus
missus est moyses, qui per quadraginta annos fructum aliquem legis quam dederat, a cultoribus requirebat;
sed vexatus est propter eos, quia exacerbaverunt spiritum eius; unde sequitur qui caesum dimiserunt eum
inanem.
Ambrosius. Factum est autem ut plures alios destinaret, quos iudaei inhonoros et inanes sibi, de quibus
nihil potuerunt proficere, dimiserunt; unde sequitur et addidit alterum servum mittere.
Beda. Servus alter david significatur, qui missus est, ut post edicta legalia cultores vineae psalmodiae
modulamine ad exercitium boni operis excitaret; sed et contra hunc dixerunt: quae nobis pars in david, aut
quae haereditas in filio isai? unde sequitur illi autem hunc caedentes et afficientes contumelia, dimiserunt
inanem. sed nec sic destitit; sequitur enim et addidit tertium mittere: per quem prophetarum chorum
intellige, qui continuis attestationibus populum convenerunt. sed quem prophetarum non sunt persecuti?
unde sequitur qui et illum vulnerantes eiecerunt. His autem tribus servorum gradibus omnium sub lege
doctorum figuram posse comprehendi, dominus alibi manifestat, dicens: quoniam necesse est impleri omnia
quae sunt in lege moysi et prophetis et psalmis de me.
Theophylactus. Prophetis igitur talia mala passis, filius destinatur; sequitur enim dixit autem dominus
vineae: quid faciam? Beda. Quod dominus vineae dubitative loquitur, non de ignorantia venit: quid enim
nesciat deus pater? sed ambigere dicitur, ut libera voluntas hominis servetur.
Cyrillus. deliberat etiam secum dominus vineae quid agat, non quasi carens ministris, sed quia pertentato
quolibet ingenio salutis humanae, populo vero nequaquam adiuto, aliud maius adiungit; unde consequenter
dicit mittam filium meum dilectum: forsitan cum hunc viderint, verebuntur.
Theophylactus. Dixit autem hoc, non tamquam ignorans quod peius eum essent tractaturi quam
prophetas: sed quia oportebat filium eis fieri reverendum. quod si contumaces fuerint occidendo, hoc
cumulat eorum crimen. Ne ergo dicerent aliqui divinam praescientiam necessario fuisse inobedientiae
causam, ideo sic figurat sermonem.
Ambrosius. Filium igitur unigenitum sibi missum perfidi iudaei, quasi heredem removere cupientes,
occiderunt crucifigendo, et eiecerunt negando; unde sequitur quem cum vidissent coloni, cogitaverunt intra
se dicentes: hic est heres: occidamus eum, ut nostra fiat hereditas. Heres Christus est, idemque testator;
heres, quia morti propriae supervivit, et testamentorum quae ipse contulit tamquam hereditaria in nostris

