Catena Aurea (latine) 3909

Pagina 148

manifestum.
Hieronymus. Utrum enim sint paralytico peccata dimissa, solus noverat qui dimittebat; surge autem et
ambula, tam ille qui surgebat quam hi qui surgentem videbant, poterant approbare; quamquam eiusdem
virtutis sit et corporis et animae vitia dimittere. Inter dicere autem et facere, multa distantia est. sit ergo
carnale signum, ut probetur spirituale; unde sequitur ut autem sciatis quoniam filius hominis habet
potestatem in terra peccata dimittendi.
Chrysostomus in Matth. Supra quidem paralytico non dixit: dimitto tibi peccata, sed: dimittuntur tibi
peccata; quia vero scribae resistebant, altiorem suam potentiam demonstrat, dicens: quia filius hominis
habet potestatem dimittendi peccata. et ut ostendat se patri aequalem, non dixit: filius hominis indiget aliquo
ad dimittendum peccata, sed: quoniam habet.
Glossa. Haec autem verba, ut sciatis, possunt esse christi, vel evangelistae; quasi evangelista diceret: ipsi
dubitabant eum peccata dimittere; sed ut sciatis quoniam filius hominis habet potestatem, ait paralytico. Si
autem Christus dicatur pronuntiasse haec verba, sic intelligentur: vos dubitatis me posse peccata dimittere;
sed ut sciatis quoniam filius hominis habet potestatem dimittendi peccata: quae quidem oratio imperfecta
est; sed subditur actus loco consequentis; unde dicitur ait paralytico: surge et tolle lectum tuum. Ioannes
episcopus. ut quod fuit probatio infirmitatis, sit testimonium sanitatis. Et vade in domum tuam; ne christiana
fide curatus moriaris in perfidia iudaeorum.
Chrysostomus in Matth. Hoc autem praecepit, ut non aestimetur phantasia esse quod factum est; unde ad
veritatem facti ostendendam subditur et surrexit, et abiit in domum suam. Sed tamen astantes homines
adhuc deorsum trahuntur; unde sequitur videntes autem turbae, timuerunt et glorificaverunt Deum qui dedit
talem potestatem hominibus. Si enim bene cogitassent apud se, agnovissent quia filius Dei erat. Interim
autem non parum erat aestimare omnibus hominibus maiorem, et a Deo venire.
Hilarius in Matth. Mystice autem a iudaea repudiatus in civitatem suam revertitur. Dei civitas fidelium plebs
est: in hanc ergo introivit per navim, idest ecclesiam, vectus. Ioannes episcopus. non autem Christus indiget
navi, sed navis, Christo: quia sine caelesti gubernatione navis ecclesiae per mundanum pelagus ad
caelestem portum non valet pervenire.
Hilarius. In paralytico autem gentium universitas offertur medenda. hic itaque angelis ministrandus offertur;
hic filius nuncupatur, quia Dei opus est; huic remittuntur animae peccata, quae lex laxare non poterat: fides
enim sola iustificat. Deinde virtutem resurrectionis ostendit, cum sublatione lectuli, infirmitatem corporibus
docuit defuturam.
Hieronymus. Iuxta tropologiam autem, interdum anima iacens in corpore suo virtutibus dissolutis, a
perfecto doctore domino offertur curanda: unusquisque enim aeger petendae salutis precatores debet
adhibere, per quos actuum nostrorum clauda vestigia verbi caelestis remedio reformentur. Sunt igitur
monitores mentis qui animum auditoris ad superiora erigunt, quamvis exterioris corporis debilitate
torpentem. Ioannes episcopus. Dominus autem in hoc saeculo insipientium voluntates non quaerit; sed
respicit ad alterius fidem; nec medicus languentium respicit voluntatem, cum contraria requirat infirmus.
Rabanus. Surgere autem est animam a carnalibus desideriis abstrahere; lectum tollere est carnem a
terrenis desideriis ad voluptatem spiritus attollere; domum ire est ad paradisum redire, vel ad internam sui
custodiam, ne iterum peccet.
Gregorius moralium. vel per lectum voluptas corporis designatur. Iubetur itaque ut hoc sanus portet ubi
infirmus iacuerat: quia omnis qui adhuc vitiis delectatur, infirmus iacet in voluptatibus carnis; sed sanatus
hoc portat, quia eiusdem carnis contumelias postmodum tolerat, in cuius intus prius desideriis requiescebat.
Hilarius in Matth. videntes autem turbae timuerunt. magni enim timoris res est, non dimissis a Christo
peccatis, in mortem resolvi: quia nullus est in domum aeternam reditus, si cui indulta non fuerit venia
delictorum. cessante autem timore, honor Deo redditur, quod potestas hominibus hac via data sit per
verbum eius, et peccatorum remissionis, et corporum resurrectionis, et reversionis in caelum.

MATTHAEUS 9,9-13
3909 (Mt 9,9-13 )

