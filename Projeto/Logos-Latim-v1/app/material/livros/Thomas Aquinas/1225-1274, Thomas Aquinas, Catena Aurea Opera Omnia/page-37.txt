Catena Aurea (latine) 3216

Pagina 37

Beda. Quod enim dominus a parentibus sublatus est in aegyptum, significat electos saepius malorum
improbitate suis effugandos ex sedibus, vel etiam exilio damnandos. Si quidem ipse qui suis erat
praecepturus: cum vos persecuti fuerint in una civitate, fugite in aliam, primus fecit quod praecepit, fugiendo
hominem quasi homo in terra, quem stella magis paulo ante adorandum monstravit ex caelo.
Remigius. Quod autem dominus in aegyptum iturus esset praedixerat isaias cum ait: ecce dominus
ascendet super nubem levem et ingredietur aegyptum et disperdet simulacra aegypti. Consuetudo autem
fuit istius evangelistae omnia quae dixit confirmare, et hoc ideo, quia iudaeis scribebat; ideoque subiungit ut
adimpleretur quod dictum est a domino per prophetam dicentem: ex aegypto vocavi filium meum.
Hieronymus de optimo genere interpretandi. Hoc lxx interpretes non habent; sed in osee propheta iuxta
hebraicam scribitur veritatem: quia puer israel est, et dilexi eum et ex aegypto vocavi filium meum, pro quo
lxx transtulerunt: quia parvulus est israel, et dilexi eum, ex aegypto vocavi filium meum.
Hieronymus super osee. Hoc autem testimonio utitur evangelista, quia haec typice referuntur ad Christum.
Notandum enim, quod in hoc propheta et in aliis ita de adventu christi et de vocatione gentium
praenuntiatur, ut radix historiae non penitus deseratur.
Chrysostomus in Matth. Est etiam prophetiae lex multa multoties dici de aliis, compleri autem in aliis; sicut
de simeone et levi dictum est: dividam eos in iacob et dispergam in israel; quod non in eis, sed in nepotibus
completum est, quod et hic apparet. Christus enim natura Dei filius est, et sic in eo vere prophetia completur.
Hieronymus. Possumus autem et hunc locum conciliare, et inducemus testimonium ex numeris: Deus ex
aegypto vocavit eum; gloria eius sicut unicornis.
Remigius. Per ioseph autem designatur ordo praedicatorum, per mariam sacra scriptura, per puerum
notitia salvatoris, per persecutionem herodis persecutio quam passa est ecclesia in hierosolymis, per fugam
ioseph in aegyptum transitus praedicatorum ad gentes infideles: aegyptus enim tenebrae interpretatur; per
tempus quo fuit in aegypto spatium temporis ab ascensione domini usque ad adventum antichristi; per
obitum herodis extinctio invidiae in cordibus iudaeorum.

MATTHAEUS 2,16
3216 (Mt 2,16 )
Chrysostomus super Matth. Postquam parvulus iesus magos suo imperio subiugavit, non potestate
corporis, sed gratia spiritus, irascebatur herodes, quia quos ipse sedens in throno regni suadere non potuit,
his iesus parvulus placuit in praesepio iacens. Deinde contemnentes eum, magi addiderunt causas doloris;
unde dicitur tunc herodes videns quoniam illusus esset a magis, iratus est valde. Illa enim regum ira magna
et inextinguibilis est quam regni zelus accendit. Sed quid fecit? mittens occidit omnes pueros. Sicut enim
bestia vulnerata, quicquid oculis eius occurrit, quasi auctorem sui vulneris dilaniat, sic et ille delusus a
magis iram suam super parvulos diffundebat. Dicebat enim cogitans in furore: certe magi puerum
invenerunt, quem regnaturum dicebant: nam rex regni zelo repletus, de his omnia timet, omnia suspicatur.
Ideo ergo misit, et interfecit omnes parvulos, ut unum inveniret in omnibus.
Augustinus in serm. De epiph. Et dum insequitur Christum, regi nostro coaevum procuravit exercitum
stolis victricibus candidatum.
Augustinus in serm. 3 de innocent. Ecce profanus hostis beatis parvulis nunquam tantum prodesse
potuisset obsequio, quantum profuit odio: nam quantum contra eos iniquitas abundavit, tantum gratia
benedictionis effulsit. Idem. O parvuli beati. Ille de vestra corona dubitabit in passione pro Christo qui etiam
parvulis baptismum prodesse non existimat christi: nam qui natus habere potuit praedicatores angelos,
narratores caelos, adoratores magos, potuit et illis, ne pro eo sic morerentur, praestare, si sciret illa morte
perituros, et non potius maiore felicitate victuros. Absit ut ad liberandos homines Christus veniens, de
illorum praemio qui pro illo interficerentur, nihil egerit, qui pendens in ligno pro eis a quibus interficiebatur,
oravit.
Rabanus. Non est autem contentus vastatione bethlehem, sed et adiacentia loca vastavit; nec ullam
misericordiam aetatis habuit, a filio unius noctis usque ad filium duorum annorum, qui omnes occideret;
unde subdit in bethlehem et in omnibus finibus eius a bimatu et infra.

