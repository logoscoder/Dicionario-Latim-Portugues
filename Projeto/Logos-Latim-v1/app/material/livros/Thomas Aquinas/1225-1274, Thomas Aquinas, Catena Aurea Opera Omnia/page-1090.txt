Catena Aurea (latine) 13839

Pagina 1090

Chrysostomus. hinc autem haeretici accipientes occasionem, alienum eum esse a mundi conditione
dicunt. Sed cum dicit regnum meum non est hinc, non privat mundum a sua providentia et praelatione; sed
ostendit regnum suum non esse humanum neque corruptibile. sequitur dicit itaque ei pilatus: ergo rex es
tu? respondit iesus: tu dicis quia rex sum ego.
Augustinus. Non quia regem se timuit confiteri: sed ita dictum est, ut neque regem se neget, neque regem
se talem esse fateatur cuius regnum putetur esse de hoc mundo. Dictum est enim tu dicis, ac si diceretur:
carnalis carnaliter dicis. Deinde subiungit ego in hoc natus sum, et ad hoc veni in mundum, ut testimonium
perhibeam veritati. Non est producenda huius pronominis syllaba quod ait in hoc natus sum, tamquam
dixerit: in hac re natus sum; sed corripienda, tamquam dixerit: ad hoc natus sum; sicut et ait ad hoc veni in
mundum. Unde manifestum est eum temporalem nativitatem suam hic commemorasse, qua incarnatus
venit in mundum; non illam sine initio qua deus erat.
Theophylactus. Vel aliter. quaesito per pilatum si dominus esset rex, ego, inquit, in hoc natus sum, idest ad
hoc quia rex sum; hoc enim ipso quod a rege productus sum, me quoque testor fore regem.
Chrysostomus in Ioannem. si igitur rex natus est, nihil nisi accipiens habet. Ad hoc, inquit, veni, ut
testimonium perhibeam veritati, hoc est, ut hoc ipsum suadeam omnibus. Et notandum est, quod suam
humilitatem ostendit, dum dicentibus quoniam malefactor est, ferebat silens; quando vero interrogatus est
de regno, tunc locutus est ad pilatum, erudiens eum et reducens ad altiora: et ostendit se nihil versutum
operatum esse, per hoc quod dicit ut testimonium perhibeam veritati.
Augustinus. Cum autem Christus testimonium perhibeat veritati, testimonium perhibet sibi: eius quippe est
vox: ego sum veritas. Sed quia non omnium est fides, adiungit, atque ait omnis qui est ex veritate, audit
vocem meam. Audit utique interioribus auribus; idest, obedit meae voci; ac si diceret: credit mihi. Quod vero
ait omnis qui est ex veritate, gratiam commendavit, qua secundum propositum vocat. Nam si naturam
cogitemus in qua creati sumus, cum omnes veritas creaverit, quis non est ex veritate? sed non omnes sunt,
quibus ut obediant veritati, ex ipsa veritate praestatur. si enim dixisset: omnis qui audit vocem meam, ex
veritate est, ideo dictus ex veritate putaretur, quia obtemperat veritati. non autem hoc dicit, sed ait omnis qui
est ex veritate, audit vocem meam. audit utique, ac per hoc non ideo est ex veritate quia eius audit vocem,
sed ideo audit quia ex veritate est: quia hoc illi donum ex veritate collatum est.
Chrysostomus. haec autem dicens, attrahit, et suadet fieri eorum quae dicuntur, auditorem: ita denique et
eum cepit his brevibus verbis, ut quaereret quid est veritas; sequitur enim dixit ei pilatus: quid est veritas?
Theophylactus. Nam fere ab hominibus evanuerat, et cunctis erat incognita, dum essent increduli.

IOANNES 18,39-40
13839 (Jn 18,39-40 )
Augustinus in Ioannem. cum dixisset pilatus quid est veritas? credo in mentem illi venisse continuo
consuetudinem iudaeorum, qua solet eis dimitti unus in pascha; et ideo non expectavit ut responderet ei
iesus, ne mora fieret, cum recoluisset morem quo posset eis in pascha dimitti; quod eum valde voluisse
manifestum est; unde dicit et cum hoc dixisset, iterum exivit ad iudaeos.
Chrysostomus in Ioannem. Sciebat enim quidem quoniam haec indigebat tempore interrogatio; oportebat
autem eum eripere ab impetu iudaeorum; idcirco et exivit.
Alcuinus. vel non expectabat audire responsum, quia forte indignus fuit audire. sequitur et dixit eis: ego
nullam in eo invenio causam.
Chrysostomus. non dixit: quia peccavit, et dignus est morte, donate eum festo; sed primum eum
excusans, tum rogat ex abundanti, ut si nollent eum ut innocentem dimittere, saltem obnoxium donarent
tempori, ideoque induxit est autem consuetudo vobis ut unum dimittam vobis in pascha.
Beda. haec consuetudo non erat legis praeceptum, sed ex antiqua patrum traditione descendit, ut ob
recordationem liberationis ex aegypto unum etiam in die paschae dimitterent vinctum. Deinde exhortative
dicit. vultis ergo dimittam vobis regem iudaeorum? Augustinus. Avelli enim ex eius corde non potuit iesum
regem iudaeorum esse, tamquam hoc ibi sicut in titulo ipsa veritas fixerit, de qua quid esset interrogavit.

