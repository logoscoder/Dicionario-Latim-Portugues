Catena Aurea (latine) 9637

Pagina 641

Talis autem avaritiae species, graece tocos idest partus, latine fenus, quasi fetus propter mali fecunditatem,
ut arbitror, appellatur. Aut fortasse partus dicitur propter partus dolores, quos animis eorum qui mutuo ad
usuram acceperunt, inducere solet. Animalia temporis progressu nascuntur, adolescunt et pariunt; at fenus
statim cum oritur parere incipit. Animalia quae citius pariunt, citius parere cessant: sed avarorum pecunia
simul cum omni tempore adaugetur. Animalia ubi pariendi vim ad sobolem suam transtulerunt, ipsa parere
cessant; at feneratorum pecuniae et novas pariunt, et veteres renovant. Nullus itaque mortiferam hanc
bestiam attendet. Sed magna, inquis, o pauper, necessitas, et utilitas est ut mutuum sumam. Et quaenam
haec est utilitas? rursum veniet tibi paupertas, et eadem cum accessione necessitas. Meditare iam unde
restituas. Unde tibi pecuniae intantum multiplicabuntur ut et sufficiant ad usus necessitatem, et ad
restitutionem? verum ais: quomodo igitur me enutriam nisi fenus accipiam? mille sunt victus parandi
solertiae. Manus habes, labora, servi, tandem mendica: omnia tibi tolerabiliora sunt quam pecuniam ad
usuram sumere. Ceterum dives ait: quale illud est mutuum cui nulla retributionis spes adiuncta est?
considera vim dicti, et legislatoris admiraberis humanitatem. cum pauperi dare voles propter dominum, idem
et donum est et mutuum: donum quidem, quia non speras receptionem; mutuum vero, propter domini
magnificentiam, qui paucis per pauperem acceptis, magna pro ipsis reddet; unde sequitur et erit merces
vestra multa. Non vis universorum dominum obnoxium tibi ipsi habere ad persolvendum? aut si quis in urbe
dives promittat se tibi pro alio exsoluturum, fideiussionem ipsius accipies, deum autem pro pauperibus
persolutorem non admittes? Chrysostomus. attende mutui naturam mirabilem: alius recipit, et alius obligat
se pro debitis, centuplum in praesenti reddens, in futuro vero vitam aeternam.
Ambrosius. Quanta misericordiae merces qui filiis divinae misericordiae asciscitur? sequitur enim et eritis
filii altissimi. Sequere igitur misericordiam, ut merearis gratiam. Late patet benignitas dei: super ingratos
pluit, malis fecunda non negat terra proventus. sequitur quia ipse benignus est super ingratos et malos.
Beda. Vel temporalia bona largiendo, vel caelestia dona singulari gratia inspirando.
Cyrillus. Magnum est ergo praeconium pietatis: reddit enim haec virtus nos Deo conformes, et quasi
quaedam signa sublimis naturae nostris imprimit animabus; unde sequitur estote ergo misericordes sicut et
pater vester misericors est.
Athanasius. Ut scilicet aspicientes beneficia eius, bona quae facimus, non hominum, sed eius intuitu
faciamus; quatenus a deo, non ab hominibus praemia consequamur.

LUCA 6,37-38
9637 (Lc 6,37-38 )
Ambrosius. Addidit dominus non temere iudicandum, ne tui conscius ipse delicti in alterum cogaris ferre
sententiam: unde dicit nolite iudicare.
Chrysostomus in Matthaeum. Non iudices praecedentes te, idest qui discipulus es magistrum, peccator
innocentem; quos non oportet increpare, sed monere, et caritative corrigere: nec etiam iudicandum est in
incertis et qualibuscumque, quae nec similitudinem habent peccati, aut quae non sunt gravia, sive prohibita.
Cyrillus. Sedat ergo hic pessimam passionem nostrarum conscientiarum, contemptus principium: quamvis
enim deceat aliquos se circumspicere, et secundum deum conversari; hoc non faciunt, sed examinant
aliena. Et si videant aliquos infirmari, tamquam propriarum passionum obliti, faciunt hoc detractionis
materiam.
Chrysostomus. Nec facile reperies quemquam neque patremfamilias, neque claustralem expertem huius
erroris. Sunt autem et hae diabolicae tentationis insidiae: nam qui severe discutit aliena, nunquam
propriorum reatuum merebitur veniam; unde sequitur et non iudicabimini; sicut enim pius et mitis reprimit
peccatorum timorem; sic severus et dirus adjicit criminibus propriis.
Gregorius nyssenus. Non igitur cum acrimonia praecipitetis in servos sententiam, ne similia patiamini:
vocat enim iudicium asperiorem damnationem; unde sequitur nolite condemnare, et non condemnabimini:
non enim iudicium cum venia prohibet.
Beda. Brevi autem sententia cuncta quae de conversando cum inimicis mandaverat, comprehendendo
concludit, dicens dimittite et dimittetur vobis, date et dabitur vobis: ubi dimittere nos iniurias et dare
beneficia iubet, ut et nobis peccata dimittantur, et vita detur aeterna.

