Catena Aurea (latine) 9323

Pagina 605

meus dilectus, ad eamdem sententiam explicandam valet: vox enim caelestis unum horum dixit; sed
Matthaeus ostendere voluit ad id valere quod dictum est: hic est filius meus, ut illis qui potius audiebant,
indicaretur quod ipse esset filius dei: non enim Christo indicabatur, qui sciebat; sed audiebant qui aderant,
propter quos etiam ipsa vox facta est.

LUCA 3,23-38
9323 (Lc 3,23-38 )
Origenes in lucam. Cum autem baptizatum dominum dixisset, generationem domini exponit, non a
superioribus ad inferiora deducens, sed a Christo usque ad ipsum pervenit deum; unde dicit et ipse iesus
erat incipiens quasi annorum triginta. Quando enim baptizatus est, et mysterium secundae generationis
assumpsit, tunc dicitur incepisse, ut tu quoque priorem nativitatem destruas, et in secunda regeneratione
nascaris.
Gregorius nazianzenus. est ergo considerandum qui esset qui baptizatus est, et a quo, et quando.
Mundus siquidem, et a ioanne, et iam inceptis miraculis; ut ex hinc suscipiamus doctrinam nos
praemundandi, et humilitatem amplexandi, quin et in perfectione et spiritualis et carnalis aetatis praedicandi:
quorum primum dictum est baptisma suscipientibus, et non praemunientibus se per habitum bonum; nam
etsi relaxationem peccatorum faciat donum baptismi, verendum tamen est ne ad eumdem vomitum
revertamur. Secundum dictum est adversus insurgentes contra dispensatores mysterii: siquidem ipsi
dignitate praecellunt. tertium editum est illis qui de iuventa confidunt, et quodlibet tempus arbitrantur ad
praelationem vel doctrinam spectare. Purgatur iesus, et tu purgationem contemnis; a ioanne, ac tu in tuum
monitorem insurgis; tricenarius, tu autem docendo seniores, lanuginem praevenis. Sed adsunt danielis et
similium exempla in ore: nam quilibet noxius ad respondendum paratus est. Non est autem lex ecclesiae
quod raro contingit, eo quod nec unica hirundo ver statuit.
Chrysostomus. Vel idcirco usque ad illam aetatem quae cuncta peccata recipit, expectat, totam legem
perficiens, ne quis dicat, quod ideo legem solvit, quod eam non poterat consummare.
Graecus. Ob hoc etiam tricenarius accedit ad baptisma, ut ostendat quod spiritualis regeneratio viros parit
perfectos secundum spiritualem aetatem.
Beda. Potest etiam tricenalis baptizati salvatoris aetas, nostri etiam baptismatis intimare mysterium,
propter fidem scilicet trinitatis, et operationem decalogi.
Gregorius nazianzenus. baptizandus est tamen infantulus, si necessitas urgeat: nam utilius est
insensibiliter sanctificari, quam non signatos transmigrare. Sed dices: Christus tricenarius baptizatur, cum
deus esset; tu vero iubes accelerare baptisma. Sed cum dixisti: deus, id obiectum solvisti. Ipse non
indigebat purgamine, nec aliquod imminebat ei periculum dum differret baptisma; at tibi in parvum non
redundat piaculum, si transmigres in corruptione natus, non autem incorruptionis veste indutus. At forsan
times ne baptizatus baptismatis munditiam custodias et propterea differs baptismum. Sed melius est
nonnunquam parumper inquinari, quam omnino gratia carere.
Cyrillus. Licet tamen Christus secundum carnem careat patre, suspicabantur aliqui eum patrem habere;
unde sequitur ut putabatur filius ioseph.
Ambrosius in lucam. Bene ut putabatur, qui vere non erat; sed ideo putabatur, quia eum maria, quae
ioseph viro suo erat desponsata genuerat. Cur autem ioseph magis quam mariae generatio describitur, cum
Maria de spiritu sancto genuerit Christum, et ioseph a generatione domini videatur alienus, dubitare
possemus, nisi consuetudo nos instrueret scripturarum, quae semper viri originem quaerit: maxime cum in
ioseph origine etiam origo sit mariae: nam cum vir iustus fuerit ioseph, utique ex tribu sua et ex patria sua
accepit uxorem: itaque et census tempore ascendit ioseph de domo et de patria david, ut profiteretur cum
Maria uxore sua. Quae ex eadem domo et ex eadem patria professionem defert, utique eiusdem tribus et
eiusdem patriae se esse designat: unde generationem ioseph explicans subdit qui fuit heli. Illud autem
advertamus, quod sanctus Matthaeus iacob, qui fuit pater ioseph, filium nathan esse commemorat; lucas
vero ioseph, cui desponsata fuit maria, filium heli esse descripsit. Quomodo unius duo patres, scilicet heli et
iacob, esse potuerunt? Gregorius nazianzenus. Dicunt autem quidam quod unica est successio a david
usque ad ioseph; licet diversis nominibus ab utroque evangelista narratur. Sed hoc absurde fatentur:
quoniam initium huius generationis duos fratres obtinuit, nathan scilicet et salomonem: unde generationes
diversimode profluxerunt.

