Catena Aurea (latine)

Pagina 86

Chrysostomus super Matth. Sed, si secundum prophetam, non est sanitas in carne nostra, quot membra
quis habet, debet abscindere, ut secundum malitiam carnis, sufficiat poena membrorum. sed videamus si
sic possibile est intelligere de oculo corporali vel manu. sicut totus homo, cum conversus fuerit ad Deum,
mortuus est peccato, sic et oculus, cum desierit male aspicere, eiectus est peccato; sed neque sic convenit.
Si enim dexter oculus scandalizat, sinister quid facit? numquid contradicit dextero, ut quasi innocens
reservetur? .
Hieronymus. in dextero ergo oculo et dextera manu, et fratrum et uxoris et liberorum atque affinium et
propinquorum innititur affectus; quem si ad contemplandam veram lucem nobis impedimento cernimus,
debemus truncare huiusmodi portiones.
Augustinus de serm. Dom. Quemadmodum autem in oculo contemplatio, sic in manu actio recte
intelligitur. Per oculum autem intelligimus dilectissimum amicum: solet enim ab eis qui vehementer volunt
exprimere dilectionem suam, ita dici: diligo eum ut oculum meum. Oportet autem intelligi per oculum
amicum consiliarium, quia oculus iter demonstrat. Quod autem additum est, dexter, fortasse ad augendam
vim dilectionis valet: dextrum enim oculum homines magis formidant amittere. Vel quia dexter est, intelligitur
consiliarius in rebus divinis, sinister autem oculus est consiliarius in rebus terrenis; ut sic ille sit sensus:
quicquid illud est quod ita diligis ut pro dextero oculo habeas, si scandalizat te, idest si impedimento est tibi
ad veram beatitudinem, eiice eum, et proiice abs te. De sinistro autem scandalizante superfluum erat
dicere, quando quidem nec dextero parcendum est. Dextera autem manus accipitur dilectus adiutor in
divinis operibus; sinistra autem in operibus quae huic vitae et corpori sunt necessaria.
Chrysostomus super Matth. vel aliter vult Christus ut non solum de periculo nostri peccati curemus, sed
etiam ne ad nos pertinentes turbae aliquid agant: ut puta si habes aliquem amicum qui res tuas bene
aspicit, quasi proprius oculus, aut qui procurat res tuas quasi propria manus, si eum agnoveris aliquid
turpiter agere, proiice eum longe abs te, quia scandalizat te: quia non solum pro nostro peccato, sed etiam
proximorum, quos prohibere possumus, dabimus rationem.
Hilarius in Matth. fit ergo innocentiae gradus celsior: carere enim non solum propriis vitiis, sed etiam
extrinsecus incidentibus admonemur.
Hieronymus. vel aliter. Quia supra de concupiscentia mulieris dixerat, recte nunc cogitationem et sensum
in diversa volitantem oculum nuncupavit. Per dexteram autem et ceteras corporis partes, voluntatis ad
effectum initia demonstrantur.
Chrysostomus super Matth. oculus enim iste carnalis speculum est interioris oculi. Habet autem et corpus
suum sensum, quod est oculus sinister, et appetitum, quod est manus sinistra. partes autem animae,
dexterae vocantur, quoniam in libero arbitrio anima est creata, et sub lege iustitiae, ut recte videat et agat.
Pars autem corporis, quae non habet liberum arbitrium, et est sub lege peccati, sinistra dicitur. Non autem
carnis sensum vel appetitum praecidere iubet: desideria enim carnis retinere possumus, ut non faciamus
quod desiderat caro; praecidere autem non possumus, ut non desideret. Quando autem ex proposito
volumus malum et cogitamus, tunc dexter sensus et dextera voluntas nos scandalizant, et ideo hic
praecidere iubet. Possunt enim praecidi propter arbitrii libertatem. Vel aliter. Omne bonum generaliter quod
nos vel alios scandalizat, praescindere debemus a nobis; sicut si visito aliquam mulierem causa religionis,
bonus respectus est oculus dexter; sed si assidue visitans decidi in laqueum desiderii eius, vel etiam
quidam videntes scandalizantur, dexter oculus scandalizat, quod bonum est scandalizat: oculus enim
dexter est bonus respectus, idest intentio; manus dextera, bona voluntas.
Glossa. Vel oculus dexter est vita contemplativa, quae scandalizat in desidiam mittendo, vel arrogantiam,
vel cum ex infirmitate contemplari ad purum non valemus. Dextera autem manus est bona operatio, vel vita
activa, quae scandalizat dum per saeculi frequentiam et occupationis taedio illaqueamur. si quis ergo non
potest frui contemplativa, non torpeat otio ab activa, vel ne, dum occupatur actibus, arescat ab interna
dulcedine.
Remigius. Sed quare eiiciendus sit dexter oculus et dextera manus abscindenda, manifestat cum subdit
expedit enim, etc.
Chrysostomus super Matth. Quoniam enim alter alterius membra sumus, melius est ut sine uno tali
membro salvemur, quam ut volentes tales habere, et ipsi pereamus cum eis. Vel melius est ut sine uno
respectu aut uno bono opere salvemur, quam dum omnia opera bona volumus facere, cum omnibus
pereamus.

