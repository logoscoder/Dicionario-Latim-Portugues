Catena Aurea (latine) 10726

Pagina 781

angustiaverunt improperiis et iniuriis; sed in comparatione malorum maiorum minora eligenda videntur.
Theophylactus. Tunc enim absque sollicitudine vivebant, Christo eos procurante, et protegente; sed
futurum erat quando Christo absente traderentur periculis, ad reges et principes ducti; et tunc tempus
primum cuperent quasi tranquillum.
Beda. Vel diem Christi dicit regnum dei, quod speramus futurum; et bene dicit unum diem, quia in illa
beatitudinis gloria tenebrarum interruptio nulla est. Bonum ergo est diem Christi desiderare. Nec tamen
magnitudine desiderii nobis somnia fingere debemus, quasi instet dies domini; unde sequitur et dicent
vobis: ecce hic, ecce illic: nolite ire, neque sectemini.
Eusebius. quasi dicat: si adveniente antiChristo, fama de eo volet quasi apparuerit Christus, non
egrediamini, neque sequamini: nam impossibile est eum qui semel in terra visus est, iterum in angulis terrae
conversari. Erit igitur hic de quo dicitur, non verus Christus; manifestum enim signum secundi adventus
salvatoris nostri hoc est quod subito totum orbem claritas eius adventus replebit; unde sequitur nam sicut
fulgur coruscans de sub caelo, in ea quae sub caelo sunt fulget; ita erit filius hominis in die sua. Non enim
apparebit super terram ambulans, sicut quidam homo communis, sed universaliter irradiabit, ostendens
cunctis iubar propriae deitatis.
Beda. Et pulchre ait coruscans de sub caelo: quia iudicium sub caelo, hoc est in aeris medio, geretur,
secundum illud apostoli: simul rapiemur cum illis in nubibus obviam Christo in aera. Si autem dominus in
iudicio sicut fulgur apparebit, nullus tunc in sua mente latere permittitur: quia ipso iudicis fulgore penetratur.
Potest autem haec domini responsio et de illo eius adventu quo quotidie venit in ecclesiam accipi. intantum
enim saepe haeretici turbaverunt ecclesiam, dicendo in suo dogmate fidem Christi manere, ut fideles illorum
temporum desiderarent dominum, vel uno die, si fieri posset, redire ad terras, ut per seipsum quomodo se
habeat fidei veritas, intimaret. Et non videbitis, inquit: quia non est opus corporali visione dominum redire:
quia semel per universum mundum evangelii vigorem exhibuit.
Cyrillus. opinabantur autem discipuli quod vadens hierosolymam statim ostenderet regnum dei. Hanc igitur
opinionem resecans, notum facit eis quod primo decebat eum salubrem passionem sufferre, deinde ad
patrem ascendere, et desuper fulgere, ut per orbem terrarum in iustitia iudicet; unde subdit primum autem
oportet illum multa pati, et reprobari a generatione hac.
Beda. Generationem non tantum iudaeorum, verum etiam omnium reproborum appellat; a quibus etiam
nunc filius hominis in corpore suo, hoc est in ecclesia, multa patitur, et reprobatur. Inserit autem de sua
passione, loquens de gloria sui adventus, ut dolorem suae passionis spe promissae clarificationis
mitigarent, simulque seipsos pararent, si gloriam regni diligerent, mortis non horrere periculum.

LUCA 17,26-30
10726 (Lc 17,26-30 )
Beda. Adventum domini quem fulguri cito transvolanti comparaverat, nunc comparat diebus noe et lot,
quando repentinus mortalibus supervenit interitus; unde dicitur et sicut factum est in diebus noe, ita erit in
die filii hominis.
Chrysostomus in Matthaeum. Quia enim tunc non crediderunt comminatoriis verbis, passi sunt repente
reale iudicium. Eorum autem incredulitas ex anima lenta procedebat: nam quaecumque vult aliquis et
intendit, ea etiam expectat; unde sequitur edebant et bibebant, uxores ducebant et dabantur ad nuptias
usque in diem qua intravit noe in arcam; et venit diluvium, et perdidit omnes.
Ambrosius. Bene causam diluvii de nostris asserit processisse peccatis: quia deus malum non creavit,
sed nostra sibi merita reperierunt: non quia coniugia damnentur: neque enim alimenta damnantur, cum in
istis successionis, in illis naturae subsidia sint; sed in omnibus modus quaeritur: quicquid enim abundantius
est, a malo est.
Beda. Mystice autem noe arcam aedificat, cum dominus ecclesiam de Christi fidelibus quasi lignis
laevigatis adunando construit: quam perfecte consummatam ingreditur, cum hanc in die iudicii praesentia
suae visionis aeternus habitator illustrat. sed cum arca aedificatur, iniqui luxuriantur: cum vero intratur,
intereunt: quia qui sanctis hic certantibus insultant, eis illic coronatis aeterna damnatione plectentur.

