Catena Aurea (latine) 12103

Pagina 865

unquam solitarius ab illo; sed semper deus apud Deum erat. vel quia dixerat deus erat verbum, ut non
aestimet quis minorem esse deitatem filii, confestim cognoscitiva propriae deitatis ponit, et aeternitatem
assumens, cum dicit hoc erat in principio apud Deum; et quod factum est adiciens omnia per ipsum facta
sunt.
Origenes. vel aliter. Postquam praemiserat tres propositiones evangelista, resumit tria in unum, dicens hoc
erat in principio apud Deum. In primo enim trium didicimus in quo erat verbum, quia in principio erat; in
secundo apud quem, quia apud Deum; in tertio quid erat verbum, quia deus. Velut ergo demonstrans
verbum praedictum, Deum, per hoc quod dicit hoc, et colligens in propositionem quartam hoc quod est in
principio erat verbum, et verbum erat apud Deum, et deus erat verbum, ait hoc erat in principio apud Deum.
Quaerat autem aliquis, cur non est dictum: in principio erat verbum Dei, et verbum Dei erat apud Deum, et
deus erat verbum Dei. Quisquis autem unicam veritatem fatebitur esse; palam est quoniam et demonstratio
eius, quae est sapientia, una est. Sed si veritas una, et sapientia una, verbum quoque quod veritatem
enuntiat, et sapientiam expandit in his qui susceptibiles sunt, unum siquidem erit. Nec hoc dicimus
inficiantes verbum Dei fore, sed ostendentes utilitatem omissionis huius vocabuli Dei. Ipse quoque Ioannes
in apocalypsi dicit: et nomen eius verbum Dei.
Alcuinus. Qualiter autem ponit substantivum verbum erat? ut intelligeres omnia tempora praevenisse
coaeternum Deo patri verbum.

IOANNES 1,3
12103 (Jn 1,3 )
Alcuinus. Postquam dixit de natura filii, de operatione eius subiungit, dicens omnia per ipsum facta sunt;
idest, quidquid est, sive in substantia, sive in aliqua proprietate.
Hilarius de trin.. Vel aliter. Erat quidem verbum in principio, sed potuit non esse ante principium. Sed quid
ille? omnia per ipsum facta sunt. infinitum est per quod fit omne quod factum est; et cum ab eo sint omnia,
et tempus ab eo est.
Chrysostomus in Ioannem. Moyses quidem incipiens scripturam veteris testamenti, de sensibilibus nobis
loquitur, et haec enumerat per multa: in principio enim fecit deus caelum et terram. Deinde inducit, quoniam
et lux facta est, et firmamentum et stellarum naturae, et genera animalium. Evangelista vero haec omnia
excedens uno verbo comprehendit, ut cognita auditoribus, ad altiorem festinans materiam, totum hunc
librum instituens non de operibus, sed de conditore.
Augustinus super genesim. Cum enim dicitur omnia per ipsum facta sunt, satis ostenditur et lux per ipsum
facta, cum dixit deus: fiat lux; et similiter de aliis. Quod si ita est, aeternum est, quod ait deus: fiat lux, quia
verbum Dei, deus apud Deum, patri coaeternus est, quamvis creatura temporalis facta sit. cum enim verba
sint temporis, cum dicimus: quando et aliquando; aeternum tamen est in verbo Dei, quando aliquid fieri
debeat; et tunc fit quando fieri debuisse in illo verbo est, in quo non est quando et aliquando: quoniam totum
illud verbum aeternum est.
Augustinus super Ioannem. Quomodo ergo potest fieri ut verbum Dei factum sit, quando deus per verbum
fecit omnia? si et verbum ipsum factum est, per quod aliud verbum factum est? si hoc dicis, quia est verbum
verbi, per quod factum est illud; ipsum dico ego unigenitum filium Dei. Si autem non dicis verbum Dei,
concede non factum verbum per quod facta sunt omnia.
Augustinus de trin.. et si factum non est, creatura non est; si autem creatura non est, eiusdem cum patre
substantiae est, omnis enim substantia quae deus non est, creatura est: et quae creatura non est, deus est.
Theophylactus. Solent autem ariani dicere, quod sicut per serram ostium fieri dicimus, quasi per organum,
sic et per filium omnia facta fuisse dicuntur, non quod ipse sit factor, sed organum; et sic facturam aiunt
filium, tamquam factum ad hoc ut per eum omnia fierent. Nos autem ad huiusmodi fictores mendacii
simpliciter respondemus. Si enim, ut dicitis, pater creasset ad hoc filium ut eo tamquam organo uteretur,
videretur quod inhonorabilior sit filius quam quae facta sunt; sicut ea quae per serram sunt facta, ipso
organo nobiliora existunt; nam serra propter ipsa facta est. Sic et propter ipsa quae facta sunt, ut aiunt,
pater creavit filium; tamquam si non deberet deus cuncta creare, nequaquam filium produxisset. quid his
verbis insanius? sed aiunt: quare non dixit quod omnia verbum fecit; sed usus est hac praepositione per?
ne filium ingenitum intelligeres, et sine principio, et Dei conditorem.

