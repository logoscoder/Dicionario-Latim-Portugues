Catena Aurea (latine) 3619

Pagina 109

Chrysostomus in Matth. in eleemosyna quidem non simpliciter hoc posuit; sed dixit eleemosynam non
esse faciendam coram hominibus apponens ut videremur ab eis; in ieiunio autem et oratione nihil tale
addidit: quoniam eleemosynam quidem impossibile est omnino latere, orationem autem et ieiunium
possibile est. Non parvus autem fructus est humanam gloriam contemnere: per hoc enim aliquis a gravi
hominum servitute liberatur, et proprie virtutis operator efficitur, eam amans non propter alios, sed propter
seipsam. Sicut enim nos contumeliam aestimamus, cum non propter nos, sed propter alios diligimur, ita nec
virtutem oportet propter alios sequi, nec Deo propter homines obedire, sed propter seipsum. Ideo sequitur
sed patri tuo, qui est in abscondito.
Glossa. idest, patri tuo caelesti qui est invisibilis, vel qui habitat in corde per fidem; Deo autem ieiunat qui
pro eius amore se macerat, et quod sibi subtrahit, alteri largitur. et pater tuus, qui videt in abscondito, reddet
tibi.
Remigius. Sufficit enim tibi ut qui est inspector conscientiae, sit et remunerator.
Chrysostomus super Matth. spiritualiter autem facies animae conscientia intelligitur. Sicut enim in
conspectu hominum gratiosa est facies pulchra, sic in oculis Dei speciosa est munda conscientia. Has
facies hypocritae, qui propter homines ieiunant, exterminant, fallere volentes Deum et homines: nam
semper vulnerata est conscientia eius qui peccat. Si ergo abstuleris nequitiam ab anima tua, lavasti
conscientiam tuam, et bene ieiunas.
Leo papa in serm. 6 de quadrag. Impleri enim debet ieiunium, non ciborum tantummodo parcitate, sed
maxime privatione vitiorum. Nam cum ob hoc castigatio ista sumatur, ut carnalium desideriorum fomites
subtrahantur, nullum magis sectandum est conscientiae genus quam ut semper simus ab iniusta voluntate
sobrii, et ab inhonesta actione ieiuni; quae devotio non secernit invalidos, quia etiam in languido corpore
potest animae integritas reperiri.
Chrysostomus super Matth. Spiritualiter autem caput tuum Christus est. sitientem pota, esurientem ciba;
et sic oleo misericordiae unxisti caput tuum, idest Christum, qui clamat in evangelio: quod uni ex minimis
meis fecistis, mihi fecistis.
Gregorius in Evang. illud enim ieiunium Deus approbat quod ante oculos eius manus eleemosynarum
lavat. Hoc ergo quod tibi subtrahis, alteri largire; ut unde tua caro affligitur, inde egentis proximi caro
reparetur.
Augustinus de serm. Dom. Vel caput recte accipimus rationem, quia in anima praeeminet, et cetera
hominis membra regit. Ungere ergo caput ad laetitiam pertinet. Interius ergo gaudeat de ieiunio suo qui
ieiunando se avertit a voluntate saeculi, ut sit subditus Christo.
Glossa. ecce non omnino in novo testamento ad litteram accipiuntur. Ridiculum enim est in ieiunio oleo
delibari; sed spiritu amoris eius, cuius passionibus debemus participare, nos macerando, mens debet inungi.
Chrysostomus super Matth. proprie autem debet faciem quidem lavare; caput autem non lavare, sed
ungere. Quamdiu enim sumus in corpore, conscientia nostra sordida est in peccatis. caput autem nostrum,
Christus, peccatum non fecit.

MATTHAEUS 6,19-20
3619 (Mt 6,19-20 )
Chrysostomus in Matth. postquam vanae gloriae expulit aegritudinem, optime iam sermonem de
contemptu divitiarum inducit. Nihil enim ita pecunias concupiscere facit ut gloriae cupido: propter hoc
namque famulorum greges et auro opertos equos et argenteas mensas expetunt homines, non ut utilitatem
aut voluptatem impleant, sed ut multis ostendantur; et hoc est quod dicit nolite thesaurizare vobis thesauros
in terra.
Augustinus de serm. Dom. si enim eo corde quisque operetur aliquid ut terrenum commodum adipiscatur,
quomodo erit cor mundum quod in terra volutatur? sordescit enim aliquid cum inferiori miscetur naturae,
quamvis in suo genere non sordidetur, quia etiam de puro argento sordidatur aurum si misceatur: ita et
animus noster terrenorum cupiditate sordescit, quamvis terra in suo ordine munda sit.

