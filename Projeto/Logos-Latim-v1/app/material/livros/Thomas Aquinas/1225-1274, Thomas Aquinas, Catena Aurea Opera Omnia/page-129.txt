Catena Aurea (latine)

Pagina 129

Chrysostomus in Matth. Non autem dixit qui facit voluntatem meam, sed patris: quoniam interim
conveniens erat prius hoc suscipi ad imbecillitatem eorum; sed et per hoc illud occulte insinuavit; non est
enim alia voluntas filii quam quae est patris.
Augustinus de serm. Dom. illud autem ad rem pertinet, ne decipiamur non solum nomine christi per eos
qui nomen habent, et facta non agunt, sed etiam quibusdam factis atque miraculis, qualia propter infideles
cum fecerit dominus, monuit tamen ne talibus decipiamur, arbitrantes ibi esse invisibilem sapientiam ubi
miraculum visibile videmus; unde adiungit; et dicit multi dicent mihi in illa die.
Chrysostomus in Matth. vides qualiter latenter iam seipsum introducit. Quia enim omnem complevit
sermonem, monstrat seipsum iudicem esse. Quae enim poena expectat eos qui peccant, iam ante
monstravit. quia autem est qui punit, hoc iam revelat, dicens multi dicent mihi in illa die.
Chrysostomus super Matth. Quando scilicet venerit in maiestate patris sui, quando iam nemo ausurus est
garrula contentione sermonum aut mendacium defendere aut contradicere veritati; quando opera
singulorum loquentur, et ora tacebunt; nec alter pro altero interveniet, sed singuli sibi timebunt. In illo enim
iudicio non erunt testes adulatores homines, sed angeli veraces; iudex autem dominus iustus: unde proprie
timentium hominum et angustias patientium vocem expressit, dicens domine, domine. Non enim semel
sufficit illi dicere domine, quem necessitas timoris astringit.
Hilarius in Matth. gloriam autem sibi ex verbi intentione praesumunt in doctrinae prophetia et
daemoniorum fuga et operum virtutibus: atque hinc sibi regnum caelorum pollicentur, dicentes nonne in
nomine tuo prophetavimus? .
Chrysostomus in Matth. sed sunt quidam qui dicunt: quoniam mentientes hi hoc dixerunt, et ideo salvati
non sunt; sed non auderent iudice praesente ad ipsum hoc dicere. Sed et ipsa responsio et interrogatio
ostendit eos talia fecisse. Qui enim hic mirabiles erant apud omnes, miracula facientes, illic autem vident
seipsos punitos, admirantes dicunt domine, nonne in nomine tuo prophetavimus? quidam autem dicunt,
quoniam non in tempore in quo haec miracula faciebant, iniqua agebant, sed postea. sed si hoc erit, rursus
quod dominus volebat monstrare, non constat: quod scilicet neque fides neque miracula valent, bona vita
non existente; quod et paulus dicit: si habuero fidem ut montes transferam, caritatem autem non habuero,
nihil sum.
Chrysostomus super Matth. sed considera, quia in nomine dicunt, non: in spiritu; prophetant enim in
nomine christi, sed in spiritu diaboli; quales sunt divinatores. Sed sic discernuntur: quoniam diabolus
interdum falsa dicit, spiritus sanctus numquam. Concessum est autem et diabolo interdum vera dicere, ut
mendacium suum rara veritate commendet. daemonia autem eiiciunt in nomine christi habentes spiritum
inimici; magi autem non eiciunt, sed eicere videntur, colludentibus sibi daemonibus. Faciunt et virtutes, idest
miracula, non utilia et necessaria, sed inutilia et vacua.
Augustinus de serm. dom. Legant enim quanta fecerint resistentes moysi magi aegyptiorum.
Hieronymus. Vel aliter. Prophetare, virtutes facere et daemonia eicere, etiam divina virtute, interdum non
est eius meriti qui operatur; sed vel invocatio nominis christi hoc agit, vel ob condemnationem eorum qui
invocant, aut utilitatem eorum qui vident et audiunt conceditur: ut licet homines despiciant facientes, tamen
Deum honorent, ad cuius invocationem fiunt tanta miracula: nam et saul et balaam et caiphas
prophetaverunt, et in actibus apostolorum filii scevae videbantur eicere daemonia, et iudas apostolus cum
animo proditoris multa signa inter ceteros apostolos fecisse narratur.
Chrysostomus in Matth. quia enim non omnes ad omnia apte se habebant, sed hi quidem erant vitae
purae, fidem autem non tantam habebant, hi autem contrarium, ideo Deus illos per hos convertebat, ut
multam ostenderent fidem; hos autem per hoc ineffabile signorum donum, ut fierent meliores evocabat:
unde et cum multa copia hanc gratiam eis dabat. dicent enim virtutes multas fecimus. sed quia circa eum
qui eos ita honoravit, ingrati facti sunt, recte sequitur tunc confitebor illis: quia nunquam novi vos.
Hieronymus. Signanter dicit tunc confitebor, quia multo tempore ante dicere dissimulaverat.
Chrysostomus super Matth. Grandem enim iram grandis dilatio praecedere debet, quae iustius facit Dei
esse iudicium, et digniorem interitum peccatorum. Sciendum autem quod peccatores nescit Deus, quia non
digni sunt ut cognoscantur a Deo: non quia omnino ipsos non cognoscat, sed quia suos esse illos non
cognoscit. Deus enim naturaliter omnes cognoscit; sed videtur eos non cognoscere, quia non eos diligit;
sicut etiam non videntur Deum cognoscere qui non colunt eum digne.

