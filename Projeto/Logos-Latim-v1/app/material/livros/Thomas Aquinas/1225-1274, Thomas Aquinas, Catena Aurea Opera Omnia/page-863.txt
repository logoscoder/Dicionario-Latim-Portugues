Catena Aurea (latine)

Pagina 863

generans, et semper cum illo quod de eo natum est. Sed dicet aliquis: ecce intellexi aeternum patrem,
coaeternum filium; tamen sicut effusum splendorem minus igne lucentem, aut sicut effusam imaginem
minus quam virgultum existentem dicimus. non, sed aequalitas omnimoda est. Non credo, ait, quia non
invenisti similitudinem. fortassis autem invenimus in creatura quomodo intelligamus filium et coaeternum
patri, et nequaquam minorem; sed non illud possumus invenire in uno genere similitudinum. Iungamus ergo
ambo genera: unum unde ipsi dant similitudines, et alterum unde nos dedimus. Dederunt enim illi
similitudinem ex his quae praeceduntur tempore ab his a quibus nascuntur, sicut homo de homine; sed
tamen homo et homo sunt eiusdem substantiae. Laudamus ergo in ista nativitate aequalitatem naturae:
deest aequalitas temporis. In illo autem genere similitudinum quod nos dedimus de splendore ignis et de
imagine virgulti, aequalitatem naturae non invenis, invenis coaevitatem. Totum ergo ibi quod hic ex partibus
singulis et rebus singulis invenitur; et non hoc solum quod in creaturis, totum invenio ibi sed tamquam in
creatore.
Ex gestis conc. Ephes.. Propterea alicubi quidem filium appellat patris, alicubi autem verbum nominat,
alicubi autem splendorem vocat scriptura divina; singula horum nominum de ipso dicens, ut intelligas ea
quae de Christo dicuntur, esse contra blasphemiam: quia enim tuus filius eiusdem tibi naturae fit, volens
sermo ostendere unam substantiam patris et filii, dicit filium patris, qui ex eo natus est unigenitus. Deinde
quoniam nativitas et filius apud nos ostentationem praebent passionis; ideo hunc filium appellat et verbum,
impassibilitatem nativitatis eius nomine isto demonstrans. Sed quoniam pater quispiam factus ut homo,
indubitanter senior filio suo demonstratur; ne hoc ipsum etiam de divina natura putares, splendorem vocat
unigenitum patris: splendor enim nascitur quidem ex sole, non autem intelligitur sole posterior. Coexistere
ergo semper patri filium splendor tibi denuntiet; impassibilitatem nativitatis ostendat verbum;
consubstantialitatem filii nomen insinuet.
Chrysostomus in Ioannem. sed dicunt illi, quoniam hoc, idest in principio, non aeternitatem ostendit
simpliciter: etenim et de caelo istud et de terra dictum. In principio, inquit genesis, fecit deus caelum et
terram. Sed quid commune habet erat ad fecit? sicut enim quod est, cum de homine quidem dicitur, tempus
praesens significat tantum; cum autem de Deo, id quod est semper et aeternaliter; ita et erat de nostra
quidem cum dicitur natura, praeteritum significat tempus; cum autem de Deo, aeternitatem ostendit.
Origenes. sum enim verbum duplicem habet significationem: aliquando enim temporales motus secundum
analogiam aliorum verborum declarat, aliquando substantiam uniuscuiusque rei, de qua praedicatur, sine
temporali motu ullo designat; ideo et substantivum vocatur.
Hilarius de trin.. respice igitur ad mundum, intellige quid de eo scriptum est: in principio fecit deus caelum
et terram. Fit ergo in principio quod creatur, et aetates continet quod in principio continetur ut fieret. Piscator
autem illitteratus, indoctus, liber a tempore, solutus a saeculis est, vicit omne principium: erat enim quod
est, neque in tempore aliquo concluditur ut coeperit quod erat potius in principio quam fiebat.
Alcuinus. Contra eos ergo qui propter temporalem nativitatem dicebant Christum non semper fuisse, incipit
evangelista de aeternitate verbi, dicens in principio erat verbum.

(Lectio 2)
Chrysostomus in Ioannem. quia maxime Dei hoc est proprium, aeternum et sine principio esse; hoc
primum posuit: deinde ne quis audiens in principio erat verbum, ingenitum verbum dicat, confestim hoc
removit dicens et verbum erat apud Deum.
Hilarius de trin.. sine principio enim est apud Deum, et qui abest a tempore, non abest ab auctore.
Basilius. rursus hoc dicit propter blasphemantes quod non erat. Ubi ergo erat verbum? non in loco
incircumscriptibilia continentur. sed ubi erat? apud Deum: neque pater loco, neque filius circumscriptione
aliqua continentur.
Origenes in Ioannem. Utile est etiam inducere, quod verbum dicitur ad aliquos fieri, puta ad osee, vel
Isaiam, aut ieremiam: ad Deum autem non fit, quasi prius non ens apud ipsum: ex eo igitur quod iugiter est
in eo, dicitur et verbum erat apud Deum: quia nec a principio a patre separatus est.
Chrysostomus in Ioannem. non etiam dixit: in Deo erat, sed apud Deum erat, eam quae secundum
hypostasim eius est aeternitatem nobis ostendens.

