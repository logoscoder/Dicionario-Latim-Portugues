Catena Aurea (latine)

Pagina 465

Beda. Soli mortalium herodes et pharao leguntur diem natalis sui gaudiis festivis celebrasse; sed uterque
rex infausto auspicio festivitatem suam sanguine foedavit: verum herodes tanto maiore impietate, quanto
sanctum, et innocentem doctorem veritatis occidit; et hoc pro voto ac petitione saltatricis; sequitur enim
cumque introisset filia ipsius herodiadis, et saltasset, et placuisset herodi, et simul recumbentibus, rex ait:
pete a me quod vis, et dabo tibi.
Theophylactus. Dum enim convivium fit, satanas per puellam saltat, et iusiurandum perficitur sceleratum;
sequitur enim et iuravit illi: quia quidquid petieris dabo tibi, licet dimidium regni mei.
Beda. Non excusatur ab homicidio per iuramentum: ideo enim forte iuravit, ut occasionem inveniret
occidendi; et si patris, aut matris interitum postulasset, non utique concessisset herodes. Sequitur quae
cum exisset, dixit matri suae: quid petam? at illa dixit: caput Ioannis baptistae. Digno operi saltationis,
dignum postulatur sanguinis praemium. Sequitur cumque introisset statim cum festinatione ad regem, petivit
dicens: volo ut protinus des mihi in disco caput Ioannis baptistae.
Theophylactus. Maligna mulier protinus sibi caput Ioannis dari petit, idest statim in illa hora; timebat enim
ne herodes resipisceret. Sequitur et contristatus est rex.
Beda. Consuetudinis est scripturarum ut opinionem multorum sic narret historicus, quomodo eo tempore
ab omnibus credebatur: sicut et ioseph ab ipsa quoque Maria appellatur pater iesu; ita et nunc herodes
dicitur contristatus, quia hoc discumbentes putabant: dissimulator enim mentis tristitiam praeferebat in facie,
cum laetitiam haberet in mente; scelusque excusat iuramento, ut sub occasione pietatis impius fieret; unde
sequitur propter iusiurandum, et propter simul discumbentes noluit eam contristare.
Theophylactus. Herodes quidem non sui compos, sed voluptuosus iusiurandum implevit, et iustum
interemit. Decebat autem magis in hoc periurare, et non tantum scelus operari.
Beda. Quod autem subdit, et propter simul recumbentes, vult omnes sceleris sui esse consortes, ut in
luxurioso, impuroque convivio cruentae epulae deferrentur; unde sequitur sed, misso spiculatore, praecepit
afferri caput Ioannis in disco.
Theophylactus. Spiculator carnifex dicitur, qui constituitur ad homines interficiendum.
Beda. Non autem herodem puduit caput occisi hominis ante convivas inferre. Pharao vero nil talis vesaniae
commisisse legitur. Ex utroque tamen exemplo probatur utilius esse nobis diem mortis futurae timendo et
caste agendo saepius in memoriam revocare, quam diem nativitatis luxuriando celebrare. Homo enim ad
laborem nascitur in mundo, et electi ad requiem per mortem transeunt e mundo. Sequitur et decollavit eum
in carcere et attulit caput eius in disco, et dedit illud puellae, et puella dedit matri suae.
Gregorius moralium. Non sine gravissima admiratione perpendo, quod ille prophetiae spiritu intra matris
uterum impletus, quo inter natos mulierum nemo maior surrexit, ab iniquis in carcerem mittitur, et pro
puellae saltu capite truncatur, et vir tantae severitatis pro usu turpium moritur. Numquid credimus aliquid
fuisse quod in eius vita, illa sic despecta mors tergeret? sed quando ille vel in cibo peccavit, qui locustas
solummodo, et mel silvestre edit? quando conversatione sua offendere potuit, qui de eremo non recessit?
quid est quod omnipotens Deus sic vehementer in hoc saeculo despicit quos sic sublimiter ante saecula
elegit? nisi hoc quod pietati fidelium patet: quoniam idcirco sic eos premit in infimis, quia videt quomodo
remuneret in summis; et foras usque ad despecta deicit, quia intus usque ad incomprehensibilia perducit.
Hinc ergo unusquisque colligat, quid illic passuri sint quos reprobat, si hic sic cruciat quos amat. Sequitur
quo audito discipuli eius venerunt, et tulerunt corpus eius, et posuerunt illud in monumento.
Beda. Narrat iosephus, vinctum Ioannem in castellum macheronta adductum, ibique truncatum; narrat vero
ecclesiastica historia sepultum eum in sebaste palaestinae urbe, quae quondam samaria dicta est.
Decollatio autem Ioannis, minorationem famae illius, qua Christus a populo credebatur, insinuat, sicut
exaltatio salvatoris in crucem profectum designabat fidei: quia et ipse qui prius a turbis propheta esse
credebatur, Dei filius a cunctis fidelibus est agnitus: unde Ioannes quem oportebat minui, cum diurnum
lumen decrescere incipit natus est; dominus autem eo tempore anni quo dies crescere incipit.
Theophylactus. Mystice autem herodes, qui interpretatur pelliceus, populus est iudaeorum; qui habebat
uxorem, scilicet inanem gloriam, cuius filia saltat, et movetur etiam nunc circa iudaeos, scilicet falsus
intellectus scripturarum: decapitaverunt siquidem Ioannem, idest verbum propheticum, et sine capite
Christo habent eum.

