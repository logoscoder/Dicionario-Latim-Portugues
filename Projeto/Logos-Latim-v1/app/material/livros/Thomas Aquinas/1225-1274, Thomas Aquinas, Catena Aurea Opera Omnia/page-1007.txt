Catena Aurea (latine) 13031

Pagina 1007

Theophylactus. Sed quomodo videmus iudam periisse? quia non permansit usque ad finem. Christus
autem de perseverantibus hoc dixit; nam si quis separatur ab ovium grege, desinens sequi pastorem,
confestim incurrit periculum.
Augustinus. Quare autem non pereant, subdit et non rapiet eas quisquam de manu mea: de illis enim
ovibus de quibus dicitur: novit dominus qui sunt eius, nec lupus rapit, nec fur tollit, nec latro interficit.
Securus est de numero illorum qui pro eis novit quid dedit.
Hilarius de trin.. consciae potestatis haec vox est: at vero ut in natura licet Dei, tamen ex Deo intelligenda
sit eius nativitas, subiecit pater meus quod dedit mihi, maius omnibus est. Non occultat ex patre esse se
natum: quod enim a patre accepit, accepit nascendo, non postea; tamen ex alio est dum accepit.
Augustinus in Ioannem. non enim crescendo, sed nascendo aequalis est qui semper natus est de patre
filius, de Deo deus. Hoc est ergo quod dedit mihi pater, quod maius omnibus est, ut scilicet sim verbum
eius, ut sim unigenitus filius eius, ut sim splendor lucis eius. Ideo ergo nemo rapit oves meas de manu mea,
quia nec de manu patris mei; unde sequitur et nemo potest rapere de manu patris mei. Si manum
intelligamus potestatem, una est patris et filii potestas, quia una divinitas: si autem manum intelligamus
filium, manus patris est ipse filius: quod non ita dictum est tamquam deus pater habeat corporis membra;
sed quod per ipsum facta sunt omnia. Nam solent et homines dicere manus suas esse alios homines per
quos faciunt quod volunt. Aliquando et ipsum opus hominis manus hominis dicitur, quod fit per manum;
sicut dicitur quisque agnoscere manum suam, cum id quod scriptum sit, agnoscit. Hoc autem loco manum
patris, et filii intelligimus potestatem: ne forte cum hic manum patris ipsum filium dictum acceperimus,
incipiat carnalis cogitatio etiam filii quaerere filium.
Hilarius. ut enim per corporalem significationem, virtutem possis eiusdem nosse naturae, commemorata
est filii manus, manus patris, quia natura et virtus patris est etiam in filio.
Chrysostomus in Ioannem. deinde ut non aestimes quia ipse quidem imbecillis est, propter patris autem
virtutem in tuto sunt oves, subdit ego et pater unum sumus.
Augustinus. Utrumque audi, et unum et sumus, et a charybdi et a scilla liberaberis. Quod dixit unum,
liberat te a sabellio. Si unum, non ergo diversum; si sumus, ergo pater et filius.
Augustinus de trin.. Unum enim sumus dictum est: quod ille hoc et ego secundum essentiam, non
secundum relativum. Hilarius de trin.. Haec igitur quia haeretici negare non possunt, impietatis suae
mendacio neganda corrumpunt: tentant enim id ad unanimitatis referre consensum, ut voluntatis in his
unitas sit, non naturae; idest, ut non per id quod sunt idem, sed per id quod idem volunt, unum sint. Sed per
naturae nativitatem, dum nihil deus in ea ex se gignendo eum degenerat, unum sunt. Dumque de manu
eius non rapiuntur, non rapiuntur de manu patris; dum in operante se operatur pater, dum ipse in patre, et in
eo pater est. Hoc non praestat creatura, sed nativitas; non efficit voluntas, sed potestas; non loquitur
unanimitas, sed natura. non negamus igitur unanimitatem inter patrem et filium: nam hoc solent haeretici
mentiri, ut cum solam concordiam ad unitatem non recipimus, discordes eos a nobis affirmari loquantur.
Sed audiant quam a nobis unanimitas non negetur. unum sunt pater et filius natura, honore et virtute; nec
natura eadem potest velle diversa.

IOANNES 10,31-38
13031 (Jn 10,31-38 )
Augustinus in Ioannem. Audierunt ergo iudaei: ego et pater unum sumus, et non pertulerunt, et more suo
duri ad lapides cucurrerunt; unde dicitur sustulerunt lapides iudaei, ut lapidarent eum.
Hilarius de trin.. nunc haereticorum furor iam domino in caelis sedente pari infidelitate dictis non
obedientes, odium impietatis exercent, verborum lapides iniciunt, et, si possent, de throno eum suo in
crucem retraherent.
Theophylactus. Dominus autem ostendens quod nullam iustam habebant occasionem furendi adversus
eum, commemorat signa quae fecerat; nam sequitur respondit eis iesus: multa bona opera ostendi vobis ex
patre meo.

