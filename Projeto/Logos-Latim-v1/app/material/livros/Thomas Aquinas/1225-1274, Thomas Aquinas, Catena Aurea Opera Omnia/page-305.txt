Catena Aurea (latine) 5117

Pagina 305

Chrysostomus in Matth. principes autem sacerdotum neque ita persuadebantur, sed ex reliquis miraculis
et praeconiis puerorum eum extollentibus indignabantur; unde sequitur videntes principes sacerdotum.
Hieronymus. Cum enim manum non audeant in eum inicere sacerdotes, tantum opera calumniantur, et
testimonium populi atque puerorum qui clamabant: hosanna filio David; benedictus qui venit in nomine
domini: quod videlicet hoc non dicitur nisi soli filio Dei. Videant ergo episcopi, et quilibet sancti homines,
cum quanto periculo dici sibi ista patiantur, si vero domino, cui dicebatur, quia nondum solida erat
credentium fides, pro crimine impingitur.
Chrysostomus super Matth. Sicut autem columna si modicum obliquata fuerit, accepto pondere amplius
vadit in latus, sic et cor hominis cum perversum fuerit, si alicuius viri iusti opera videat vel audiat, non
confirmatur, sed magis ad invidiam concitatur. Hoc modo sacerdotes concitati sunt contra Christum,
dicentes audis quid isti dicunt? .
Hieronymus. sed christi responsio moderata fuit. non dixit quod scribae audire cupiebant: bene faciunt
pueri, ut mihi testimonium perhibeant: nec rursum: errant, pueri sunt, debetis aetati ignoscere: sed profert
exemplum de octavo psalmo, ut, tacente domino, testimonium scripturarum puerorum dicta firmaret: unde
sequitur iesus autem dicit eis: utique. Nunquam legistis, etc.
Chrysostomus super Matth. tamquam si dicat: esto, mea culpa est, quia isti clamant. Numquid mea culpa
est, quia ante tot millia annorum hoc futurum propheta praedixit? infantes autem et lactentes nec intelligere
aliquem nec laudare possunt. Dicuntur ergo infantes non aetate, sed simplicitate cordis: lactentes autem,
quoniam quasi lactis suavitate, ita mirabilium delectatione excitati clamabant. Lac enim dicitur opus
miraculorum: quia miracula nullum laborem videntibus ponunt, sed videntes admiratione delectant, et ad
fidem molliter invitant. Panis autem est doctrina perfectae iustitiae; quam accipere non possunt nisi
exercitati sensus circa res spirituales.
Chrysostomus in Matth. hoc autem et typus gentium erat, et apostolis non parva consolatio: ut enim non
angustiarentur qualiter idiotae existentes possent praedicare, praevenientes pueri eorum eiecerunt
timorem: quoniam scilicet dabit eis sermonem qui hos fecit laudem cantare. Hoc etiam miraculum significat
quod Christus conditor erat naturae: quia pueri significativa loquebantur, et prophetis consona; viri autem
insipientia et insania plena.

MATTHAEUS 21,17-22
5117 (Mt 21,17-22 )
Chrysostomus super Matth. malum hominem melius locum dando potest aliquis vincere quam
respondendo: quia malitia non instruitur sermonibus, sed excitatur: et ideo dominus recedendo compescere
studuit quos respondendo non compescuit: unde dicitur et relictis illis, abiit foras extra civitatem in
bethaniam.
Hieronymus hinc autem intelligendum est quod dominus tantae fuerit paupertatis, et ita nulli adulatus sit,
ut in urbe maxima nullum hospitem, nullam invenerit mansionem; sed in vico parvulo apud lazarum
sororesque eius habitaret; eorum quippe viculus bethania est; unde sequitur ibique mansit.
Chrysostomus super Matth. Ut scilicet ibi maneret corporaliter ubi et spiritualiter repausabat: nam
sanctorum virorum est quod non gaudent ubi epulae largae sunt, sed ubi sanctitas floret.
Hieronymus. Discussis autem noctis tenebris, cum in civitatem reverteretur dominus esuriit: unde sequitur
mane autem revertens in civitatem, esuriit, veritatem scilicet humanae carnis ostendens.
Chrysostomus super Matth. quando enim concessit carni quod proprium erat pati, tunc demonstrat eius
passionem.
Rabanus. Nota autem maiorem studiosi operatoris affectum, dum dicitur mane revertisse in civitatem, ut
praedicaret, et ut aliquos Deo patri acquireret.
Hieronymus. Dominus autem passurus in populis, et baiulaturus scandalum crucis, voluit discipulorum
animos signi anticipatione firmare: unde sequitur et videns arborem unam secus viam, venit ad eam, et nihil

