Catena Aurea (latine)

Pagina 809

tamquam impossibile calumniantes dogma resurrectionis, fingunt hanc narrationem, dicentes septem ergo
fratres erant: et primus accepit uxorem, et mortuus est sine filiis; et sequens accepit illam, et mortuus est
sine filio; et tertius accepit illam; et similiter omnes septem, et non reliquerunt semen, et mortui sunt.
Novissime autem omnium mortua est et mulier.
Beda. Hanc fabulam confingunt, quae deliramenti arguat eos qui resurrectionem asserunt mortuorum.
Turpitudinem ergo fabulae opponunt, ut resurrectionis denegent veritatem; unde subditur in resurrectione
ergo cuius eorum erit uxor? siquidem habuerunt septem eam uxorem.
Ambrosius. Mystice haec mulier synagoga est, quae septem viros habuit, sicut dicitur samaritanae:
quinque viros habuisti, quia samaritana tantum quinque libros moysi, synagoga septem sequitur
principaliter, et de nullo propter perfidiam suam hereditariae posteritatis semen accepit; et ideo partem cum
viris suis in resurrectione habere non potuit, quia spirituale praeceptum secundum sensum carnis invertit:
non enim frater carnalis aliquis denuntiatus est, qui semen fratris suscitaret defuncti, sed ille qui de mortuo
populo iudaeorum, sapientiam sibi divini cultus ascisceret in uxorem, atque ex ea semen in apostolis
suscitaret, qui quasi defunctorum reliquiae iudaeorum, informes adhuc in synagogae utero derelicti,
secundum electionem gratiae reservari novi seminis admixtione meruerunt.
Beda. Sive septem hi fratres reprobis congruunt, qui per totam huius saeculi vitam, quae septem diebus
volvitur, a bonis operibus steriles existunt: quibus viritim morte praereptis, ad ultimum et ipsa mundana
conversatio quasi uxor infecunda transibit.
Theophylactus. dominus autem ostendens in resurrectione non esse futuram conversationem carnalem,
eorum dogma evulsit simul cum fragili fundamento; unde sequitur et ait illis iesus: filii huius saeculi nubunt
et traduntur ad nuptias.
Augustinus de quaest. Evang.. Quia connubia propter filios, filii propter successionem, successio propter
mortem. Ubi ergo mors non est, neque connubia; unde sequitur illi vero qui digni habebuntur saeculo illo et
resurrectione ex mortuis, neque nubent, neque ducent uxores; neque enim ultra mori poterunt.
Beda. Quod non ita intelligendum est quasi soli digni vel resurrecturi, vel sine nuptiis futuri sint; sed omnes
etiam peccatores resurrecturi, et absque nuptiis sunt in saeculo illo mansuri. dominus autem ut ad
resurrectionis gloriam inquirendam animos incitaret, de electis tantum voluit facere sermonem.
Augustinus de quaest. Evang.. Sicut autem nunc sermo noster decedentibus et succedentibus syllabis
peragitur atque perficitur, ita et ipsi homines, quorum sermo est, decedendo et succedendo peragunt atque
perficiunt ordinem huius saeculi, qui temporali rerum pulchritudine contexitur. in illa autem vita, quoniam
verbum dei, quo fruemur, nulla decessione atque successione syllabarum completur, sed omnia quae
habet, semper manendo, simul habet; ita participes eius, quibus ipsum solum erit vita, neque moriendo
decedent, neque nascendo succedent; sicut nunc est in angelis; unde sequitur aequales enim angelis sunt.
Cyrillus. Sicut enim multitudo angelorum plurima quidem est, non autem propagata per generationem, sed
ex creatione consistens; ita et his qui resurgunt non est opus ulterius nuptiis; unde sequitur et filii dei sunt,
cum sint filii resurrectionis.
Theophylactus. Quasi dicat: quia deus est qui operatur in resurrectione, merito dicuntur dei filii qui per
resurrectionem regenerantur: non enim aliquid carnale in resurgentium generatione conspicitur, non coitus,
non matrix, non partus.
Beda. Vel aequales angelis, et filii sunt dei: quia gloria resurrectionis innovati, sine ullo mortis metu, sine
ulla labe corruptionis, sine ullo terreni status actu, perpetua dei visione fruuntur.
Origenes. sed quia dominus in Matthaeo dicit quod hic praetermittitur: erratis nescientes scripturas,
propono scripturam, ubi scriptum sit: neque nubent, neque nubentur. Quantum enim ego aestimo, neque in
veteri, neque in novo testamento quicquam tale reperitur. Sed omnis eorum error de scripturae lectione,
quam non intelligunt, subrepsit; dicitur enim in isaia: electi mei bibent; et putant haec et similia futura esse in
resurrectione. Paulus autem omnes has benedictiones spiritaliter interpretans, et sciens non esse carnales
dicit: benedixisti nos in omni benedictione spirituali.
Theophylactus. vel dominus rationi suprapositae scripturae testimonium addit, subdens quia vero
resurgant mortui, et moyses ostendit secus rubum, sicut dicit dominum deum abraham et deum isaac et
deum iacob; quasi dicat: si semel redierunt in nihilum patriarchae, ne viverent apud deum, in spe
resurrectionis non dixisset: ego sum, sed: fueram; consuevimus enim de rebus corruptis et praeteritis

