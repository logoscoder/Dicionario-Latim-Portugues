Catena Aurea (latine)

Pagina 668

Ambrosius. Mystice autem reliquerat in gerazenis synagogam Christus, et quem sui non receperant,
recipiunt alieni.
Beda. vel in fine saeculi dominus est ad iudaeos rediturus, atque ab eis per fidei confessionem libenter
excipiendus.
Ambrosius. quem autem putamus synagogae principem esse nisi legem, cuius contemplatione dominus
synagogam non penitus dereliquerit? Beda. Vel princeps synagogae moyses intelligitur: unde bene iairus,
idest illuminans vel illuminatus, vocatur: quia qui accipit verba vitae dare nobis, et per hoc ceteros illuminat,
ipse a spiritu sancto illuminatur. Cecidit autem archisynagogus ad pedes iesu, quia legislator cum tota
patrum progenie Christum in carne apparentem longe sibi praeferendum esse cognovit. Si enim caput
Christi deus, convenienter pedes accipiendi sunt incarnatio, qua terram nostrae mortalitatis tetigit. Rogavit
autem intrare in domum eius, quia eius videre desiderabat adventum. filia autem unica eius est synagoga,
quae sola legali est institutione composita; quae duodecimo aetatis anno, hoc est tempore pubertatis
appropinquante, moriebatur; quia nobiliter a prophetis educata, postquam ad intelligibiles annos pervenerat,
in quibus spirituales Deo fructus gignere debebat, subito errorum languore consternata, spiritualis vitae
viam amisit: et si Christus non succurreret, corruisset in mortem. Ad puellam autem sanandam pergens
dominus a turba comprimitur, quia genti iudaeae salutaria monita praebens, carnalium populorum est
consuetudine gravatus.
Ambrosius. Ad hanc autem principis filiam dum properat dei verbum, ut salvos faceret filios israel, sancta
ecclesia ex gentibus congregata, quae inferiorum lapsu criminum deperibat, paratam aliis fide praeripuit
sanitatem.
Beda. dupliciter autem sanguinis fluxus potest intelligi; hoc est, et super idolatriae prostitutione, et super
his quae carnis et sanguinis oblectatione patrantur.
Ambrosius. Quid autem sibi vult quod haec principis filia annorum duodecim moriebatur, et mulier ista
fluxu sanguinis ab annis duodecim laboravit, nisi ut intelligatur quia quamdiu synagoga viguit, laboravit
ecclesia? Beda. una enim pene saeculi aetate synagoga in patriarchis nasci coepit, et gentilium nationem
idololatria foedavit.
Ambrosius. Sicut autem illa in medicos erogaverat omnem substantiam suam, ita congregatio gentium
amiserat omnia dona naturae.
Beda. medicos autem intellige sive falsos theologos, sive philosophos, legumque doctores saecularium,
qui multa de virtutibus vitiisque disserentes, utilia se vivendi instituta mortalibus dare promittebant; se ipsos
immundos spiritus, qui velut hominibus consulendo, se pro Deo colendos ingerebant; quibus audiendis
gentilitas quanto magis naturalis industriae vires expenderat, tanto minus potuit ab iniquitatis suae sorde
curari.
Ambrosius. audiens autem aegrotare populum iudaeorum, sperare coepit salutis suae remedium; tempus
venisse cognovit quo medicus adesset de caelo: surrexit ut occurreret fide promptior, pudore contractior:
hoc enim est pudoris et fidei, agnoscere infirmitatem, non desperare veniam. verecunda ergo fimbriam
tetigit, fidelis accessit, religiosa credidit, sapiens sanatam se esse cognovit: sic sancta plebs gentium, quae
Deo credidit, peccatum erubuit ut desereret, fidem detulit ut crederet, devotionem exhibuit ut rogaret,
sapientiam induit ut sanitatem suam ipsa sentiret, fiduciam sumpsit ut fateretur quod praeripuisset alienum.
Retro autem tangitur Christus, quia scriptum est: post dominum deum tuum ambulabis.
Beda. Et ipse ait: si quis mihi ministrat, me sequatur, sive quia praesentem in carne dominum non videns,
vel quia peractis dispensationis sacramentis per fidem coepit vestigia eius subsequi.
Gregorius moralium. Premente autem turba, una redemptorem nostrum mulier tetigit: quia carnales quique
in ecclesia eum comprimunt a quo longe sunt, et soli tangunt qui huic veraciter humiles adiunguntur. Turba
igitur premit, et non tangit: quia et importuna est per praesentiam, et absens per vitam.
Beda. vel una credula mulier dominum tangit: quia qui diversis haeresibus inordinate affligitur, solo
catholicae ecclesiae corde fideliter quaeritur.
Ambrosius. Non enim credunt qui comprimunt; credunt qui tangunt: fide tangitur Christus, fide videtur.
denique ut fidem credentis exprimeret, dicit ego cognovi virtutem de me exiisse: quod est evidentius
indicium quia non intra possibilitatem conditionis humanae atque intra corporis claustrum divinitas coarctata

