Catena Aurea (latine) 6630

Pagina 466

Hieronymus. Vel aliter. Caput legis, quod est Christus, de corpore abscinditur proprio, idest iudaico populo
et datur gentili puellae, idest romanae ecclesiae, et puella dat matri suae adulterae, idest synagogae
crediturae in fine. Corpus Ioannis sepelitur, caput in disco collocatur: littera humata tegitur, spiritus in altari
honoratur et sumitur.

MARCUS 6,30-34
6630 (Mc 6,30-34 )
Glossa. Postquam evangelista narravit mortem Ioannis, narrat ea quae Christus cum suis discipulis post
mortem Ioannis egerit, dicens et convenientes apostoli ad iesum, renuntiaverunt ei omnia quae egerant et
docuerant.
Hieronymus. Ad locum enim unde exeunt flumina, revertuntur. Deo semper referunt gratias missi super
his quae acceperant.
Theophylactus. Discamus autem et nos cum in ministerium aliquod mittimur, non elongari, et ultra
commissum officium non efferri; sed mittentem visitare et renuntiare ei omnia quae egimus et docuimus.
Beda. Non enim solum oportet docere, sed facere. Non solum autem quae ipsi egerant et docuerant,
apostoli domino renuntiant; sed etiam quae Ioannes, eis in docendo occupatis, sit passus, et sui, et Ioannis
discipuli domino renuntiant, sicut Matthaeus describit. Sequitur et ait illis: venite seorsum in desertum
locum, et requiescite pusillum.
Augustinus de cons. Evang.. Hoc continuo post Ioannis passionem factum esse commemorat: unde post
haec facta sunt illa quae primo narrata sunt, quibus motus herodes dixit: hic est Ioannes baptista quem ego
decollavi.
Theophylactus. In desertum autem recedit locum propter humilitatem. Quiescere autem facit Christus suos
discipulos, ut addiscant praepositi, quod qui laborant in opere et sermone, requiem promerentur, et quod
non debent continue laborare.
Beda. Quae autem necessitas fuerit concedendae requiei discipulis, ostendit cum subdit erant enim qui
veniebant et redibant multi; et nec spatium manducandi habebant: ubi temporis illius felicitas de labore
docentium simul, et discentium studio demonstratur. Sequitur et ascendentes in navim abierunt in desertum
locum seorsum. Non discipuli soli, sed assumpto domino ascendentes in navim locum petiere desertum, ut
Matthaeus demonstrat. Tentat autem fidem turbarum: petendo enim solitudinem, an sequi curent explorat:
illi sequendo, et non in iumentis, aut vehiculis diversis sed proprio labore pedum, quantam salutis suae
curam gerant, ostendunt. Sequitur et viderunt eos abeuntes, et cognoverunt multi, et pedestres de omnibus
civitatibus cucurrerunt illuc, et praevenerunt eos. Dum pedestres eos praevenisse dicuntur, ostenditur quia
non in aliam maris, sive iordanis ripam navigio pervenerunt discipuli cum domino, sed proxima eiusdem
regionis loca adierunt, quo etiam indigenae pedestres poterant praevenire.
Theophylactus. Ita tu Christum non expectans quod ipse revocet, sed praecurrens eum, praevenias.
Sequitur et exiens vidit turbam multam iesus, et misertus est super eos, quia erant sicut oves non habentes
pastorem. Pharisaei lupi existentes rapaces, non pascebant populum, sed devorabant: propter hoc ad
Christum verum congregantur pastorem; qui tradidit illis cibum spiritualem, scilicet verbi Dei; unde sequitur
et coepit eos docere multa. Videns enim eos qui miraculorum occasione eum sequebantur prae longitudine
viae fessos, eorum misertus, voluit eorum satisfacere voluntati, docendo eos.
Beda. Matthaeus dicit, quod curavit languidos eorum: hoc est enim veraciter pauperum misereri, eis
veritatis viam docendo aperire, et molestias corporis auferre.
Hieronymus. Mystice autem seorsum ducit dominus quos elegit, ut inter malos viventes, mala non
intendant, ut lot in sodomis, et iob in terra hus, et abdias in domo achab.
Beda. Derelicta etiam iudaea, in deserto ecclesiae praedicatores sancti, qui apud iudaeos tribulationum
sarcina premebantur, de gratia fidei gentibus collata requiem nacti sunt.
Hieronymus. Pusilla tamen est hic sanctis requies, longus labor; sed postea dicitur illis ut requiescant a

