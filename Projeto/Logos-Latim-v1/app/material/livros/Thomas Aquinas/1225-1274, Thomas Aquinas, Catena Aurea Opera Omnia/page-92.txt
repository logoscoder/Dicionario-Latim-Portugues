Catena Aurea (latine)

Pagina 92

cordis est, et cogitationum malarum: nam si videris quod causa tua fraudibus aut pecuniis expugnetur, et
similiter tu causae tuae adesse festinas, etsi ab initio hoc consilium non habuisti.
Augustinus enchir. Et ideo prohibuit hic dominus suos de saecularibus rebus cum aliis habere iudicium.
Tamen cum apostolus sinit in ecclesia talia iudicia finiri inter fratres, fratribus iudicantibus, extra ecclesiam
vero terribiliter vetat; manifestum est quid secundum veniam concedatur infirmis.
Gregorius moralium. Sed tamen quidam dum temporalia nobis rapiunt, solummodo sunt tolerandi; quidam
vero sunt servata caritate prohibendi, non sola cura ne nostra subtrahantur, sed ne rapientes non sua,
semetipsos perdant. Plus enim ipsis raptoribus debemus metuere quam rebus irrationabilibus defendendis
inhiare. Cum autem pro terrena re pax a corde cum proximo scinditur, apparet quod plus res quam
proximus amatur.
Augustinus de serm. Dom. tertium vero iniuriarum genus quod ad operam pertinet, ex utroque confectum
est et cum vindicta, et sine vindicta potest restitui: nam qui angariat hominem, et cogit se improbe adiuvari
ab invito, et poenam improbitatis potest luere, et operam reddere. In hoc ergo genere iniuriarum, dominus
docet animum christianum esse patientissimum, et ad plura perferenda paratum; unde subdit et quicumque
te angariaverit mille passus, vade cum illo alia duo. Et hoc utique monet non tam ut pedibus agas, quam ut
animo sis paratus.
Chrysostomus in Matth. Angariare enim est iniuste trahere et sine ratione vexare.
Augustinus de serm. dom. Sic ergo dictum putamus vade cum illo alia duo, scilicet millia, ut tria compleri
voluerit, quo numero significatur perfectio, ut meminerit quisquis hoc facit, perfectam se implere iustitiam;
propter quod et tribus exemplis hoc praeceptum insinuavit, et in hoc tertio exemplo, simplo duplum additur,
ut triplum compleatur. vel per hoc accipitur quod in praecipiendo tamquam tolerabilius incipiens paulatim
creverit; nam primo praeberi voluit alteram maxillam, cum fuerit dextra percussa, ut minus perferre paratus
sis quam pertulisti. Deinde illi qui tunicam vult tollere, iubet et pallium dimitti, vel vestimentum, secundum
aliam litteram; quod aut tantumdem est, aut non multo amplius. Tertio de mille passibus, quibus addenda
dicit duo millia, usque ad duplum perducit. sed quoniam parum est non nocere, nisi et beneficium praestes,
consequenter adiungit et dicit qui autem petit a te, da ei.
Chrysostomus super Matth. quia divitiae nostrae non sunt, sed Dei: Deus enim dispensatores divitiarum
suarum voluit nos esse, non dominos.
Hieronymus. Sed si de eleemosynis tantum intelligamus, in pluribus pauperibus hoc stare non potest; sed
et divites si semper dederint, semper dare non poterunt.
Augustinus de serm. dom. Dicit ergo: omni petenti da, non omnia petenti, ut id des quod dare honeste
potes et iuste. Quid enim si pecuniam petat qua innocentem conetur opprimere? quid si stuprum petat?
dandum est ergo quod nec tibi nec alteri noceat, quantum ab homine credi potest; et cum negaveris quod
petit, indicanda est iustitia, ut non eum inanem dimittas, et aliquando melius aliquid dabis, cum petentem
iniuste correxeris.
Augustinus ad vincentium. Utilius enim esurienti panis tollitur, si de cibo securus iustitiam negligat, quam
esurienti panis frangitur, ut vi iniustitiae seductus acquiescat.
Hieronymus. Potest enim intelligi de pecunia doctrinae quae nunquam deficit, sed quanto plus datur, tanto
amplius duplicatur.
Augustinus de serm. Dom. quod autem ait et volenti mutuari a te ne avertaris, ad animam referendum est;
hilarem enim datorem diligit Deus. mutuatur autem omnis qui accipit, etsi ipse non soluturus sit, quia
misericordibus Deus plura restituit. Aut si non placet accipere mutuantem nisi eum qui accipit redditurus,
intelligendum est dominum ipsa duo genera praestandi esse complexum: nam aut donamus, aut reddituro
commendamus. Recte ergo ad hoc beneficii genus hortando dicit ne avertaris, idest, ne propterea
voluntatem alienes, quasi Deus non redditurus sit, cum homo reddiderit: cum enim ex praecepto Dei facis,
infructuosum esse non potest.
Chrysostomus super Matth. ergo iubet nos Christus mutuum dare, non tamen sub usuris: quia qui sic dat,
non sua dat, sed aliena tollit; de uno vinculo solvit, et multis alligat; et non propter Dei iustitiam dat, sed
propter proprium lucrum. Similis est etiam pecunia usuraria aspidis morsui: nam sicut venenum aspidis
latenter omnia membra corrumpit, sic usura omnes facultates convertit in debitum.

