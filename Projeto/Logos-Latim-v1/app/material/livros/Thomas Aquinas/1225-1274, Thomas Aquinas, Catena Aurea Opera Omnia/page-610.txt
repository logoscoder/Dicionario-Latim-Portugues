Catena Aurea (latine)

Pagina 610

Chrysostomus. Valde autem prudenter factum est quod in ieiunando eorum non excessit numerum; ne
scilicet putaretur apparenter venisse, non autem recepisse veram carnem, aut praeter humanam esse
naturam.
Ambrosius. Quadraginta autem dierum mysticum numerum recognoscis: tot enim diebus aquas abyssi
effusas esse meministi, et tot ieiunio dierum sanctificato refusam caeli serenioris ostendit clementiam, tot
ieiunio dierum moyses perceptionem legis emeruit, tot annos in eremo constituti patres panem angelorum
consecuti sunt.
Augustinus de cons. evang.. Numerus autem iste laboriosi huius temporis sacramentum est, quo sub
disciplina regis Christi adversus diabolum dimicamus. Hic enim numerus temporalem vitam significat:
tempora enim annorum quadripartitis vicibus currunt: quadraginta autem quater habent decem: porro ipsa
decem ab uno usque ad quatuor progrediente numero consummantur; quod declarat quod quadraginta
dierum ieiunium, hoc est humiliationem animae, consecravit et lex et prophetae per moysen, et eliam, et
evangelium per ipsius domini ieiunium.
Basilius. Verum quia non esurire supra hominem est, assumpsit dominus passionem famis, indicans eam
non esse peccatum, et concessit cum voluit naturae humanae quae sua sunt pati et agere; unde sequitur et
consummatis illis esuriit, non coactus ad necessitatem quae praeest naturae, sed quasi provocans
diabolum ad duellum: sentiens enim diabolus, quia ubi fames, ibi imbecillitas, aggreditur ad tentandum; et
quasi tentationum excogitator, famem Christo patienti suadebat lapidibus appetitum sedare; unde sequitur
dixit autem illi diabolus: si filius dei es, dic lapidi huic ut panis fiat.
Ambrosius. Tria praecipue docemur tela esse diaboli, quibus ad convulnerandam mentem hominis
consuevit armari: gulae unum, aliud iactantiae, tertium ambitionis. Inde ergo coepit unde iam vicit, scilicet
adam. Discamus igitur cavere gulam, cavere luxuriam, quia telum est diaboli. Sed quid sibi vult talis sermo:
si filius dei es, nisi quia cognoverat dei filius esse venturum, sed venisse per hanc infirmitatem corporis non
putabat? aliud est explorantis, aliud tentantis: ideo profitetur se credere, et homini conatur illudere.
Origenes in lucam. Rogato autem patre a filio panem, nec dante lapidem pro pane, iste quasi adversarius
et fallax, pro pane dabat lapidem.
Basilius. Suadebat quidem lapidibus appetitum sedare; hoc est, permutare desiderium ab alimento
naturali ad existentia praeter naturam.
Origenes. puto etiam quod usque hodie lapidem diabolus ostendit, ut hortetur singulos ad loquendum: dic
ut lapis iste panis fiat. Si videris haereticos dogmatum suorum mendacium pro pane comedere, scito
lapidem eorum esse sermonem, quem monstrat eis diabolus.
Basilius. Dissipator autem tentationum Christus non repellit a natura famem; unde sequitur et respondit ad
illum iesus: scriptum est, quia non in solo pane vivit homo, sed in omni verbo dei.
Theophylactus. quasi dicat: non solis panibus humana natura sustentatur; immo sufficit verbum dei ad
nutriendum universam naturam humanam. Taliter pastus est israeliticus populus, colligens annis
quadraginta manna, et gaudens volatilium praeda. Divino consilio elias convivas habuit corvos; eliseus
herbis agrestibus socios nutrivit.
Cyrillus. Vel aliter. Terrenis cibis terrenum nostrum alitur corpus; anima vero rationalis divino verbo
vigoratur ad bonam habitudinem spiritus: non enim naturam incorpoream corpus alit.
Gregorius nyssenus. Unde non alitur virtus pane, nec per carnes bene se habet anima et pinguescit: aliis
epulis vita sublimis educatur et crescit: nutrimentum boni castitas, panis sapientia, pulmentum iustitia, potus
impassibilis status, delectatio bene sapere.
Ambrosius. Vides igitur quo genere utatur armorum, quo hominem a spiritualis nequitiae incursione
defendat adversum incitamenta gulae: non enim quasi deus utitur potestate: quid enim mihi proderat? sed
quasi homo commune sibi accepit auxilium, ut divino pabulo lectionis intentus famem corporis negligat,
alimentum verbi acquirat: non enim potest qui verbum sequitur, panem desiderare terrenum: humanis enim
divina praestare non dubium est. Simul cum dicit non in solo pane vivit homo, ostendit hominem esse
tentatum, hoc est susceptionem nostram, non suam divinitatem.

