Catena Aurea (latine) 7127

Pagina 508

solum orando virtutes facere, sed nec suorum possunt veniam consequi peccatorum; et hoc est quod
subditur quod si vos non dimiseritis, nec pater vester qui in caelis est dimittet vobis peccata vestra.

MARCUS 11,27-33
7127 (Mc 11,27-33 )
Theophylactus. Quia dominus de templo eiecerat eos qui templum quasi tabernam rerum venalium
faciebant, irati fuerant: ideo accedunt ut interrogent et tentent; unde dicitur et veniunt rursus hierosolymam.
Et cum ambularet in templo, accedunt ad eum summi sacerdotes et scribae et seniores, et dicunt ei: in qua
potestate haec facis? et quis dedit tibi hanc potestatem ut ista facias? quasi dicant: quis es tu qui talia
facis? numquid doctorem te constituis et te ordinas principem sacerdotum? Beda. Et quidem quando dicunt
in qua potestate haec facis? de Dei dubitant potestate et subintelligi volunt diaboli esse quod facit; addentes
quoque quis dedit tibi hanc potestatem? manifestissime Dei filium negant, quem putant non suis sed alienis
viribus signa facere.
Theophylactus. Haec autem dicebant, credentes ipsum in iudicationem reducere; ut si diceret: in potestate
mea, ipsum tenerent; si autem diceret: in potestate alterius, ab eo discedere populum procurarent, qui
ipsum deum esse credebant. Dominus vero illos interrogat de Ioanne, non frustra, neque sophistice, sed
quia de eo Ioannes perhibuerat testimonium; unde sequitur ille autem respondens ait illis: interrogabo vos et
ego.
Beda. Poterat quidem dominus, aperta responsione, tentatorum calumnias confutare; sed prudenter
interrogat, ut suo vel silentio vel sententia condemnentur: quod apparet ex eo quod subditur at illi cogitabant
secum, dicentes: si dixerimus: de caelo, dicet nobis: quare ergo non creditis ei? quasi dicat: quem
confitemini de caelo habuisse prophetiam, mihi testimonium perhibuit, et ab illo audistis in qua ista facio
potestate. Sequitur si dixerimus: ex hominibus. Viderunt ergo, quodlibet horum respondissent, in laqueum
se casuros, timentes lapidationem, sed magis timentes veritatis confessionem; unde sequitur et
respondentes dicunt iesu: nescimus.
Hieronymus. De lucerna invidi obscurantur; unde dicitur: paravi lucernam Christo meo; inimicos eius
induam confusione. Sequitur respondens iesus, ait illis: neque ego dico vobis in qua potestate haec faciam.
Beda. Quasi dicat: non vobis dico quod scio, quia non vultis fateri quod scitis. Notandum autem, quod duas
ob causas maxime scientia veritatis est occultanda quaerentibus; scilicet cum is qui quaerit aut minus capax
est ad intelligendum quod quaerit; aut contemptu veritatis, aut aliquo alio indignus est cui debeat aperiri
quod quaerit.

MARCUS 12,1-12
7201 (Mc 12,1-12 )
Glossa. Postquam dominus prudenti interrogatione tentatorum ora concluserat, consequenter eorum
malitiam parabolice demonstrat; unde dicitur et coepit in parabolis loqui: vineam pastinavit homo.
Hieronymus. Homo Deus pater dicitur humano affectu; vinea domus israel est; sepis est custodia
angelorum; lacus est lex; turris templum; agricolae sacerdotes.
Beda. Vel sepis murus est urbis, lacus sive torcular altare, aut illa torcularia quorum tres psalmi
praenotantur titulo.
Theophylactus. Vel sepis est lex, prohibens eos alienigenis commisceri. Sequitur et peregre profectus est.
Beda. Non loci mutatione; sed abire videtur a vinea, ut vinitoribus liberum operandi arbitrium derelinquat.
Sequitur et misit ad agricolas in tempore servum, ut ab agricolis acciperet de fructu vineae.
Hieronymus. Servi missi prophetae, fructus vineae obedientia est. De prophetis alii caesi, alii vulnerati: alii
occisi sunt; unde sequitur qui apprehensum eum ceciderunt et dimiserunt vacuum.
Beda. Servus qui primo missus est, ipse legifer Moyses intelligitur. Sed caesum eum dimiserunt vacuum:

