Catena Aurea (latine) 10818

Pagina 788

Neque enim hoc invidia aut in pueros mentis asperitate faciebant; sed sedulae servitutis obsequia domino
deferebant, ne comprimeretur a turbis. Respuenda quippe est utilitas nostra ubi divinitatis iniuria est. In
mysterio autem, quia prius salvari populum iudaeorum, ex quo secundum carnem nati fuerant, gestiebant.
Sciebant quidem mysterium quod utrisque populis vocatio deberetur: nam et pro chananaea muliere
supplicarunt; sed fortasse adhuc ordinem nesciebant; unde sequitur iesus autem convocans eos dixit: sinite
parvulos venire ad me, et nolite vetare eos: talium est enim regnum dei. Non aetas praefertur aetati:
alioquin obesset adolescere. Cur ergo pueros dicit aptos esse regno caelorum? fortasse quia malitiam
nesciant, fraudare non noverint, referire non audeant, scortari ignorent, opes, honorem, ambitionem non
appetant. sed non ignorare ista, virtus est, sed contemnere: non enim virtus est non posse peccare, sed
nolle. Non igitur pueritia, sed aemula puerilis simplicitatis bonitas designatur.
Beda. Unde signanter dixit talium, non istorum, ut ostenderet non aetatem regnare, sed mores; et his qui
similem haberent innocentiam et simplicitatem, praemia repromitti.
Ambrosius. denique hoc salvator expressit dicens amen dico vobis: quicumque non acceperit regnum dei
sicut puer, non intrabit in illud. Quis puer imitandus est apostolis Christi, nisi de quo isaias dixit: puer natus
est nobis, qui cum malediceretur, non maledicebat? itaque in pueritia est quaedam venerabilis morum
senectus, et in senectute innocens pueritia.
Basilius. Suscipiemus autem regnum dei ut puer, si dispositi fuerimus erga doctrinam domini ut puer, in
disciplina, nequaquam contradicens nec disputans cum magistris, sed credibiliter et obedienter imbibens
documenta.
Theophylactus. gentilium ergo sapientes quaerentes sapientiam in mysterio, quod est regnum dei, nec
volentes hoc absque fide syllogisticae probationis admittere, merito exclusi sunt ab hoc regno.

LUCA 18,18-23
10818 (Lc 18,18-23 )
Beda. Audierat princeps quidam a domino, tantum eos qui puerorum vellent esse similes, regnum dei
intraturos; atque ideo poscit sibi non per parabolam, sed palam, quibus operum meritis vitam aeternam
consequatur, exponi; unde dicitur et interrogavit eum quidam princeps, dicens: magister bone, quid faciendo
vitam aeternam possidebo? Ambrosius. Tentator princeps iste magistrum bonum dixit, qui deum bonum
dicere debuisset: nam licet in divinitate bonitas sit, et in bonitate divinitas, tamen addendo magister bone, in
portione bonum dixit, non in universitate: nam deus in universitate bonus, homo ex parte.
Cyrillus. Putavit autem se Christum capere, dum vituperaret mosaicum praeceptum, introduceret vero sua
statuta. Accedit ergo ad magistrum, et bonum eum nuncupans, dicit se velle doceri. quia ergo tentative
quaerebat, qui apprehendit sapientes in astutia sua, convenienter ei respondet; nam sequitur dixit autem ei
iesus: quid me dicis bonum? nemo bonus nisi solus deus.
Ambrosius. non bonum se negat, sed deum designat. bonus quidem non est, nisi plenus bonitatis. quod si
quem moveat quia nemo bonus, moveat et illud nisi deus. Quod si a Deo filius non excipitur, utique nec a
bono Christus excipitur: nam quomodo non bonus ex bono natus? arbor enim bona fructus bonos facit.
quomodo non bonus, cum bonitatis suae substantia ex patre assumpta non degeneravit in filio, quae non
degeneravit in spiritu? spiritus tuus bonus deducet me in terram rectam. Quod si bonus spiritus qui accepit
a filio, bonus utique et ille qui tradidit. Itaque quia legisperitus est iste qui tentat, sicut in libro alio
demonstratur, ei bene dixit nemo bonus nisi unus deus: ut admoneret, quia scriptum est: non tentabis
dominum deum tuum; sed magis confiteretur domino, quoniam bonus.
Chrysostomus in Matthaeum. Vel aliter. Avarum quidem dicere hunc principem non verebor: nam hoc
Christus ei improperat; tentatorem autem minime. Titus. ergo cum dicit magister bone, quid faciendo vitam
aeternam possidebo? idem est ac si dicat: bonus es: dignare me responso in eo quod quaero: doctus sum
vetus testamentum, te tamen praestantiorem video non promittentem terram, sed praedicantem regnum
caelorum. Dic ergo mihi, quid faciendo vitam aeternam potero possidere? intentionem igitur attendens
salvator, quia fides est via ad opera, cum dixisset ille quid faciam? hac quaestione omissa, in notitiam fidei
eum ducit: velut si quis interrogaret medicum: quid comedam? et ille ostenderet quae deberent cibum
praecedere; et ideo eum ad patrem remittit, dicens quid me dicis bonum? non quod ipse bonus non esset:
erat enim bonum ex bono patre germen, bonus boni filius.

