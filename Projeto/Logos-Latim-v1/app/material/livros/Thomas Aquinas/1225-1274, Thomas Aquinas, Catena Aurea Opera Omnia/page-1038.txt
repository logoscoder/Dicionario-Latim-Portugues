Catena Aurea (latine)

Pagina 1038

Chrysostomus. donec enim fuit in collegio, non audebat insilire, sed extrorsum immittebat; quando vero
eum manifestum fecit et expulit, libere in eum de cetero exilivit.
Augustinus. Vel intravit in eum, ut sibi iam traditum plenius possideret: neque enim non in illo erat quando
ad iudaeos de pretio tradendi dominum pactus est, cum lucas dicat: intravit autem satanas in iudam; et
abiit, et locutus est cum principibus sacerdotum. Talis iam venerat ad coenandum; sed post panem introivit
in eum, non ut adhuc alienum tentaret, sed ut proprium possideret.
Origenes. Decebat enim, ut aestimo, propter panis exhibitionem auferri ab indigno bonum quod se habere
credebat; quo privatus, factus est capax ingressus satanae in ipsum.
Augustinus in Ioannem. dicunt autem aliqui: ita ne hoc meruit panis porrectus de mensa Christi, ut post
illum intraret in discipulum satanas? quibus respondemus, hinc potius nos doceri quam sit cavendum male
accipere bonum: si enim corripitur qui non diiudicat, hoc est non discernit a ceteris cibis domini corpus,
quomodo damnatus qui ad eius mensam fingens se amicum, accedit inimicus? sequitur et dicit ei iesus:
quod facis, fac citius.
Origenes. Cui autem id ambiguum est quoniam potuit vel iudae vel satanae dominus dixisse quod facis,
citius, provocans adversarium ad pugnam, vel proditorem ad subministrandum dispensationi quae erat
futura salubris saeculo? quam non amplius tardari nec protrahi, sed pro posse maturari volebat.
Augustinus. non tamen praecepit facinus, sed praedixit: non tam in perniciem perfidi saeviendo, quam ad
salutem fidelium festinando.
Chrysostomus. hoc enim quod dicit quod facis, fac citius, non praecipientis est neque consiliantis, sed
exprobrantis, et ostendentis quoniam ipse nolebat suam proditionem impedire. sequitur hoc autem nemo
scivit discumbentium ad quid dixerit ei. Multam utique quis hic dubitationem inveniet, si interrogantibus
discipulis: quis est? dixit: cui ego intingens panem dabo, et tamen non intellexerunt: nisi dicatur, quod
latenter dixit, ut nullus audiret; et propterea supra pectus Ioannes residens interrogat, quasi ad aurem, ut
non fieret proditor manifestus. fortasse enim si Christus eum manifestum fecisset, petrus utique eum
interfecisset. propterea dicit, quod nullus cognovit recumbentium, sed neque Ioannes: nequaquam enim
putavit quod discipulus in tantum iniquitatis prodiret: quia enim procul a tali iniquitate erat, non de aliis hoc
suspicabatur. Veram igitur causam eorum quae a Christo dicta sunt ignoraverunt. quid autem aestimarent,
ostendit evangelista, cum subdit quidam putabant, quia loculos habebat iudas, quod dixisset ei iesus: eme
ea quae opus sunt nobis ad diem festum; aut ut egenis aliquid daret.
Augustinus. Habebat ergo dominus loculos, et a fidelibus oblata conservans, et suorum necessitatibus, et
aliis indigentibus tribuebat. Tunc primum ecclesiasticae pecuniae forma est instituta, ut intelligeremus, quod
praecepit non cogitandum esse de crastino, non ad hoc esse praeceptum ut nihil pecuniae servetur a
sanctis; sed ne Deo propter ista serviatur, et propter inopiae timorem iustitia deseratur.
Chrysostomus in Ioannem. et nimirum nullus discipulorum pecunias afferebat; sed per hoc quod dicit hic,
occulte insinuat quod quaedam mulieres eum de suis facultatibus nutriebant. qui autem non peram, non
virgam, non aes iubet deferre, loculos ferebat ad inopum ministerium; ut discas quoniam valde pauperem et
mundo crucifixum, huius oportet partis multam facere procurationem; multa enim ad nostram dispensans
doctrinam agebat.
Origenes. sic igitur iudae salvator dicebat quod facis, fac citius; ac proditor in hoc tantum ad praesens
obedivit magistro: accepto namque pane, nullam traxit moram; unde sequitur cum ergo accepisset ille
buccellam, exivit continuo. Et revera exiit, non solum recedendo de domo in qua tenebatur; sed omnino
egressus est a iesu. Ego autem opinor, quod post panem ingressus satanas in iudam, non tolerabat in
eodem loco cum iesu esse: nulla namque conformitas est iesu ad satanam. Non frustra autem requiram,
quare super hoc quod est et accipiens panem, non adicitur: et manducans. numquid igitur accepto pane
non manducavit iudas? post panem enim forsan acceptum a iuda, non esum, qui semel in cor eius
immiserat ut magistrum prodat, timore ductus ne quod immissum fuerat evanesceret usu panis, quam cito
panem iudas recepit, introivit in eum, et statim domum excessit. Aliter quoque non inepte dicetur, quod sicut
qui indigne manducat panem domini, aut bibit eius calicem, in praeiudicium sibi comedit atque bibit; sic
panis iesu datus aliis fuit ad salutem, iudae in damnum, ut post panem intraret in eum satanas.
Chrysostomus. Subdit autem erat autem nox, ut discas iudae temeritatem, quoniam neque tempus eum
tenuit ab impetu.

