Catena Aurea (latine)

Pagina 941

scio quoniam verum est testimonium eius quod perhibet de me.
Augustinus de verb. Dom.. noverat enim ipse verum esse de se testimonium suum; sed propter infirmos
et propter incredulos quaerebat sol lucernas: fulgorem quippe solis lippitudo eorum ferre non poterat; ideo
quaesitus est Ioannes qui testimonium perhiberet veritati. Martyres nonne testes sunt Christi, ut
testimonium perhibeant veritati? sed si diligentius inspicimus, quando martyres perhibent illi testimonium,
ipse sibi perhibet testimonium; ipse enim habitat in martyribus, ut perhibeant testimonium veritati.
Alcuinus. Vel aliter. Quia Christus deus erat et homo, utriusque naturae proprietatem ostendit: aliquando
loquens secundum hoc quod ex hominibus assumpsit, aliquando secundum maiestatem divinitatis. quod
ergo ait si ego testimonium perhibeo de me ipso, testimonium meum non est verum, ex parte humanitatis
est accipiendum; et est sensus: si ego homo de me perhibeo testimonium, scilicet absque Deo, testimonium
meum non est verum; unde sequitur alius est qui testimonium perhibet de me. Pater enim testimonium
perhibet de Christo, quia in baptismo vox patris audita est, et in monte transfigurato Christo. sequitur et scio
quia verum est testimonium eius. Deus enim veritas est: ergo testimonium veritatis quid aliud potest esse
quam verum? Chrysostomus. sed secundum priorem intellectum possent illi dicere: si non est verum
testimonium tuum, quomodo dicis: quoniam novi quod est verum testimonium Ioannis? unde ad eorum
suspicionem respondet dicens vos misistis ad Ioannem, et testimonium perhibuit veritati; quasi dicat: non
misissetis ad Ioannem, si eum dignum fide non opinaremini. Et, quod utique maius est, non miserunt ad
eum interrogandum de Christo, sed de seipso. qui enim missi sunt, non dixerunt: quid dicis de Christo? sed:
tu quis es?... Quid dicis de teipso?. Ita magnam de homine admirationem habebant.
Alcuinus. ille autem testimonium perhibuit, non sibi, sed veritati; sicut amicus veritatis veritati Christo
testimonium perhibuit. non autem dominus refellit testimonium Ioannis, quod vere necessarium fuit; sed
ostendit non ita debere homines in Ioannem intendere ut iam non putent solum Christum sibi esse
necessarium; unde subdit ego autem non ab homine testimonium accepi.
Beda. Quia non indigeo. Ioannes autem etsi testimonium perhibuit, non tamen ut Christus cresceret, sed ut
homines ad ipsius cognitionem promoveret.
Chrysostomus. testimonium etiam Ioannis Dei testimonium erat: ab illo enim discens dixit quod dixit. Sed
ne dicant: unde manifestum est quod a Deo didicit quod didicit? eorum suspicionem correxit, dicens sed
hoc dico ut vos salvi sitis, quasi dicat: ego quidem deus existens, non indigebam huiusmodi testimonio
humano: quia vero ei magis attenditis, et eum magis omnibus fide dignum putatis, mihi autem neque
miracula facienti credidistis; propter hoc vobis commemoro testimonium illius: ut enim non dicant: quid igitur
si ille dixit, nos autem non suscepimus? ostendit quoniam non acceptaverunt quae ab eo dicta sunt; unde
sequitur ille erat lucerna ardens et lucens: vos autem voluistis ad horam exultare in luce eius. Hoc autem
quod dicit ad horam, facilitatem credendi ostendit, et quam cito ab eo resilierunt: quod si non fecissent, cito
eos ad iesum manuduxisset. vocando autem eum lucernam, ostendit quoniam non ex se habebat lumen,
sed a spiritus sancti gratia.
Alcuinus. Ioannes enim erat lucerna illuminatus a Christo luce, ardens fide et dilectione, lucens verbo et
actione: qui praemissus est, ut inimicos Christi confunderet, secundum illud: paravi lucernam Christo meo:
inimicos eius induam confusione.
Chrysostomus. ad Ioannem igitur vos duco, non quasi illius indigens testimonio, sed ut vos salvemini:
nam habeo maius testimonium Ioanne; et hoc est quod sequitur ego autem habeo testimonium maius
Ioanne. Hoc autem est quod est ab operibus; unde sequitur opera enim quae dedit mihi pater ut perficiam
ea, ipsa opera quae ego facio, testimonium perhibent de me, quia misit me pater.
Alcuinus. quod enim caecos illuminat, aures aperit, ora mutorum resolvit, daemonia fugat, mortuos suscitat:
opera haec testimonium perhibent de Christo.
Hilarius de trin.. Unigenitus enim deus, non hominis testimonio tantum, sed etiam virtutis, docet esse se
filium: opera enim eius quae facit, testantur eum a patre missum. Itaque filii obedientia et paterna auctoritas
docentur in misso. Sed quia opera non sufficiunt in credibilibus ad testimonium, sequitur et qui misit me
pater, ipse testimonium perhibet de me. revolvite evangelica volumina, et omne eorum opus recensete:
nullum aliud patris de filio testimonium extat in libris, quam quod hic sit filius suus. Quid infertur hodie
calumniae, ut adoptio nominis sit, ut mendax deus sit, ut nomina inania sint? Beda in Ioannem. missio
autem incarnatio eius debet intelligi. denique ostendit quod deus incorporeus sit, et quod corporalibus et
visibilibus oculis videri non possit; unde sequitur neque vocem eius unquam audistis, neque speciem eius
vidistis.

