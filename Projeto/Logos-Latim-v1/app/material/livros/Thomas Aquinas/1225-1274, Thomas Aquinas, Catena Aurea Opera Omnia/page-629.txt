Catena Aurea (latine)

Pagina 629

sed et ipse glorians de praesentia Christi, convocavit omnes. Christus etiam quodlibet genus remedii
exhibebat, et non solum disputando et praestando sanitatis remedia, vel etiam redarguendo aemulos, sed
etiam comedendo, nonnullos errantium corrigebat; inde nos instruens quod quodlibet opus et tempus potest
nobis utilitatem afferre. sed nec publicanorum participationem vitavit propter utilitatem sequentem, more
medici, qui nisi tangeret saniem, non liberaret a morbo.
Ambrosius. Cum peccatoribus enim manducando, etiam cum gentibus non prohibet nos inire convivium.
Chrysostomus. Sed tamen dominus inculpatus est inde a pharisaeis invidentibus et volentibus a Christo
discipulos separare; unde sequitur et murmurabant pharisaei et scribae dicentes ad discipulos eius: quare
cum publicanis et peccatoribus manducatis et bibitis? Ambrosius. Serpentina vox est: hanc primam vocem
serpens emisit dicens evae: quid dixit deus: nolite manducare, etc.? ergo patris sui venena diffundunt.
Augustinus de cons. evang.. Videtur autem lucas hoc aliquanto differentius ab aliis evangelistis
commemorasse: non enim dicit tantum domino obiectum esse quod cum publicanis et pharisaeis
manducaret et biberet, sed discipulis; quod de ipso ac de ipsis acciperetur. Propterea enim Matthaeus et
marcus de Christo discipulis obiectum narrant: quia quod discipuli cum publicanis et peccatoribus
manducabant, magistro magis obiciebatur, quem sectando imitabantur. Una ergo sententia est, tanto melius
insinuata quanto quibusdam verbis, manente veritate variata.
Chrysostomus. Ipse autem dominus in contrarium eorum sermonem convertit, ostendens non esse
culpam cum peccatoribus conversari, sed etiam consonum misericordiae propriae; unde sequitur et
respondens iesus dixit ad illos: non egent medico qui sani sunt, sed qui male habent; in quo commonet eos
communis infirmitatis, et de numero languentium eos esse ostendit; se vero medicum esse latenter
subiungit non enim veni vocare iustos, sed peccatores.
Gregorius nyssenus. Quasi dicat: adeo peccatores non abominor, quod eorum tantum gratia veni, non ut
maneant peccatores, sed ut convertantur, et boni fiant.
Augustinus de cons. Evang.. Unde addit in poenitentiam, quod ad explanandam sententiam valet, ne
quisquam peccatores ob hoc ipsum quod peccatores sunt, diligi arbitretur a Christo; cum et illa similitudo de
aegrotis bene intimet quid velit deus vocando peccatores, tamquam medicus aegrotos, ut ab iniquitate
tamquam ab aegritudine salvi fiant.
Ambrosius. sed quomodo dum iustitias dilexit, neque vidit david iustum derelictum, si iustus derelinquitur,
peccator asciscitur? nisi intelligas quod eos iustos dicit qui ex lege praesumant, et evangelii gratiam non
requirant. Nemo autem iustificatur ex lege, sed redimitur ex gratia. non vocat ergo eos qui se iustos dicunt:
usurpatores enim iustitiae non vocantur ad gratiam: nam si gratia est ex poenitentia, utique qui fastidit
poenitentiam, abdicat gratiam.
Beda. Peccatores autem vocat eos qui sua mala attendentes, nec per legem iustificari se posse putantes,
Christi gratiae se poenitendo subiciunt.
Chrysostomus. Ironice autem dicit illos iustos, sicut quando dicitur: ecce adam factus est quasi unus
nostrum. Quod autem nullus erat iustus super terram, ostendit paulus dicens: omnes peccaverunt et egent
gratia dei.
Gregorius nyssenus. vel dicit non egere sanos et iustos medico, scilicet angelos; sed male habentes et
peccatores, idest nos: quia morbum peccati incurrimus, qui in caelis non est.
Beda. Per Matthaei autem electionem fides gentium exprimitur, qui prius mundanis inhiabant, sed nunc
Christi corpus sedula devotione conficiunt.
Theophylactus. vel publicanus est qui principi mundi servit, et debitum carni reddit; cui gulosus reddit
escas, adulter voluptatem, et alius aliud. Cum autem viderit eum dominus sedentem in telonio, idest non
moventem se ad maiorem nequitiam; tunc a malo erigetur et sequetur iesum, et suscipiet in domo animae
dominum.
Ambrosius. Qui autem domicilio Christum recipit interno, maximis delectationibus exuberantium pascitur
voluptatum. Itaque libenter dominus ingreditur, et in eius recumbit affectu. Sed rursus accendit invidia
perfidorum, et futurae poenae species praefiguratur: epulantibus enim fidelibus in regno caelorum, perfidia
ieiuna torquebitur.

