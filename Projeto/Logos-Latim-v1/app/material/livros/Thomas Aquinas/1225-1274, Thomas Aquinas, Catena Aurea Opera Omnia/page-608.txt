Catena Aurea (latine)

Pagina 608

mortis emissio, vel mortuus est, et interrogavit.
Ambrosius. huius ultra diluvium numerantur anni; ut quoniam solus est Christus unus, cuius vita nullam
sentit aetatem, in maioribus quoque suis non sensisse diluvia videretur. qui fuit enoch: et hic pietatis
dominicae et divinitatis manifestum indicium est, eo quod nec mortem senserit dominus, et ad caelum
remeaverit, cuius generis auctor raptus ad caelum est. Unde manifestum est Christum potuisse non mori,
sed voluisse, ut nobis mors illa prodesset: et ille quidem raptus ne malitia mutaret cor eius; dominus autem,
quem malitia saeculi mutare non poterat, eo unde venerat, naturae suae maiestate remeavit.
Beda. Pulchre autem a baptizato dei filio usque ad deum patrem ascendens, septuagesimo gradu enoch
ponit, qui dilata morte translatus est in paradisum; ut significet eos qui in gratiam adoptionis filiorum ex aqua
et spiritu sancto regenerantur, interim post corporis absolutionem, aeternam suscipiendos in requiem:
septuagenarius enim, propter septimam sabbati, illorum requiem significat qui iuvante dei gratia decalogum
legis impleverunt.
Glossa. Interpretatur autem enoch dedicatio; qui fuit iared, quod est defendens, sive continens; qui fuit
malaleel, quod est laudatus dei, vel laudans deum; qui fuit cainan, ut supra; qui fuit enos, idest homo
desperans, vel violentus; qui fuit seth, quod est positio sive posuit.
Ambrosius. Seth posterior filius adae non siletur; ut cum duae sint populi generationes, significaretur in
typo, in posteriore potius quam in priore generatione Christum numerandum. sequitur qui fuit adam.
Glossa. quod est homo, vel terrenus, vel indigens. Qui fuit dei.
Ambrosius. Quid pulchrius potuit convenire quam ut sancta generatio a dei filio inciperet, et usque ad dei
filium duceretur; creatusque praecederet in figura, ut natus in veritate sequeretur; ad imaginem factus
praeiret, propter quem dei imago descenderet? putavit etiam lucas ad deum Christi originem referendam,
quod verus Christi generator deus sit, vel secundum generationem veram pater, vel secundum lavacrum et
regenerationem mystici auctor numeris. Et ideo non a principio generationem eius coepit describere, sed
posteaquam baptisma eius explicuit; ut secundum naturam et secundum gratiam dei filium demonstraret.
Quod autem evidentius divinae generationis indicium, quam quod de generatione dicturus patrem praemisit
loquentem tu es filius meus dilectus? Augustinus. De cons. Evang.. Satis etiam per hoc demonstravit, non
se ideo dixisse ioseph filium heli, quod de illo genitus: sed quod ab illo potius fuerit adoptatus; cum etiam
ipsum adam filium dixit, cum sit factus a deo; sed per gratiam, quam postea peccando amisit, tamquam
filius in paradiso constitutus sit.
Theophylactus. Ideo etiam generationem finit in deum, ut addiscamus quod qui in medio sunt patres,
Christus ad deum eriget, et filios dei faciet; et ut etiam crederetur Christi generatio sine semine fuisse; quasi
dicat: si non credis quod secundus adam factus sit sine semine, devenias ad primum adam: invenies enim
absque semine factum a deo.
Augustinus de cons. Evang.. et Matthaeus quidem significare voluit dominum descendentem ad nostram
mortalitatem; ideo generationes ab abraham usque ad Christi nativitatem descendendo commemoravit ab
initio evangelii sui. lucas autem non ab initio, sed a baptismo Christi generationes narrat, nec descendendo,
sed ascendendo, tamquam sacerdotem in expiandis peccatis magis assignans; cui ioannes testimonium
perhibuit dicens: ecce qui tollit peccata mundi. Ascendendo autem pervenit ad deum, cui mundati et expiati
reconciliamur.
Ambrosius. Nec sic evangelistae discrepare videantur, qui veterem ordinem sunt secuti. Nec mireris, si ab
abraham plures secundum lucam successiones usque ad Christum sunt, pauciores secundum Matthaeum,
cum per alias personas generationem fatearis esse decursam. Potest enim fieri ut alii longaevam
transegerint vitam, alterius vero generationis viri immatura aetate decesserint: cum videamus quam plures
senes cum suis nepotibus vivere, alios vero viros statim filiis obire susceptis.
Augustinus de cons. evang.. Convenientissime autem lucas baptizato domino generationes per
septuaginta septem personas sursum versus numerat; nam et ascensus ad deum, cui per peccatorum
abolitionem reconciliamur, expressus est; et per baptismum fit homini omnium remissio peccatorum, quae
illo numero significantur: nam undecies septem, septuaginta et septem sunt: in denario autem perfectio
beatitudinis est; unde manifestum est quod transgressio denarii designat peccatum per superbiam plus
aliquid habere cupientis. Hoc autem septies propterea ducitur, ut motu hominis facta significetur illa
transgressio: ternario enim numero incorporea pars hominis significatur; quaternario vero corpus; motus
autem in numeris non exprimitur, cum dicimus: unum, duo, tria; sed cum dicimus: semel, bis, ter. Unde per
septies undecim significatur motu hominis facta transgressio.

