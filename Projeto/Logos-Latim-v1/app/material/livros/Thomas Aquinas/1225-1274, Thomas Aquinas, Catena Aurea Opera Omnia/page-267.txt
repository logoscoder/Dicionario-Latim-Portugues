Catena Aurea (latine)

Pagina 267

Remigius. Idest, in cognitione gratiae, vel ecclesiastica dignitate, vel certe in aeterna beatitudine.
Hieronymus. Vel aliter. Quicumque humiliaverit se sicut parvulus iste, idest qui se in exemplum mei
humiliaverit, hic intrabit in regnum caelorum. sequitur et qui susceperit unum parvulum talem in nomine
meo, me suscipit.
Chrysostomus in Matth. Ac si dicat: non solum si tales efficiamini, mercedem accipitis, sed et si alios tales
propter me honorabitis; et honoris qui est ad illos retributionem vobis determino regnum. magis autem quod
multo maius est ponit, dicens me suscipit.
Hieronymus. qui enim talis fuerit ut christi imitetur humilitatem et innocentiam, in eo Christus suscipitur: et
prudenter, ne cum delatum fuerit apostolis, se putent honoratos, adiecit, non suo illos merito, sed magistri
honore suscipiendos.
Chrysostomus in Matth. deinde facile susceptibilem hunc sermonem facit, poenam inducens: unde
sequitur qui autem scandalizat unum de pusillis istis, etc.; ac si diceret: sicut qui hos honorant propter me,
mercedem habent, ita et qui hos dehonorant, ultimam sustinebunt vindictam. Si autem convicium
scandalum vocat, ne mireris, multi enim pusillanimes ex eo quod despiciuntur, scandalizati sunt.
Hieronymus. Nota, quod qui scandalizatur, parvulus est: maiores enim scandala non recipiunt. Et
quamquam generalis possit esse sententia adversus omnes qui aliquem scandalizant, tamen, iuxta
consequentiam sermonis, etiam contra apostolos dictum intelligi potest; qui interrogando quis maior esset in
regno caelorum, videbantur inter se de dignitate contendere: et si in hoc vitio permansissent, poterant eos
quod ad fidem vocabant, per suum scandalum perdere, dum apostolos viderent inter se de honore pugnare.
Origenes in Matth. quomodo autem qui conversus est, et factus quasi puer et minimus, est et potens
scandalizari? hoc sic possumus explanare. Omnis qui filio Dei credit, et conversatur secundum evangelicos
actus, conversus ambulat quasi puer; qui autem non convertitur ut fiat sicut puer, hunc impossibile est
intrare in regnum caelorum. in omni autem credentium multitudine sunt quidam nuper conversi ut fiant sicut
parvuli, nondum autem sunt facti; hi pusilli habentur in Christo, et sunt scandali receptores.
Hieronymus. quod autem dicitur expedit ei ut suspendatur mola asinaria in collo eius, secundum ritum
provinciae loquitur, quo maiorum criminum ista apud veteres iudaeos poena fuerat, ut in profundum ligato
saxo demergeretur. Expedit autem ei: quia multo melius est pro culpa brevem recipere poenam, quam
aeternis servari cruciatibus.
Chrysostomus in Matth. consequens autem erat prioribus dicere: me non suscipit, quod erat omni poena
amarius; sed quia crassi erant, et praedicta poena eos non movebat, comparatione exempli cogniti
manifestat praeparatam poenam; propter hoc enim dicit quod expedit ei hoc sustinere, quoniam eos alia
gravior poena expectat.
Hilarius in Matth. Mystice autem molae opus labor est caecitatis: nam clausis iumentorum oculis aguntur in
gyrum; et sub asini quidem nomine frequenter gentes cognominatas reperimus, qui caeci laboris ignorantia
continentur. iudaeis autem scientiae iter in lege praestitum est; qui si christi apostolos scandalizaverint,
rectius, alligata collo mola asinaria, demersi in mari fuissent, idest gentium labore depressi ignorantia
saeculi demonstrarentur: quia illis tolerabilius fuerat nescisse Christum, quam prophetarum dominum non
recepisse.
Gregorius moralium. vel aliter. Quid per mare nisi saeculum, quid per molam asinariam nisi actio terrena
significatur? quae cum colla mentis per stulta desideria stringit, hanc in laboris circuitum mittit. Sunt utique
nonnulli qui dum terrenas actiones deserunt, et ad contemplationis studia humilitate postposita ultra
intelligentiae vires surgunt, non solum se in errorem deiciunt, sed infirmos quosque de gremio veritatis
dividunt. Qui ergo unum de minimis meis scandalizat, melius ei fuerat, ligata collo mola asinaria, in mare
proici: quia nimirum perversae menti expedientius esse potuisset ut occupata mundo terrena negotia
ageret, quam per contemplationis studia ad multorum perniciem vacaret.
Augustinus de quaest. Evang. Vel aliter. Qui scandalizaverit unum ex pusillis istis, idest ex humilibus,
quales vult esse discipulos suos, non obtemperando, vel etiam contradicendo, expedit ei ut mola asinaria
suspendatur in collo eius, et praecipitetur in profundum maris, idest congruit ei ut cupiditas rerum
temporalium, cui stulti et caeci alligantur, eum devinctum pondere suo deducat ad interitum.

