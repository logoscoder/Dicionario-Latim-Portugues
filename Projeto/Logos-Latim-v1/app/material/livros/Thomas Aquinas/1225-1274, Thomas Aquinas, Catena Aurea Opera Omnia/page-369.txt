Catena Aurea (latine)

Pagina 369

fallit, quia eorum nec salus est ulla quorum iniquitas perseverat; deinde si est aliqua differentia inter
regnantes et non regnantes, oportet tamen ut in uno regno sint omnes, ne in hostium aut aliorum numero
deputentur, et ceteris regnantibus ipsi pereant. omnes enim romani romanum regnum possident, quamvis
non omnes in eo regnent.
Chrysostomus in Matth. pro quibus ergo sancti, caelestis regni bona accipiant, manifestatur cum subditur
esurivi et dedistis mihi manducare.
Remigius. et notandum, quod in hoc loco sex opera misericordiae a domino commemorantur; quae
quicumque implere studuerit, regnum a constitutione mundi praeparatum electis percipere merebitur.
Rabanus. Mystice autem qui esurientem et sitientem iustitiam pane verbi reficit, vel potu sapientiae
refrigerat, et qui errantem per haeresim vel per peccatum in domum matris ecclesiae recipit, et qui infirmum
in fide assumit, verae dilectionis observat iura.
Gregorius moralium. hi autem quibus iudex veniens in dextera consistentibus dicit esurivi, etc., sunt qui ex
parte electorum iudicantur et regnant, qui vitae maculas lacrymis tergunt; qui mala praecedentia factis
sequentibus redimentes, quidquid illicitum aliquando fecerant, ab oculis iudicis eleemosynarum
superductione cooperiunt. Alii vero sunt qui non iudicantur et regnant, qui etiam praecepta legis perfectionis
virtute transcendunt.
Origenes in Matth. humilitatis autem causa laude beneficiorum suorum indignos se proclamant, non obliti
eorum quae fecerunt. ipse autem eis ostendit suam compassionem in suis; unde sequitur tunc
respondebunt ei iusti, dicentes: domine, quando te vidimus, etc.
Rabanus. Hoc quidem dicunt non diffidentes de verbis domini; sed stupent de tanta sublimatione, et de
maiestatis suae magnitudine; vel quia videbitur eis parvum esse bonum quod egerant, secundum illud
apostoli: non sunt condignae passiones huius temporis ad futuram gloriam quae revelabitur in nobis.
sequitur et respondens rex dicet eis: amen dico vobis: quamdiu fecistis uni de his fratribus meis minimis,
mihi fecistis.
Hieronymus. Libera quidem nobis erat intelligentia, quod in omni paupere Christus esuriens pasceretur,
sitiens potaretur, et sic de aliis; sed ex hoc quod sequitur quamdiu fecistis uni de his fratribus meis minimis,
etc., non mihi videtur generaliter dixisse de pauperibus, sed de his qui pauperes spiritu sunt; ad quos
extendens manum dixerat: fratres mei sunt qui faciunt voluntatem patris mei.
Chrysostomus in Matth. sed si fratres eius sunt, quare eos minimos vocat? propter hoc quia sunt humiles,
quia pauperes, quia abiecti. Non autem per hos, monachos solum intelligit, qui ad montes secesserunt; sed
unumquemque fidelem, etiam si fuerit saecularis, et fuerit esuriens, aut aliud huiusmodi, vult misericordiae
procuratione potiri: fratrem enim baptisma facit et mysteriorum communicatio. sequitur tunc dicet et his qui a
sinistris eius erunt: discedite a me, maledicti, in ignem aeternum, qui paratus est diabolo et angelis eius.
Origenes in Matth. sicut iustis dixerat: venite, ita et iniustis dicit discedite; nam propinqui sunt verbo qui
servant Dei mandatum, et vocantur ut adhuc propinquiores efficiantur; longe autem ab eo sunt, etsi
videantur ei assistere, qui non faciunt mandata ipsius: propter hoc audiunt discedite, ut qui modo vel
videntur esse ante eum, postea nec videantur. Considerandum est autem, quoniam in sanctis dictum est:
benedicti patris mei; non autem nunc dicitur: maledicti patris mei; nam benedictionis quidem ministrator est
pater, maledictionis autem unusquisque sibi est auctor, qui maledictione digna est operatus. Qui autem
recedunt a iesu, decidunt in ignem aeternum, qui alterius est generis ab hoc igne quem habemus in usu.
Nullus enim ignis inter homines est aeternus, sed nec multi temporis. Et considera quoniam regnum quidem
non angelis praeparatum dicit, ignem autem aeternum diabolo et angelis eius: quia quantum ad se,
homines non ad perditionem creavit; peccantes autem coniungunt se diabolo; ut sicuti qui salvantur, sanctis
angelis coaequantur, sic qui pereunt diaboli angelis coaequentur.
Augustinus de Civ. Dei. Ex hoc autem patet quod idem ignis erit hominum supplicio attributus et
daemonum. Si autem erit corporali tactu noxius ut eo possint corpora cruciari, quomodo in eo erit poena
spirituum malignorum, nisi quia sunt quaedam daemonibus corpora, sicut quibusdam visum est, ex isto
aere crasso atque humido? si autem aliquis nulla habere daemones corpora asserat, non est de hac re
contentiosa disputatione certandum. Cur enim non dicamus, quamvis miris, tamen veris modis, etiam
spiritus incorporeos posse poena corporalis ignis affligi, si spiritus hominum, etiam ipsi profecto incorporei,
et nunc potuerunt concludi corporalibus membris, et tunc poterunt corporum suorum vinculis insolubiliter
alligari? adhaerebunt ergo daemones, licet incorporei, corporalibus ignibus cruciandi, accipientes ex ignibus
poenam, non dantes ignibus vitam. Ignis autem ille corporeus erit, et cruciabit huiusmodi corpora cum

