Catena Aurea (latine)

Pagina 767

unde habes? si quidem dicis: a me, ignarus dei es, non habens notitiam creatoris; si vero a deo, dic nobis
rationem propter quam eas accepisti: an non dei est terra et plenitudo eius? ergo si communis domini
nostra sunt, erunt et conservorum nostrorum.
Theophylactus. Illae ergo dicuntur opes nequitiae quascumque dominus dedit ad impendia necessitatis
fratrum ac conservorum nostrorum; nos vero tenemus nobis. Decebat igitur a principio omnia pauperibus
tradi; verum, quia iniquitatis fuimus villici, nequiter retinentes quod deputatum est ad aliorum opus, non est
omnino manendum in hac crudelitate, sed impartiendum est pauperibus, ut recipiamur ab eis in caelestibus
tabernaculis; sequitur enim ut cum defeceritis, recipiant vos in aeterna tabernacula.
Gregorius moralium. Si autem eorum amicitiis aeterna tabernacula acquirimus, dantes pensare debemus
quia patronis potius munera offerimus quam egenis dona largimur.
Augustinus de verb. Dom.. Qui sunt enim qui habebunt tabernacula aeterna nisi sancti dei? et qui sunt qui
ab ipsis accipiendi sunt in tabernacula aeterna, nisi qui eorum indigentiae serviunt, et quod eis opus est
hilariter subministrant? isti sunt minimi Christi qui omnia sua dimiserunt, et secuti sunt eum: et quicquid
habuerunt, pauperibus distribuerunt, ut Deo sine saeculari compede expediti servirent, et ab oneribus
mundi liberatos, velut pennatos sursum humeros tollerent.
Augustinus de quaest. Evang.. non ergo eos a quibus recipi volumus in tabernacula aeterna, tamquam
debitores dei fas est intelligi; cum iusti et sancti significentur hoc loco, qui eos introducant qui necessitatibus
suis terrena bona communicaverunt.
Ambrosius. Vel aliter. facite vobis amicos de iniquo mammona, ut largiendo pauperibus, angelorum
ceterorumque sanctorum gratiam comparemus.
Chrysostomus. attende etiam, quod non dixit: ut suscipiant vos in suis mansionibus: non enim ipsi sunt
qui suscipiunt; unde cum dixisset facite vobis amicos, addidit de mammona iniquitatis: ostendens quod non
simpliciter eorum amicitia nobis patrocinabitur, nisi bona opera nos comitentur, nisi evacuemus iuste divitias
congestas iniuste. ars igitur artium peritissima est eleemosyna: non enim nobis domos fabricat luteas; sed
vitam perennem impendit. singularum artium alia alterius adminiculo indiget; cum autem misereri oportet,
nullius alterius, sed solius voluntatis est opus.
Cyrillus. Sic igitur docebat Christus, affluentes divitiis summopere diligere amicitiam pauperum et
thesaurizare in caelis. noverat autem humanae mentis desidiam, quomodo ambientes divitias nullum
caritativum opus impendunt egentibus. Quod igitur talibus nullus spiritualium donorum fructus proveniat,
manifestis exemplis ostendit, subdens qui fidelis est in minimo, et in maiori fidelis est; et qui in modico
iniquus est, et in maiori iniquus est. Aperit autem nobis dominus oculum cordis, exponens quod dixerat,
cum subdit si ergo in iniquo mammona fideles non fuistis, quod verum est quis credet vobis? est igitur
minimum iniquitatis mammona, idest terrenae divitiae; quae superna sapientibus nihil esse videntur. arbitror
ergo aliquem esse in modico fidelem, cum de his minimis, oppressis aerumna subsidium impertitur. itaque
si in modico fuerimus perfidi, quo pacto ab eo obtinebimus verum, idest divinorum charismatum, uber
donum, animae humanae imprimens divinam speciem? quod autem ad hoc tendat intentio verborum
domini, per sequentia patet; dicit enim et si in alieno non fuistis fideles, quod vestrum est quis dabit vobis?
Ambrosius. Alienae nobis divitiae sunt, quia praeter naturam sunt, neque nobiscum nascuntur, neque
nobiscum transeunt: Christus autem noster est; quia hominum vita est, denique in propria venit.
Theophylactus. Sic igitur hucusque docuit nos quam fideliter deceat dispensare divitias; sed quia opum
dispensatio secundum deum non aliter obtinetur quam per impassibilitatem animi ad divitias non affecti,
subiungit nemo servus potest duobus dominis servire.
Ambrosius. non quia duo, sed unus est dominus: nam etsi sint qui mammonae serviant, tamen non ille
novit aliqua iura dominatus, sed ipsi sibi iugum servitutis imponunt. Unus est dominus, quia unus est deus:
unde patet patris et filii unum esse dominatum: et huius rationem assignat subdens aut enim unum odio
habebit, et alterum diliget; aut uni adhaerebit, et alterum contemnet.
Augustinus de quaest. Evang.. Haec autem non passim aut quasi temere dicta sunt; nemo enim
interrogatus utrum diligat diabolum, respondet se diligere, sed potius odisse; deum autem se diligere omnes
fere proclamant. Ergo aut unum odiet, scilicet diabolum, et alterum diliget, scilicet deum; aut alteri
adhaerebit, scilicet diabolo, cum quasi eius praemia temporalia sectatur, et alterum contemnet, scilicet
deum; sicut solent minas eius postponere cupiditatibus suis qui de bonitate eius ad impunitatem sibi
blandiuntur.

