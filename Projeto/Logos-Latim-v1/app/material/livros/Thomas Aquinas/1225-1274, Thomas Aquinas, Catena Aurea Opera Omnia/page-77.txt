Catena Aurea (latine) 3517

Pagina 77

MATTHAEUS 5,17-19
3517 (Mt 5,17-19 )
Glossa. Postquam hortatus est audientes ut se praeparent ad omnia sustinenda pro iustitia, et non
absconderent quod accepturi erant, sed ea benevolentia discerent, ut ceteros docerent, incipit eos
informare qui doceant, tamquam si quaereretur: quid est hoc quod non vis abscondi, pro quo iubes omnia
tolerari? numquid aliquid dicturus es extra ea quae in lege sunt scripta? ideo inquit nolite autem putare
quoniam veni solvere legem aut prophetas.
Chrysostomus super Matth. Quod propter duas causas dicit: primum ut discipulos his verbis ad suum
provocaret exemplum; ut sicut ipse omnem legem adimplebat, sic et illi studerent implere. denique futurum
erat ut calumniarentur eum iudaei, quasi legem solventem; unde priusquam incurrat calumniam, calumniae
satisfacit, ne putaretur sic venisse ut simpliciter legem praedicaret, sicut prophetae fecerant.
Remigius. Duo dixit: negat venisse se solvere, et affirmat venisse se implere: et ideo addit non enim veni
legem solvere, sed implere.
Augustinus de serm. Dom. In hac autem sententia duplex est sensus: nam adimplere legem aut est
addendo aliquid quod minus habet, aut faciendo quod habet.
Chrysostomus in Matth. implevit igitur Christus prophetas complendo omnia quae per eos de ipso fuerant
dicta; legem autem, primo quidem nihil transgrediendo legalium, secundo iustificando per fidem quod lex
per litteram facere non valebat.
Augustinus contra faustum. Demum etiam, quia sub gratia positis in hac mortali vita difficile erat implere
quod in lege scriptum est: non concupisces, ille per carnis suae sacrificium sacerdos effectus impetrat nobis
indulgentiam; etiam hinc adimplens legem, ut quod per nostram infirmitatem minus possumus, per illius
perfectionem curetur, cuius capitis membra effecti sumus. Puto etiam sic esse accipiendum quod dicitur
non veni legem solvere, sed adimplere; his videlicet additamentis, quae vel ad expositionem pertinent
antiquarum sententiarum, vel ad conversationem in eis. Aperuit enim dominus, etiam iniquum motum ad
nocendum fratri, in homicidii genere deputari. maluit etiam nos dominus non iurantes non recedere a vero,
quam verum iurantes appropinquare periurio. sed cur, o manichaei, legem non accipitis et prophetas, cum
Christus eos se non venisse solvere dixerit, sed adimplere? ad hoc respondet faustus haereticus: quis hoc
testatur dixisse iesum? Matthaeus. quomodo ergo Ioannes non id testatur, qui fuit in monte; Matthaeus hoc
scripsit, qui postquam iesus descendit de monte, secutus est eum? ad hoc .
Augustinus respondet: si nemo de Christo vera dixit nisi qui vidit eum vel audivit, hodie de eo vera dicit
nullus. Cur ergo ex ore ioannis non potuit vera Matthaeus audire de Christo, si ex libro ioannis possumus
vera loqui de eo nos tanto tempore post nati? hinc enim non solum Matthaei, sed etiam lucae ac marci
evangelium, et non impari auctoritate, receptum est. Huc accedit, quia et ipse dominus potuit narrare
Matthaeo quod egerat, antequam eum vocasset. Aperte autem dicite non vos credere evangelio; nam qui in
evangelio non nisi quod vultis creditis, vobis potius quam evangelio creditis. item faustus. Probemus et
Matthaeum hoc non scripsisse, sed alium, nescio quem, sub nomine eius. Quid enim dicit? cum transisset
iesus, vidit sedentem hominem ad telonium, Matthaeum nomine. Et quis ergo scribens de seipso dicat: vidit
hominem, et non vidit me? ad quod .
Augustinus: ita Matthaeus de se, tamquam de alio scripsit, sicut et Ioannes fecit dicens: conversus petrus
vidit alium discipulum quem diligebat iesus manifestum est enim hunc morem fuisse scriptorum cum gesta
narrarent. item faustus. Quid quod etiam ex ipso sermone quo praecepit non putare quia venerit legem
solvere, magis intelligi datur quia solveret? neque enim nihil tale eo faciente iudaei suspicari hoc possent.
ad quod .
Augustinus. Hoc quidem valde infirmum est: non enim negamus iudaeis non intelligentibus videri potuisse
Christum destructorem esse legis et prophetarum. item faustus. Quid quod etiam lex et prophetae nec
adimpletione gaudent, cum in deuteronomio dicatur: haec praecepta quae mando tibi observabis, nec
addas quicquam eis nec minuas? ad quod .
Augustinus: non intelligit faustus quid sit legem implere, cum hoc de verborum adiectione putat
accipiendum. plenitudo enim legis caritas est, quam dominus dedit mittendo fidelibus spiritum sanctum.

