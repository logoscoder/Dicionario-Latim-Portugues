Catena Aurea (latine)

Pagina 963

intermediis mensibus nihil aliud nobis enarravit, nisi miraculum panum et allocutionem factam ad eos qui
comederunt. Quia enim indeficienter signa faciebat et disputabat, non poterant evangelistae omnia
enumerare; sed ista praecipue studuerunt dicere pro quibus aut querela aut contradictio quaedam a iudaeis
subsequebatur; quod et hic apparet.
Theophylactus. quia enim fratres eius viderant ipsum non esse paratum ad descendendum, subditur
dixerunt autem fratres eius ad eum: transi hinc et vade in iudaeam.
Beda. Ac si dicant: tu signa facis, et pauci ea vident; transi ergo ad regiam urbem, ubi sunt principes, ut,
visis signis, laudem consequaris ab eis. Sed quia non omnes discipuli semper dominum sequebantur, sed
eorum multi in iudaea erant, ideo subdunt ut et discipuli tui videant opera tua quae facis.
Theophylactus. idest, turbae quae sequuntur te: non enim de duodecim dicunt discipulis, sed de aliis qui
conversabantur cum illo.
Augustinus in Ioannem. cum autem auditis fratres domini, mariae cogitate consanguinitatem non iterum
parientis ullam propaginem. Sicut enim in sepulchro, ubi positum est corpus domini, nec ante, nec postea
mortuus iacuit, sic uterus mariae nec ante, nec postea quidquam mortale concepit. Opera quidem domini
discipulos non latebant, sed istos latebant; et ideo dicebant ut discipuli tui videant opera tua quae facis.
Loquebantur autem prudentiam carnis, verbo quod caro factum est; unde et subdunt nemo quippe in
occulto aliquid facit, et quaerit ipse in palam esse. Si hoc facis, manifesta teipsum mundo; quasi dicant:
facis miracula: appare hominibus, ut laudari possis ab hominibus: nam qui eum videntur monere, gloriae
ipsius consulunt: et quia humanam gloriam requirebant, in eum non credebant; unde sequitur neque enim
fratres eius credebant in eum; Christum enim consanguineum potuerunt habere; credere autem in eum ipsa
propinquitate fastidierunt.
Chrysostomus. Dignum est autem mirari evangelistarum morem veritatis amicum, qualiter non
verecundantur dicere ea quae magistro videntur inferre iniuriam, sed hoc maxime studuerunt enuntiare.
Non enim parvam habet detractionem quod fratres eius discredebant. et videtur initium verborum quasi
amicorum esse; multae autem amaritudinis erant quae dicebantur: quia de formidine et de amore gloriae
eum notant; nam dicunt nemo in occulto aliquid facit: quod erat formidinem incusantium, et simul
suspicantium quae fiebant non vere facta esse. Per hoc autem quod dicunt et quaerit ipse in palam esse,
amorem gloriae in eo notant. Christus autem mansuete eis respondit, docens nos non indigne ferre, si aliqui
etiam viles nobis consilientur; sequitur enim dicit eis iesus: tempus meum nondum advenit; tempus autem
vestrum semper est paratum.
Beda. Ne autem videatur hoc contrarium ei quod apostolus dicit: at ubi venit plenitudo temporis, misit deus
filium suum, referendum est quod hic dicitur, non ad tempus nativitatis, sed ad tempus glorificationis.
Augustinus. Dabant enim illi consilium consequendae gloriae, veluti saeculariter, et terreno affectu
monentes, ne esset ignobilis et latitaret. Sed dominus voluit ad ipsam celsitudinem per humilitatem viam
sternere; dicit ergo tempus meum, idest gloriae meae, qua veniam in altitudine iudicaturus, nondum venit;
tempus autem vestrum, idest, mundi gloria, semper est paratum. Et quoniam nos domini corpus sumus,
quando nobis insultant amatores huius saeculi, dicamus eis: tempus vestrum adest paratum, tempus
nostrum nondum advenit: excelsa enim patria, humilis via. Qui recusat viam, quid quaerit patriam?
Chrysostomus. vel aliter. Videtur mihi aliud occulte insinuare: fortassis enim eum prodere volebant, et
tradere iudaeis; ideo dicit tempus meum nondum advenit, hoc est tempus crucis et mortis; tempus autem
vestrum semper est paratum: quia etsi vos semper sitis cum iudaeis, non interficient vos, eadem cum illis
zelantes; unde sequitur non potest vos odisse mundus; me autem odit, quia ego testimonium perhibeo de
illo, quia opera eius mala sunt; quasi dicat: qualiter mundus eos odit qui eadem cum ipso volunt, et pro
eisdem student? me autem odit, quoniam redarguo eum. Intantum ergo gloriam hominum non quaero, quod
non praetermitto eos redarguere; licet sciam ex hoc odium nasci et mortem intentari. Per hoc etiam ostendit
quod odium iudaeorum contra eum concitabat publica redargutio, non autem sabbati solutio.
Theophylactus. Vel dominus contra duo de quibus illi eum arguebant, alia duo inducit. Contra formidinem
quidem dicit, quod opera mundi redarguit, idest opera eorum qui mundana sapiunt: quod non faceret, si
formidolosus esset; sed contra inanem gloriam misit illos ad festum; unde sequitur vos ascendite ad diem
festum hunc: nam si vanae gloriae passione detineretur, retinuisset eos secum: nam gloriae cupidi
consueverunt multos habere qui sequantur eos.
Chrysostomus. hoc etiam dicit ostendens quod eis blandiri non vult, sed concedit eis iudaica facere.
Augustinus. Vel aliter. Vos ascendite ad diem festum hunc, ubi gloriam humanam quaeritis, ubi extendere

