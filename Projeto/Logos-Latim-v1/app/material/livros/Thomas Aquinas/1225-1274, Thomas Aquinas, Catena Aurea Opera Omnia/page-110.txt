Catena Aurea (latine) 3622

Pagina 110

Chrysostomus super Matth. vel aliter. Quia supra dominus nihil de eleemosyna, vel oratione, vel ieiunio
docuerat, sed simulationem eorum compescuit tantum, nunc secundum tria praedicta, tres consequentias
introducit doctrinae: quarum prima pertinet ad eleemosynam, quae est haec: nolite thesaurizare vobis
thesauros in terra, ubi primo dat consilium ut eleemosyna fiat; ut sit ordo narrationis talis: cum facis
eleemosynam, noli tuba canere ante te; et postea subsequitur: nolite thesaurizare vobis thesauros in terra;
secundo ostendit quae sit utilitas in eleemosyna facienda; tertio ut neque timor inopiae accidentis impediat
voluntatem eleemosynae faciendae.
Chrysostomus in Matth. dicens autem nolite thesaurizare vobis thesauros in terra, subdit ubi aerugo et
tinea demolitur: ut demonstret thesauri qui est hic, nocumentum, et eius qui est in caelo, utilitatem, et a
loco, et ab his quae nocent; quasi dicat: quid formidas ne pecuniae consumantur, si eleemosynam dederis?
itaque da eleemosynam, et additionem accipient: etenim quae in caelis sunt apponentur; quod si non
dederis, pereunt. Et non dixit: aliis derelinquis, quoniam hoc delectabile est hominibus.
Rabanus. Tria autem ponit, secundum tres diversitates divitiarum. Metalla aerugine, vestes tinea
demoliuntur; sunt autem alia quae neque aeruginem neque tineam timent, sicut lapides pretiosi; et ideo
ponit generale detrimentum, scilicet fures, qui omnes divitias rapere possunt.
Chrysostomus super Matth. alia littera habet: ubi tinea et commestura exterminant. Omnia enim bona
mundi triplex tollit interitus. aut enim a semetipsis veterascunt et tineant, sicut vestimenta; aut ab ipsis
dominis luxuriose viventibus comeduntur; aut ab extraneis vel dolo, vel vi, vel calumniis, vel alio iniquo
modo diripiuntur: qui omnes fures dicuntur, quia per iniquitatem festinant aliena facere sua. Sed dices:
numquid omnes haec qui habent, perdent ea? interim quidem dicam, quia etsi non omnes perdunt, tamen
multi perdunt. Vere autem et male servatas divitias, etsi non corporaliter, spiritualiter tamen perdidisti: quia
non proficiunt tibi ad usum salutis.
Rabanus. Allegorice autem aerugo significat superbiam, quae decorem virtutum obscurat. Tinea, quae
vestes latenter rodit, invidia est, quae bonum studium lacerat, et per hoc compactionem unitatis dissipat.
Fures sunt haeretici et daemones, qui semper ad hoc sunt intenti ut spiritualibus spolient.
Hilarius in Matth. Ceterum laus caelestis aeterna est, nec furto surrepenti subtrahenda, nec tinea et
rubigine invidiae excidenda; et ideo sequitur thesaurizate autem vobis thesauros in caelis, ubi neque aerugo
neque tinea demolitur, et ubi fures non effodiunt neque furantur.
Augustinus de serm. Dom. Caelum autem hoc loco non corporeum acceperim, quia omne corpus pro
terra habendum est. Totum enim mundum debet contemnere qui sibi thesaurizat in illo caelo de quo dictum
est: caelum caeli domino idest in firmamento spirituali. Caelum enim et terra transibunt; non autem in eo
quod transit collocare debemus thesaurum nostrum, sed in eo quod semper manet.
Chrysostomus super Matth. Quid ergo melius est, an in terra reponere, ubi incertus est conservationis
eventus, an in caelo, ubi est certa custodia? quae autem stultitia est illic relinquere unde exiturus es, et illuc
non praemittere quo iturus es? illic ergo substantiam tuam colloca ubi patriam habes.
Chrysostomus in Matth. Quia tamen non omnis terrenus thesaurus aerugine aut tinea destruitur, aut per
fures aufertur, ideo aliud inducit dicens ubi est thesaurus tuus, ibi est et cor tuum; ac si dicat: etsi nihil
priorum veniat, non parvam sustinebis iacturam inferioribus affixus, et eorum servus factus, et a caelestibus
cadens, et nihil excelsorum cogitare potens.
Hieronymus. Hoc autem non solum de pecunia, sed de cunctis possessionibus sentiendum est. Gulosi
enim Deus venter est; lascivi thesaurus sunt lubrica; amatoris libido. Hinc fuerit unusquisque a quo vincitur.
Ibi ergo habet cor, ubi et thesaurum.
Chrysostomus super Matth. vel aliter. Ponit nunc quae sit utilitas in eleemosyna facienda. qui enim
collocat thesauros in terra, non habet quid speret in caelo. Ut quid ergo aspiciat in caelum, ubi nihil
repositum habet? unde dupliciter peccat: primo, quia mala congregat; secundo, quia cor habet in terra; et ex
contrariis causis dupliciter bene facit qui thesaurizat in caelo.

MATTHAEUS 6,22-23
3622 (Mt 6,22-23 )

