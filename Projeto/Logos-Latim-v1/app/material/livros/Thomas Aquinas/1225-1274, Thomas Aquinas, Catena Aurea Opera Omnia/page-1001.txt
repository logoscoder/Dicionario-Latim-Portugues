Catena Aurea (latine) 13007

Pagina 1001

proverbium dixit eis iesus; illi autem non cognoverunt quid loqueretur eis. Pascit enim dominus manifestis,
exercet obscuris. Cum autem duo audiunt verba evangelii, unus impius, alter pius, et talia forte sunt ut
ambo non intelligant: unus dicit: verum est quod dixit, et bonum est quod dixit, sed nos non intelligimus; iste,
quia credit, iam pulsat; dignus est cui aperiatur, si pulsare persistat. alius dicit: nihil dixit; quia adhuc audiet:
nisi credideritis, non intelligetis.

IOANNES 10,7-10
13007 (Jn 10,7-10 )
Chrysostomus in Ioannem. dominus attentiores volens iudaeos facere, manifestat quod supra dixerat;
unde dicitur dixit ergo iterum eis iesus: amen, amen, dico vobis: ego sum ostium ovium.
Augustinus in Ioannem. Ecce quod clausum posuerat, aperuit: ipse est ostium: intremus, et nos intrasse
gaudeamus. sequitur omnes quotquot venerunt, fures sunt et latrones.
Chrysostomus. non de prophetis hoc dicit, sicut haeretici dicunt, sed de seditiosis; unde et laudans oves,
subiungit sed non audierunt eos oves. Nusquam autem videtur laudare eos qui non obedierunt prophetis;
sed eis detrahit vehementer.
Augustinus. intellige ergo: quotquot venerunt praeter me; non autem praeter illum prophetae venerunt,
quia cum illo venerunt qui cum verbo Dei venerunt, qui veraces fuerunt: quia ipse verbum et veritas
venturus praecones mittebat: sed eorum corda quos miserat possidebat: carnem quippe ipse accepit ex
tempore qui est semper: in principio enim erat verbum. ante adventum autem eius, quo humilis venit in
carne, praecesserunt iusti, sic eum credentes venturum, quomodo nos credimus in eum qui venit: tempora
variata sunt, non fides: eadem enim fides utrosque coniungit, et eos qui venturum esse, et eos qui venisse
crediderunt. quotquot ergo praeter illum venerunt, fures fuerunt et latrones; idest ad furandum et
occidendum venerunt. Sed non audierunt eos oves; illi scilicet de quibus dictum est: novit dominus qui sunt
eius. Eos ergo non audierunt oves in quibus non erat vox Christi, errantes, vana fingentes, miseros
seducentes. quare autem se ostium dixerit, aperit subdens ego sum ostium: per me si quis introierit,
salvabitur.
Alcuinus. quasi dicat: illos non audiunt oves, sed me audiunt: quia ego sum ostium: et qui per me non
fictus, sed verus introierit, perseverando salvabitur.
Theophylactus. Educit autem ad pascua dominus oves per ostium; unde sequitur et ingredietur et
egredietur, et pascua inveniet. quae sunt autem haec pascua nisi delectatio futura, et requies in quam nos
dominus introducit? Augustinus. sed quid est quod dicit ingredietur et egredietur? ingredi quippe in
ecclesiam per ostium Christum, valde bonum est: exire autem de ecclesia non est bonum. potest ergo dici
ingredi nos, quando interius aliquid cogitamus; egredi autem, quando exterius aliquid operamur, secundum
illud: exibit homo ad opus suum.
Theophylactus. Vel ingredi dicitur cui est curae homo interior; egredi vero qui hominem exteriorem, id est
membra quae sunt supra terram, in Christo mortificat: hic enim pascua in futuro reperiet saeculo.
Chrysostomus. vel hoc dicitur propter apostolos, qui cum audacia introierunt, et exierunt, ut totius orbis
terrarum facti domini, et nullus eos eicere valuit: et nutrimentum habuerunt.
Augustinus. Sed plus me delectat quod ipse quodammodo nos admonuit cum secutus adiungit fur non
venit nisi ut furetur.
Alcuinus. Quasi dicat: merito oves non audiunt vocem furis, quia non venit fur nisi ut furetur, alienam rem
sibi usurpando, non de praeceptis Christi suos sectatores instruens, sed suis exemplis eos vivere suadens;
unde subditur et mactet, mala doctrina retrahendo a fide, et perdat, in aeterna damnatione. illi ergo furantur
et occidunt. ego veni, ut vitam habeant, et abundantius habeant.
Augustinus. videtur mihi dixisse ut vitam habeant ingredientes, hoc est per fidem quae per dilectionem
operatur, per quam fidem in ovile ingrediuntur ut vivant, quia iustus ex fide vivit. Et abundantius habeant,
scilicet egredientes, scilicet quando veri fideles moriuntur, et abundantius habent vitam, ubi nunquam
deinde moriuntur. quamvis ergo et hic in ipso ovili non desint pascua, invenient tamen pascua ubi
saturentur, qualia invenit cui dictum est: hodie mecum eris in paradiso.

