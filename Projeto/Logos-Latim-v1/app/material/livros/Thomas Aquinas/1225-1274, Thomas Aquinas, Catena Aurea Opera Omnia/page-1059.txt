Catena Aurea (latine) 13522

Pagina 1059

Chrysostomus. Quia enim propter Christum pati nondum erat eis sufficiens mitigationis causa; illa causa
dimissa, hanc adiecit, ostendens quod hoc est virtutis argumentum a mundo odio haberi; unde dolere
oporteret si a mundo diligeremini: hoc enim esset malitiae vestrae ostensivum.
Augustinus. Universae autem hoc dicit ecclesiae, quam plurimum mundi nomine appellat, sicut est illud:
deus erat in Christo, mundum reconcilians sibi. Totus ergo mundus ecclesia est, et totus mundus odit
ecclesiam. Mundus igitur odit mundum, inimicus reconciliatum, inquinatus mundatum. quaeri ergo potest: si
etiam mali faciunt persecutionem malis, sicut impii reges et iudices cum essent persecutores piorum, utique
et homicidas et adulteros puniebant; quomodo intelligendum est quod dominus ait si de mundo essetis,
mundus quod suum erat diligeret? nisi quia mundus est in eis a quibus talia scelera puniuntur, et mundus
est in eis a quibus diliguntur. mundus ergo odit quod suum est ex ea parte hominum qua sceleratis nocet, et
diligit quod suum est ex ea parte qua ipsis favet. Si etiam quaeratur quomodo se diligat mundus qui odit
modum redemptionis; diligit utique falsa dilectione, non vera: quoniam quod ei nocet hoc diligit: odit
naturam, diligit vitium: unde et nos prohibemur diligere in illo quod ipse diligit, et iubemur diligere quod ipse
odit in seipso. Vitium quippe in illo diligere prohibemur, iubemurque naturam. Ut autem de hoc mundo
damnato non essent, electi sunt inde non meritis suis, quorum nulla bona praecesserant opera; non natura,
quae tota fuerat in ipsa radice vitiata, sed gratia; unde sequitur quia vero de mundo non estis, sed ego elegi
vos de mundo, propterea odit vos mundus.
Gregorius super ezech.. Nam perversorum derogatio vitae nostrae approbatio est: quia iam ostenditur nos
aliquid iustitiae habere, si illis displicere incipimus qui non placent Deo: nemo enim potest in una eademque
re omnipotenti domino atque eius hostibus gratus existere: nam se Deo amicum denegat qui eius placet
inimico; et inimicis veritatis adversabitur qui eidem veritati in mente subiugabitur.
Augustinus. Exhortans autem dominus suos servos ad mundi odia perferenda patienter, nullum eis maius
et melius quam de seipso proponit exemplum; unde sequitur mementote sermonis mei quem ego dixi vobis:
non est servus maior domino suo. Si me persecuti sunt, et vos persequentur; si sermonem meum
servaverunt, et vestrum servabunt.
Glossa. idem observaverunt ut calumniarentur, iuxta illud: observabit peccator iustum.
Theophylactus. Vel aliter. Si dominum, inquit, persecuti sunt, vos etiam servos multo magis; si non
persecuti fuissent, sed sermonem custodivissent, vestrum etiam custodirent.
Chrysostomus in Ioannem. Quasi dicat: non vos turbari oportet, si communicabitis meis passionibus: quia
vos non estis me potiores.
Augustinus. Hic autem ubi dicitur non est servus maior domino, illum significat servum pertinentem ad
timorem castum, qui permanet in saeculum saeculi.
Chrysostomus. deinde et aliam mitigationem ponit, quoniam et pater cum eis contumeliam patitur, cui
iniuriantur; unde sequitur sed haec omnia facient vobis propter nomen meum.
Augustinus. Quae omnia nisi quae dixit, quod odio habebunt, et persequentur, sermonemque
contemnent? quid est autem aliud dicere propter nomen meum, quam me in vobis odio habebunt, me in
vobis persequentur, et sermonem vestrum, quia meus est, ideo non servabunt? tanto igitur miseriores qui
propter hoc nomen ista faciunt, quanto beatiores qui propter hoc nomen ista patiuntur. faciunt autem et ista
malis; sed utrique miseri, et qui faciunt, et qui patiuntur. quomodo autem hoc erit verum haec omnia facient
vobis propter nomen meum, cum illi non propter nomen Christi faciant, hoc est propter iustitiam, sed propter
iniquitatem suam? haec quaestio ita solvitur, si totum referatur ad iustos, tamquam dictum sit: haec
patiemini ab eis propter nomen meum. Si autem propter nomen meum sic accipitur, idest quod in vobis
oderunt, et propter iustitiam quam in vobis oderunt: similiter recte dici possunt et boni, cum persecutionem
faciunt malis, et propter iustitiam facere, quam diligendo persequuntur malos; et propter iniquitatem, quam
oderunt in ipsis malis. Quod autem addit quia nesciunt eum qui misit me, secundum eam scientiam dictum
est qua dicitur: scire te, sensus est consummatus.

IOANNES 15,22-25
13522 (Jn 15,22-25 )

