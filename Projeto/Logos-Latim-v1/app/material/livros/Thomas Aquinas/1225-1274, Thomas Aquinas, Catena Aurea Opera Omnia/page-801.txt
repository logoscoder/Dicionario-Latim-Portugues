Catena Aurea (latine) 10941

Pagina 801

Beda. Multas quidem virtutes domini viderant, sed maxime lazari resurrectionem stupebant: nam, ut
ioannes ait: propterea obviam venit ei turba, quia audierunt eum fecisse hoc signum. Notandum enim est,
non tunc primum salvatorem ierusalem adiisse, sed multoties antea, sicut ioannes commemorat.
Ambrosius. Turba igitur agnoscens deum, regem appellat, prophetiam repetit, expectatum quoque
secundum carnem david filium venisse declarat; unde sequitur dicentes: benedictus qui venit rex in nomine
domini.
Beda. Idest in nomine dei patris, quamvis possit intelligi et in nomine suo, quia et ipse dominus est. Sed
melius verba eius nostrum dirigunt intellectum, quibus ait: ego veni in nomine patris mei; humilitatis enim
magister est Christus. Non autem rex Christus dicitur ad exigendum tributum, vel ferro exercitum
armandum, hostesque visibiliter debellandos: sed quod mentes regat, et in regnum caelorum credentes
perducat: quod enim rex esse voluit israel, miserationis indicium est, non potestatis augmentum. Verum
quia Christus in carne totius mundi propitiatio illuxit, pulchre sibi invicem in laude eius caelestia simul et
terrena concinunt: eo enim nascente, caelestium agmina cantant; eodem autem caelis se reddituro,
mortales vicem laudis rependunt: unde sequitur pax in caelo.
Theophylactus. Hoc est, bellum antiquum, quo Deo adversabamur, evanuit. et gloria in excelsis,
laudantibus scilicet angelis deum in tali reconciliatione; nam hoc ipsum quod deus visibiliter ambulat in
territorio inimicorum suorum, significat ipsum nobiscum habere concordiam. Sed pharisaei hoc audientes
murmurabant, eo quod turba eum regem vocabat, et laudabat ut deum; referentes nomen regis ad
seditionem, nomen vero domini ad blasphemiam; unde sequitur et quidam pharisaeorum de turbis dixerunt
ad illum: magister, increpa discipulos tuos.
Beda. mira invidorum dementia; quem magistrum appellandum non dubitant, quia vera docentem
noverant, huius discipulos, quasi melius edocti, redarguendos aestimant.
Cyrillus. sed dominus non compescuit laudantes eum ut deum, sed magis reprehensores compescens,
attestatur sibi super gloria deitatis; unde sequitur quibus ipse ait: dico vobis, quia si hi tacuerint, lapides
clamabunt.
Theophylactus. Quasi dicat: non sine causa homines me taliter laudant, sed commoniti virtutibus quas
viderunt.
Beda. Crucifixo etiam domino, notis eius tacentibus prae timore, lapides et saxa canebant, dum postquam
emisit spiritum, terra mota est, et petrae scissae sunt, et monumenta aperta sunt.
Ambrosius. neque etiam mirum est si laudes domini contra naturam suam saxa respondeant, quem
scopulis duriores praedicant peremptores, scilicet turba post exiguum crucifixura deum, negans affectibus
quem vocibus confitetur: aut fortasse, quia obmutescentibus iudaeis post domini passionem, vivi erant
secundum petrum lapides clamaturi.
Origenes in lucam. quando etiam nos tacemus, idest refrigescit caritas multorum, lapides clamant: potest
enim deus suscitare de lapidibus filios abrahae. Pulchre autem turbas laudantes deum ad descensionem
montis occurrisse legimus, ut operatorem mysterii spiritualis significarent sibi venisse de caelo.
Beda. Descendente etiam domino de monte olivarum, turbae descendunt: quia humiliato misericordiae
auctore, necesse est eos qui misericordia indigent, eius vestigia imitari.

LUCA 19,41-44
10941 (Lc 19,41-44 )
Origenes in lucam. Omnes beatitudines quas locutus est iesus in evangelio suo, firmat exemplo; sicut
quod dixerat: beati mites, probat dicens: discite a me quia mitis sum; et quia dixerat: beati flentes, ipse
quoque flevit super civitatem; unde dicitur et ut appropinquavit, videns civitatem, flevit super illam.
Cyrillus. miserebatur enim eorum Christus, qui omnes homines vult salvari: quod nobis non patuisset, nisi
per aliquod humanum fieret evidens: effusae enim lacrymae sunt signa tristitiae.

