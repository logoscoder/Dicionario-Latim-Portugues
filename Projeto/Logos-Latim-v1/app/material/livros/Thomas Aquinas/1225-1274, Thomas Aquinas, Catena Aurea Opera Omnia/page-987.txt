Catena Aurea (latine) 12844

Pagina 987

IOANNES 8,44-47
12844 (Jn 8,44-47 )
Chrysostomus in Ioannem. exclusit iudaeos dominus a cognatione abraham; et quia maiora ausi sunt, ut
scilicet patrem suum Deum dicerent, de reliquo percutit eos, dicens vos ex patre diabolo estis.
Augustinus in Ioannem. hic iam cavenda est haeresis manichaeorum, quae dicit esse quamdam naturam
mali, et gentem quamdam tenebrarum cum principibus suis, unde diabolus originem ducit; et hinc dicunt
ducere originem carnem nostram; et secundum hoc putant dictum a domino vos ex patre diabolo estis:
quod essent illi velut natura mali, ducentes originem de gente contraria tenebrarum.
Origenes in Ioannem. In hoc autem simile videntur incurrisse ei qui diceret alteram esse oculi videntis
substantiam et alteram caligantis vel se avertentis: quemadmodum enim in his non differt substantia, sed
quaedam contingit causa quae facit caligare; sic substantia eadem est, sive recipiat rationem, sive non.
Augustinus. iudaei ergo filii erant diaboli imitando, non nascendo; unde sequitur et desideria patris vestri
vultis facere. Ecce unde filii estis, quia talia desideratis, non quia de illo nati estis: quaeritis enim me
occidere, hominem qui veritatem vobis dico: et ille invidit homini et occidit; unde sequitur ille homicida erat
ab initio: utique in primo homine, in quo potuit fieri homicidium: non enim posset occidi homo, nisi prius
fieret homo. Non ferro accinctus diabolus ad hominem venit; verbum malum seminavit et occidit. Noli ergo
putare non esse homicidium quando fratri tuo mala persuades. Vos autem ideo saevitis in carnem, quia non
potestis in mentem.
Origenes in Ioannem. perpende autem, quod non propter aliquem singulariter tantum, sed pro toto genere
quod peremit, inquantum in adam cuncti moriuntur, et vere, dictus est ab initio homicida.
Chrysostomus. et non dixit: opera, sed desideria eius facitis, ostendens quoniam vehementer et ille et ipsi
ab occisionibus possidentur: et quia continue eum accusabant quod non est a Deo, insinuat occulte quod
hoc etiam eis ex diabolo est; unde sequitur et in veritate non stetit.
Augustinus de civ. Dei. Forte autem aliquis dicet, quod ab initio suae conditionis in veritate non steterit; et
ideo numquam beatus cum sanctis angelis fuerit, suo recusans esse subditus creatori, ac per hoc falsus et
fallax, quia pia subiectione noluit tenere quod naturae est, affectans per superbam elationem simulare quod
non est. Huic sententiae quisquis acquiescit, non cum manichaeis sapit, ut suam quamdam propriam,
tamquam ex adverso quodam principio, diabolus habeat naturam mali; qui tanta vanitate desipiunt, ut non
attendant non dixisse dominum: a veritate alienus fuit; sed in veritate non stetit; ubi a veritate lapsum intelligi
voluit. Illud etiam quod ait Ioannes: ab initio diabolus peccat, hoc intelligunt, si naturale est, nullo modo esse
peccatum. Sed quid respondetur propheticis testimoniis? sive quod ait Isaias sub figurata persona principis
babyloniae diabolum notans: quomodo cecidit lucifer, qui mane oriebatur? sive quod ezechiel: in deliciis
paradisi Dei fuisti: quae si aliter convenientius intelligi nequeunt, oportet ut quod dictum est, in veritate non
stetit, sic accipiamus, quod in veritate fuerit, sed non permanserit; et illud quod ab initio diabolus peccat,
non ab initio ex quo creatus est, peccare putandus est, sed ab initio peccati: coepit enim in ipso peccatum,
et ipse initium peccati fuit.
Origenes. est autem uniforme quidem in veritate morari: varium autem ac multiforme, non morari in ea:
quibusdam, ut ita dicam, trementibus gressibus et nitentibus sistere in eo, non tamen obtinere valentibus;
quibusdam vero non passis illud, sed in periculo consistentibus, secundum illud: mihi autem paulisper
commoti sunt pedes, et ceteris ab ea cadentibus. Causa igitur cur diabolus veritatem non colat, subditur
quia veritas non est in eo: scilicet quod vana suspicatur et seductus est ipse a seipso: in hoc deterior, quod
illi quidem ab eo falluntur, is autem sibi ipsi deceptionis auctor existit. sed oportet investigare quomodo
dicitur, quod veritas in ipso non est: utrum quia nullam unquam veram habet doctrinam, sed cuncta quae
opinatur, falsa sunt; vel quia Christi particeps non est, qui dixit: ego sum veritas. Impossibile autem est
aliquam rationalem substantiam de cunctis opinari falso, et de nullo vel exiliter rectitudinem conspicere.
Diabolus igitur saltem id vere capit dogma, considerando de se quod rationalis est. Non igitur eius natura
consistit ex contrario veritatis, idest ex errore et ignavia: nunquam enim veritatem cognoscere posset.
Augustinus de civ. Dei. Vel cum dicit quia veritas in eo non est, subiecit indicium, quasi quaesissemus
unde ostendatur quod in veritate non steterit, atque quia veritas non est in eo. Esset autem in eo, si in ipsa
stetisset. sequitur cum loquitur mendacium, ex propriis loquitur, quia mendax est et pater eius.

