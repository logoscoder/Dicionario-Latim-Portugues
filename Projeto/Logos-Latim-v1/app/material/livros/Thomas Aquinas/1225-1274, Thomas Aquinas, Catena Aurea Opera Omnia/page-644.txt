Catena Aurea (latine) 9646

Pagina 644

Basilius. Verbi etiam conditio cor a quo processit manifestat, evidenter ostendens dispositionem
praecordiorum nostrorum; unde sequitur ex abundantia enim cordis os loquitur.
Chrysostomus in Matthaeum. Naturalis enim consequentia est ut cum intus abundet nequitia, effluant
oretenus verba nequam: unde cum audiveris hominem inhonesta proferentem, non tantam in eo putes
latere malitiam quanta verbis exprimitur; sed coniecta fontem rivo esse uberiorem.
Beda. Per oris etiam locutionem dominus universa quae dicto, vel facto, vel cogitatu de corde proferimus,
insinuat; moris enim est scripturarum, verba pro rebus ponere.

LUCA 6,46-49
9646 (Lc 6,46-49 )
Beda. Ne aliquis sibi frustra blandiretur ex eo quod dictum est ex abundantia cordis os loquitur, quasi verba
solum et non magis opera veri Christiani quaerantur, consequenter dominus adiungit quid autem vocatis
me: domine, domine, et non facitis quae dico? quasi dicat: quid folia rectae confessionis vos germinare
iactatis, qui nullos operis boni fructus ostenditis? Cyrillus. Convenit autem soli supremae omnium naturae,
dominationis et nomen et res.
Athanasius. non est ergo hoc verbum hominis, sed dei ostendentis proprium ortum a patre: dominus enim
est qui natus est a solo domino. Non timeas autem dualitatem: non enim secundum naturam separantur.
Cyrillus. Quae autem sit utilitas in mandatorum observatione, quodve damnum accidere possit ex
inobedientia, ostendit subdens omnis qui venit ad me, et audit sermones meos, et facit eos, ostendam vobis
cui similis sit. Similis est homini aedificanti domum, qui fodit in altum, et posuit fundamentum supra petram.
Beda. Petra erat Christus, qui fodit in altum, qui praeceptis humilitatis terrena omnia de cordibus fidelium
eruit, ne propter commodum temporale serviant deo.
Basilius. Ponere autem fundamentum supra petram, hoc est inniti fidei Christi, ut immobilis perseveret in
adversis, sive humanitus, sive divinitus accidant.
Beda. vel fundamentum domus, ipsa est intentio bonae conversationis, quod perfectus verbi auditor in
adimplendis Christi mandatis firmiter inserit.
Ambrosius. Vel omnium fundamentum docet esse virtutum obedientiam caelestium praeceptorum, per
quam domus haec nostra, non profluvio voluptatum, non nequitiae spiritualis incursu, non imbre mundano,
non haereticorum possit nebulosis disputationibus commoveri; unde sequitur inundatione autem facta,
illisum est flumen domui illi, et non potuit eam movere.
Beda. inundatio tribus modis fit: vel immundorum spirituum, vel improborum hominum, vel ipsa mentis aut
carnis inquietudine; et quantum propriis viribus homines fidunt, inclinantur; quantum vero invictissimae illi
petrae adhaerent, etiam labefactari nequeunt.
Chrysostomus in Matthaeum. ostendit etiam nobis dominus quod nullam parit fides utilitatem, si foeda sit
conversatio; unde sequitur qui autem audit et non facit, similis est homini aedificanti domum suam supra
terram sine fundamento.
Beda. Domus diaboli mundus, qui in maligno positus est: quam super terram aedificat, quia obsequentes
sibi de caelis ad terrena detrahit; sine fundamento fundamentum non habet, quia non ex propria natura
subsistit; malum quippe aedificat, quia omne peccatum sine substantia est, quod tamen, quodcumque sit, in
boni natura convalescit. quia vero a fundo dicitur fundamentum, possumus etiam fundamentum pro fundo
positum non inconvenienter accipere: sicut qui in puteo mergitur, putei fundo retinetur; sic anima corruens,
quasi in quodam fundi loco consistit, si se in aliqua peccati mensura continet. Sed cum peccato in quod
labitur non potest esse contenta, dum quotidie ad deteriora deicitur, quasi in puteo in quem cecidit, fundum
non invenit quo figatur. Ingruente autem qualibet tentatione, et vere mali et ficte boni peiores fiunt, donec ad
extremum perpetuam labantur in poenam; unde sequitur in quam illisus est fluvius, et continuo cecidit, et
facta est ruina domus illius magna. Potest etiam per impetum fluminis, extremi iudicii discrimen intelligi,
quando utraque domo consummata, ibunt impii in supplicium aeternum, iusti autem in vitam aeternam.

