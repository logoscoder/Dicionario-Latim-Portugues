Catena Aurea (latine)

Pagina 456

Beda. Geraza est urbs insignis arabiae trans iordanem, iuxta montem galaad, quam tenuit tribus manasse,
non longe a stagno tiberiadis, in quod porci praecipitati sunt.
Chrysostomus. Sed tamen neque gadarenorum, neque gerazenorum exquisita scriptura continet, sed
gergesenorum. Gadara enim civitas est iudaeae, cui prope adiacet stagnum, et nullo modo mare; geraza
vero arabiae civitas est, neque mare, neque stagnum proximum habens. Et ne tam evidens mendacium
evangelistae dixisse videantur, viri tam diligenter scientes ea quae circa iudaeam erant; gergesa quidem, a
qua gergeseni dicti, antiqua civitas fuit, iuxta eam quae nunc tiberias appellatur, circa quam praecipuum est
circumpositum stagnum. Sequitur et exeunti ei de navi statim occurrit de monumentis homo.
Augustinus de cons. Evang.. Cum Matthaeus dicat duos fuisse, marcus et Lucas unum commemorant, ut
intelligas unum eorum fuisse personae alicuius clarioris, quem regio illa maxime dolebat.
Chrysostomus in Matth.. Vel videtur quod marcus et Lucas illud quod erat miserabilius narraverunt; et
propter hoc diffusius quod illi contigerat enarrant; sequitur enim et neque catenis iam quisquam poterat eum
ligare. Dixerunt ergo simpliciter daemoniacum, numerum non quaerendo; vel ut virtutem maiorem
ostenderent operantis; nam qui unum talem curaverat, non erat ei impossibile multos alios curare. Nec
tamen hic dissonantia demonstratur: non enim dixerunt, quod unus solus erat; quod si dixissent, Matthaeo
contradicere viderentur. Habitabant autem in monumentis daemones, erroneum dogma multis volentes
immittere, quod decedentium animae in daemones convertebantur.
Gregorius nyssenus. Paraverat autem se coetus daemonum ad resistendum divinae potestati. Cum autem
appropinquaret qui potestatem habet super omnia, exclamant eminentem eius virtutem; unde sequitur
videns autem iesum a longe, cucurrit, et adoravit eum, et clamans voce magna dixit: quid mihi et tibi iesu fili
Dei altissimi? Cyrillus. Vide daemonem duplici passione divisum, audacia et timore: reluctatur, et orat;
quasi quaestionem aliquam intentans, vult scire quid sibi et iesu commune; quasi dicat: qua de causa eicis
me ab hominibus, cum sint mei? Beda. Quae autem impietas est iudaeorum eum dicere in principe
daemoniorum eiecisse daemonia quem et ipsa daemonia fatentur nihil secum habere commune? Cyrillus.
Deinde orans subiungit adiuro te per deum ne me torqueas; emissionem enim reputabat tormentum; vel
etiam invisibiliter torquebatur.
Chrysostomus in Matth.. Quamvis enim mali sint daemones, sciunt tamen quod ipsos propter peccata
expectat ultimo aliqua poena: quia vero nondum eis tempus ultimae poenae advenerat, firmissime
cognoscebant; maxime cum permissum esset eis hominibus commisceri. Sed quia Christus
comprehenderat eos tanta mala perpetrare, putabant quod propter factorum excessum, ultimum punitionis
tempus minime expectarent; propter hoc supplicant ne torqueantur.
Beda. Magnum enim tormentum est daemoni a laesione hominis cessare; et tanto dimittit gravius quanto
possidet durius; sequitur enim dicebat enim illi: exi, spiritus immunde, ab homine isto.
Cyrillus. Attendas inexpugnabilem virtutem Christi; conquassat satanam, cui verba Christi sunt ignis et
flamma: secundum quod psalmista dicit: liquefacti sunt montes a facie Dei, idest sublimes, et superbae
virtutes. Sequitur et interrogabat eum: quod tibi nomen est? Theophylactus. Interrogat quidem dominus, non
ut ipse sciret; sed ut ceteri sciant multitudinem habitantium daemonum.
Chrysostomus. Ne si ipse diceret, quod multi sunt, incredibile fieret. Vult ergo quod ipsi confiteantur, quod
multi erant; unde sequitur et dicit ei: legio mihi nomen est, quia multi sumus. Non dicit determinatum
numerum, sed multitudinem: non enim prodest ad scientiam exquisitio numeri.
Beda. Confessa autem publice peste, quam furens tolerabat, virtus curantis gratior apparet. Sed et nostri
temporis sacerdotes, qui per exorcismi gratiam eicere norunt, solent dicere, patientes non aliter valere
curari, nisi, quantum sapere possunt, omne quod ab immundis spiritibus visu, auditu, gustu, tactu, vel alio
quolibet corporis aut animi sensu vigilantes, dormientesve pertulerint, confitendo patenter exponant.
Sequitur et deprecabatur eum multum ne se expelleret extra regionem.
Chrysostomus. Aut, ut Lucas dicit, in abyssum; abyssus enim est separatio huius mundi: promerentur
enim daemones mitti ad tenebras exteriores, diabolo et suis angelis praeparatas. Hoc autem Christus
facere poterat; permisit tamen eos in hac terra esse, ne absentia tentatoris homines corona victoriae
privaret.
Theophylactus. Et ut nobiscum pugnantes, nos peritiores constituant. Sequitur erat autem ibi circa montem
grex porcorum magnus pascens.

