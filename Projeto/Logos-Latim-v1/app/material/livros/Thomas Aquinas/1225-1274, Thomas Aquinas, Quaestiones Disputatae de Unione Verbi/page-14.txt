AG3
Praeterea, actio procedit ab agente per aliquod principium actionis, sicut calefactio ab igne per calorem. Ergo
oportet quod multitudo et unitas actionis consideretur, vel ex parte agentis, vel ex parte principii quo agens agit.
Sed numerus actionum in Christo non accipitur secundum principium quo agens agit; quia sic essent multo
plures actiones Christi quam duae, secundum diversitatem potentiarum animae. Est ergo dicendum quod sit una
actio in Christo propter unum suppositum agens.
AG4
Praeterea, principalis agentis et organi est una et eadem actio: sicut secare est actio carpentarii et serrae. Sed
humanitas in Christo fuit organum divinitatis in Christo, sicut dicit Damascenus in III libro.
Ergo una et eadem est actio humanitatis et divinitatis in Christo.
AG5
Praeterea, suppositorum est agere. In Christo autem non est aliud suppositum nisi suppositum aeternum, de quo
non potest dici quod agat virtute naturae humanae; quia sic acciperet aliquid ab humana natura, et haberet esse et
actualitatem per humanam naturam. Quia unumquodque agit in quantum est ens actu. Ergo nulla actio est in
Christo nisi quae fit virtute divinae naturae.
Non sunt ergo duae actiones in Christo secundum duas naturas, scilicet divinam et humanam.
AG6
Praeterea, suppositum coniunctius est naturae divinae quam operatio. Sed humana natura in Christo non habet
proprium suppositum propter unionem ad divinam. Ergo multo minus habet propriam operationem.
Non ergo in Christo sunt duae operationes.
AG7
Praeterea, operationes sunt coniuncti; unde Philosophus dicit in I de anima, quod qui dixerit animam intelligere,
simile est ac si dixerit eam texere vel aedificare. Sed Christi est una persona, in qua coniuncta est humanitas
divinitati. Ergo in Christo est una tantum operatio.
AG8
Praeterea, prima et praecipua operatio intellectualis naturae est ipsum intelligere. Sed intelligere non est operatio
in exteriorem naturam transiens, sed in ipso agente manens.
Agere autem est suppositi. In Christo autem est unum tantum suppositum increatum, quod est simplex. Cum
ergo in uno simplici non possit esse duplex intelligere, videtur quod in Christo non possint esse duae
intellectuales operationes.
AG9
Praeterea, operatio cuiuslibet rei sequitur proprietatem ipsius. Sed secundum Damascenum, duae naturae in
Christo communicant sibi sua idiomata, id est suas proprietates, propter unitatem suppositi. Ergo pari ratione est
ibi communicatio operationum; et ita non sunt distinctae operationes secundum distinctionem naturarum.
AG10
Praeterea, omnes operationes in uno homine reducuntur ad unum primum principium, scilicet ad voluntatem,
quae movet alias omnes potentias ad agendum. Sed similiter in Christo est ponere unum primum principium,
scilicet divinitatem, a qua eius humanitas movebatur; et ita operationes humanitatis referuntur in ipso ad
divinitatem sicut ad primum principium. Ergo in Christo est una tantum operatio.
AG11
Praeterea, sicut anima rationalis et caro unus est homo, ita Deus et homo unus est Christus, ut Athanasius dicit.
Sed operatio corporis humani, vel animae rationalis, dicitur operatio humana. Ergo operatio tam divinitatis quam
humanitatis Christi debet dici operatio Christiana; et sic non erit in Christo nisi una operatio, sicut est unus
Christus.
AG12
Praeterea, omnis operatio procedit ab aliqua forma vel virtute. Sed agens principale non dat aliquam formam vel
virtutem instrumento.
Ergo instrumentum non habet aliquam operationem in quantum est instrumentum.
Sed humana natura in Christo fuit organum divinitatis, ut Damascenus dicit.
Ergo humana natura in Christo non habet aliquam operationem. Sic ergo in Christo est una tantum operatio
divinitatis.
AG13
Praeterea, actio informat agentem. In Christo autem est tantum unum suppositum, scilicet aeternum, quod non
potest informari operatione creata. Cum igitur agere sit suppositi, videtur quod in Christo non sit aliqua operatio
creata; et ita est ibi una tantum increata operatio.
AG14
Praeterea, unius una est operatio. Sed Christus est unum simpliciter loquendo, ut supra dictum est. Ergo in
Christo est una tantum operatio.
SC1

14

