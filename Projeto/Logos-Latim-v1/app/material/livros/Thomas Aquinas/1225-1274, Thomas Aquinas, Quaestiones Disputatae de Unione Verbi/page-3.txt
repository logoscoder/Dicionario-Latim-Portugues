Respondeo. Dicendum quod ad evidentiam huius quaestionis, primo, oportet considerare quid est natura,
secundo, quid est persona; tertio, quomodo unio verbi incarnati facta est in persona, non in natura.
Sciendum est ergo, quod nomen naturae a nascendo sumitur. Unde primo est dicta natura, quasi nascitura, ipsa
nativitas viventium, scilicet animalium et plantarum. Deinde tractum est nomen naturae ad principium praedictae
nativitatis. Et quia huiusmodi nativitatis principium intrinsecum est, ulterius derivatum est nomen naturae ad
significandum interius principium motus, secundum quod dicitur in II physic., quia natura est principium motus
in quo est, per se, non secundum accidens. Et quia motus naturalis praecipue in generatione terminatur ad
essentiam speciei, ulterius essentia speciei, quam significat definitio, natura vocatur. Unde et boetius dicit in
libro de duabus naturis, quod natura est unumquodque informans specifica differentia. Et hoc modo hic natura
accipitur.
Ad intelligendum autem quid sit persona, considerandum est quod si aliqua res est in qua non sit aliud quam
essentia speciei, ipsa essentia speciei erit per se individualiter subsistens.
Et sic in huiusmodi re idem esset realiter suppositum et natura, sola ratione differens; in quantum scilicet natura
dicitur prout est essentia speciei, suppositum vero in quantum per se subsistit. Si vero aliqua res sit intra quam
praeter essentiam speciei, quam significat definitio, sit aliquid aliud, vel accidens vel materia individualis; tunc
suppositum non erit omnino idem quod natura, sed habebit se per additionem ad naturam.
Sicut apparet praecipue in his quae sunt ex materia et forma composita. Et quod dictum est de supposito,
intelligendum est de persona in rationali natura: cum persona nihil aliud sit quam suppositum rationalis naturae,
secundum quod boetius dicit in libro de duabus naturis, quod persona est rationalis naturae individua substantia.
Sic ergo patet quod nihil prohibet aliqua uniri in persona quae non sunt unita in natura; potest enim individua
substantia rationalis naturae habere aliquid quod non pertinet ad naturam speciei, et hoc unitur ei personaliter,
non naturaliter. Hoc igitur modo accipiendum est quod natura humana unita est verbo Dei in persona, non in
natura: quia si non pertinet ad naturam divinam, pertinet autem ad personam ipsius, in quantum persona verbi
assumendo, adiunxit sibi humanam naturam. Sed de modo huiusmodi coniunctionis dubitatio et discordia accidit.
Videmus enim in creaturis quod dupliciter aliquid alicui advenit; scilicet accidentaliter, et essentialiter.
Nestorius igitur, et ante ipsum theodorus Mopsuestenus, posuerunt naturam humanam coniunctam esse verbo
accidentaliter; scilicet secundum gratiae inhabitationem: ponentes quod verbum Dei unitum erat homini Christo
sicut habitans in ipso ut in templo suo. Videmus autem quod omnis substantia coniuncta alteri accidentaliter,
retinet seorsum suam propriam singularitatem, sicut vestis adveniens homini aut domus continens habitatorem:
unde sequitur quod homo ille habuerit propriam singularitatem quae est personalitas eius. Sequebatur ergo
secundum Nestorium, quod in Christo persona hominis esset distincta persona a persona verbi; et quod esset
alius filius hominis, et alius filius Dei. Unde beatam virginem non confitebatur matrem Dei, sed matrem
hominis. Sed hoc est omnino absurdum. Primo quidem, quia sacra Scriptura aliter loquitur de hominibus in
quibus verbum Dei habitavit per gratiam, et aliter de Christo. Nam de aliis dicit quod factum est verbum Domini
ad talem prophetam, sed de Christo dicit: verbum caro factum est, id est homo; quasi ipsum verbum personaliter
sit homo. Secundo, quia apostolus ad philipp.
Hanc unionem exinanitionem filii Dei vocat. Manifestum est autem quod inhabitatio gratiae non sufficit ad
rationem exinanitionis.
Alioquin exinanitio competeret non solum filio, sed etiam patri et spiritui sancto, de quo Dominus dicit Ioan.
XIV: apud vos manebit, et in vobis erit; et de se et patre: ad eum veniemus, et apud eum mansionem faciemus.
Propter hoc igitur et multa alia, praedictus error damnatus est in Concilio ephesino.
Quidam vero cum Nestorio sustinentes humanam naturam accidentaliter verbo advenisse, voluerunt evitare
dualitatem personarum quam ponebat Nestorius, ponentes quod verbum assumpsit animam et corpus sibi
invicem non unita; ut sic non constitueretur persona humana ex anima et corpore. Sed ex hoc sequitur maius
inconveniens, quod Christus non vere fuerit homo; cum ratio hominis consistat in unione animae et corporis.
Et ideo etiam hic error damnatus est sub Alexandro III in Concilio turonensi.
Alii vero acceperunt aliam partem, ponentes naturam humanam verbo essentialiter advenire; ut quasi conflaretur
una natura, sive essentia, ex natura divina et natura humana.
Et ad hoc quidem Apollinaris Laodicensis tria dogmata posuit, ut leo Papa dicit in epistola quadam ad
Constantinopolitanos, quorum primum fuit quod posuit animam non esse unitam in Christo, sed verbum carni
loco animae advenisse. Ut sic ex verbo et carne fieret una natura, sicut in nobis ex anima et corpore. In quo
quidem dogmate Apollinaris secutus est Arium. Sed quia evangelica Scriptura expresse de anima Christi
loquitur, secundum illud Ioan. X: potestatem habeo ponendi animam meam, incidit in secundum dogma, ut
poneret quidem animam sensitivam esse in Christo, non autem rationalem; sed verbum fuisse homini Christo
loco intellectus. Sed hoc est inconveniens; quia secundum hoc, verbum non assumpsisset humanam, sed
bestialem naturam, ut Augustinus contra eum arguit in libro LXXXIII quaestionum. Tertium dogma eius fuit,
quod caro Christi non est de femina sumpta sed facta de verbo in carnem mutato atque converso. Hoc autem est
maxime impossibile: quia verbum Dei, cum sit vere Deus, est immutabile omnino.
Unde propter haec dogmata damnatus est Apollinaris in Concilio Constantinopolitano; et eutyches, qui eius
tertium dogma secutus est, in Concilio chalcedonensi.
3

