rationem personae, sicut supra dictum est. Alio modo potest in persona filii considerari id quod est proprium
personae filii, scilicet relatio qua refertur ad patrem. Et secundum huius relationis rationem non consideratur
unio duarum naturarum.
RA9
Ad nonum dicendum quod sicut incarnatio nihil bonitatis adiicit ad personam divinam, ita etiam nihil adiicit ei
diligibilitatis. Unde persona verbi incarnati non est plus diligenda quam persona verbi simpliciter, licet sit
secundum aliam rationem diligenda; quae tamen ratio sub universali bonitate verbi comprehenditur.
Et propter hoc etiam non sequitur, si incarnationis unio facta est in una persona et non in alia, quod propter hoc
una persona sit magis diligenda quam alia.
RA10
Ad decimum dicendum quod esse est et personae subsistentis, et naturae in qua persona subsistit; quasi
secundum illam naturam esse habens. Esse igitur personae verbi incarnati est unum ex parte personae
subsistentis, non autem ex parte naturae.
RA11
Ad undecimum dicendum quod non eodem modo se habet natura ad suppositum, sicut se habet forma ad
materiam. Materia enim non constituitur in esse nisi per formam; et ideo forma requirit determinatam materiam,
quam faciat esse in actu. Sed suppositum non solum constituitur per naturam speciei, sed etiam alia quaedam
potest habere. Et ideo nihil prohibet naturam aliquam attribui supposito alterius naturae.
RA12
Ad duodecimum dicendum quod natura divina praedicatur de persona divina propter identitatem rei, non autem
secundum proprietatem modi significandi. Et ideo non oportet quod supposito uno supponatur alterum; quia
etiam in divinis haec est vera: persona generat; non tamen haec est vera: essentia generat.
RA13
Ad decimumtertium dicendum quod humana natura unita est verbo, non quidem accidentaliter, neque etiam
essentialiter, quasi pertinens ad divinam naturam verbi; sed substantialiter, id est hypostatice, quasi pertinens ad
verbi hypostasim vel personam.
RA14
Ad decimumquartum dicendum quod persona verbi comprehenditur sub natura verbi, nec potest se ad aliquid
ultra extendere.
Sed natura verbi, ratione suae infinitatis, comprehendit omnem naturam finitam. Et ideo, cum persona verbi
assumit naturam humanam, non se extendit ultra naturam divinam, sed magis accipit quod est infra. Unde dicitur
ad philipp. II, quod cum in forma Dei esset Dei filius, semetipsum exinanivit; non quidem deponens
magnitudinem formae Dei, sed assumens parvitatem humanae naturae.
RA15
Ad decimumquintum dicendum quod sicut natura verbi est infinita, ita et persona verbi infinita est. Et ideo
natura divina verbi correspondet ex aequo ipsi personae verbi secundum se. Natura autem humana correspondet
verbo secundum quod factum est homo. Unde non oportet quod natura sit simplicior et formalior illo homine qui
est verbum caro factum, et constituens ipsum in quantum est homo.
RA16
Ad decimumsextum dicendum quod actio est suppositi secundum aliquam naturam vel formam; et ideo non
solum diversificantur actiones secundum diversitatem suppositorum, sed etiam secundum diversitatem naturae
vel formae. Sicut etiam in uno et eodem homine alia actio est videre, et alia audire, propter diversas potentias.
Unde in Christo propter duas naturas sunt duae actiones, licet sit una persona vel hypostasis.
RA17
Ad decimumseptimum dicendum quod persona est quidem substantia distincta proprietate ad dignitatem
pertinente, non autem secundum quod substantia significat essentiam vel naturam, sed secundum quod significat
hypostasim.
|a2 Articulus 2
TTA
Secundo quaeritur utrum in Christo sit una tantum hypostasis vel suppositum, aut duo.
TTB
Et videtur quod non sit una tantum.
AG1
Dicit enim Augustinus in libro contra felicianum: in mediatore Dei et hominum, aliud Dei filius, aliud hominis
filius fuit. Sed nihil quod est unum supposito vel secundum hypostasim, est aliud et aliud. Ergo in Christo non
est unum suppositum tantum vel hypostasis.
AG2
Praeterea, Augustinus dicit in libro de Trin. Quod in Christo utrumque est Deus propter suscipientem Deum, et
utrumque homo propter susceptum hominem.
5

