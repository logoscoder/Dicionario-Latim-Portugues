Sic igitur, si non est facta unio in persona sed solum secundum habitationem, secundum Nestorium, nihil novum
in Christi incarnatione accidit. Quod vero facta sit unio in natura, secundum Apollinarem et eutychen, est
omnino impossibile. Cum enim species rerum sint sicut numeri, in quibus addita vel subtracta unitate variant
speciem, ut dicitur in VIII metaph., quaecumque natura est in se perfecta, impossibile est quod recipiat alterius
naturae additionem. Vel, si reciperet, non esset eadem natura, sed alia.
Divina autem natura est perfectissima. Similiter etiam humana natura habet perfectionem suae speciei. Unde
impossibile est quod una alteri adveniat unione naturali. Et si esset possibile, iam id quod ex utroque
constitueretur neque esset natura divina neque humana: et sic Christus esset neque homo neque Deus, quod est
inconveniens. Relinquitur ergo quod humana natura non est unita verbo neque accidentaliter neque essentialiter,
sed substantialiter, secundum quod substantia significat hypostasim, et hypostatice vel personaliter.
Huius autem unionis exemplum in rebus creatis nullum est propinquius quam unio animae rationalis ad corpus,
quod ponit Athanasius.
Non quidem secundum quod anima est forma corporis, quia verbum non potest esse forma in materia; sed
secundum quod corpus est animae instrumentum, non quidem extrinsecum et adventitium, sed proprium et
coniunctum. Unde Damascenus dicit humanam naturam esse organum verbi. Esset autem adhuc similius, sicut
Augustinus dicit contra felicianum, si fingamus, sicut plerique volunt, esse in mundo animam generalem, quae
passibilem materiam ad diversas formas, unam faceret secum esse personam.
Sed tamen omnia huiusmodi exempla sunt deficientia: quia unio instrumenti est accidentalis; sed haec est
quaedam unio singularis supra omnes modos unionis nobis notos.
Sicut enim Deus est ipsa bonitas et suum esse, ita etiam est ipsa unitas per essentiam.
Et ideo, sicut virtus eius non est limitata ad istos modos bonitatis et esse qui sunt in creaturis, sed potest facere
novos modos bonitatis et esse nobis incognitos; ita etiam per infinitatem suae virtutis potuit facere novum
modum unionis, ut humana natura uniretur verbo personaliter, non tamen accidentaliter.
Quamvis ad hoc in creaturis nullum sufficiens exemplum inveniatur. Unde Augustinus dicit in epistola ad
volusianum, de hoc mysterio loquens: si ratio quaeritur, non est admirabile: si exemplum poscitur, non est
singulare. Demus Deo aliquid posse, quod fateamur nos investigare non posse; in talibus enim tota ratio facti est
potentia facientis.
Et dionysius dicit in cap. II de divin.
Nom.: Jesus secundum nos divina compositio, id est unio, et ineffabilis est verbo omni, et ignota menti; tamen et
ipsi primo dignissimorum Angelorum.
RA1
Ad primum ergo dicendum quod similitudo non attenditur quantum ad hoc quod ex anima et carne sit una
hominis natura; sed quantum ad hoc quod utrobique constituitur una persona.
RA2
Ad secundum dicendum quod quamvis in divinis natura et suppositum, sive persona, non differant realiter,
differunt tamen ratione ut dictum est. Et quia idem est subsistens in natura humana et divina, non autem eadem
essentia ex utroque componitur, inde est quod unio facta est in persona, ad cuius rationem pertinet subsistere;
non autem ad naturam, quae importat essentiam rei.
RA3
Ad tertium dicendum quod naturae quidem unitae sunt in Christo; non tamen in natura, sed in persona. Quod
apparet ex hoc ipso quod dicuntur inconvertibiliter et inalterabiliter naturae esse unitae.
RA4
Ad quartum dicendum quod haeretici, dicentes quod non est facta unio in persona, sed quod sit facta in natura,
non reputabant aliud esse personam et aliud naturam nec re nec ratione; et ideo decipiebantur.
RA5
Ad quintum dicendum quod proprie secundum unionem dicitur aliquid unitum, sicut secundum unitatem dicitur
aliquid unum. Et ideo unio non intelligitur terminari ad personam divinam secundum quod est una in se ab
aeterno, sed secundum quod est unita humanae naturae in tempore. Et ita unio secundum modum intelligendi
praecedit personam, non prout est una, sed prout est unita.
RA6
Ad sextum dicendum quod unio non dicitur fieri in persona divina, quasi ipsa persona divina constituatur ex
duobus sibi invicem unitis. Hoc enim eius summae simplicitati repugnaret. Sed dicitur unio esse facta in persona,
in quantum divina persona simplex subsistit in duabus naturis, scilicet divina et humana.
RA7
Ad septimum dicendum quod duo quae sunt diversa secundum genus, non uniuntur in una essentia vel natura;
nihil tamen prohibet quin uniantur in uno supposito. Sicut ex linea et albedine non fit aliqua essentia; inveniuntur
tamen in uno supposito.
RA8
Ad octavum dicendum quod persona filii Dei dupliciter potest considerari. Uno modo secundum communem
rationem personae, prout significat quoddam subsistens; et secundum hoc unio facta est in persona secundum
4

