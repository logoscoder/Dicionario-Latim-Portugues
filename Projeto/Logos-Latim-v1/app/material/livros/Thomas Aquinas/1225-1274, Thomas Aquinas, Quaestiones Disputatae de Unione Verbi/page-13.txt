Homini autem multa accidunt praeter essentiam speciei. Unde patet quod non est omnino idem homo et
humanitas; nam humanitas dicitur qua aliquis est homo, et sic in sua significatione includit sola ea quae pertinent
ad essentiam speciei. Homo autem dicitur qui habet humanitatem, in quo etiam multa sunt alia praeter essentiam
speciei.
|a4 Articulus 4
TTA
Quarto quaeritur utrum in Christo sit unum tantum esse.
TTB
Et videtur quod non.
AG1
In Christo enim est esse divinum et humanum; quae non possunt esse unum, quia esse non dicitur univoce de
Deo et creaturis.
Ergo in Christo non est tantum unum esse, sed duo.
AG2
Praeterea, cuilibet formae respondet suum esse: aliud enim est esse album, et aliud esse hominem. Sed in Christo
sunt duae formae; quia, cum in forma Dei esset, formam servi accepit, ut dicitur philipp. II, non tamen formam
Dei deposuit. Ergo in Christo est duplex esse.
AG3
Praeterea, secundum Philosophum, in II de anima, vivere viventibus est esse. Sed in Christo est duplex vita;
scilicet humana, quae fuit privata per mortem; et divina, quae per mortem privari non potuit.
Ergo in Christo non est tantum unum esse, sed duo.
SC
Sed contra, quidquid est unum simpliciter est unum secundum esse. Sed Christus est unum simpliciter, ut supra
habitum est. Ergo in eo est unum esse.
CO
Respondeo. Dicendum quod huius quaestionis est quodammodo eadem ratio et praemissae; quia ex eodem
dicitur aliquid esse unum, et ens. Esse enim proprie et vere dicitur de supposito subsistente. Accidentia enim et
formae non subsistentes dicuntur esse, in quantum eis aliquid subsistit; sicut albedo dicitur ens, in quantum ea
est aliquid album. Considerandum est autem, quod aliquae formae sunt quibus est aliquid ens non simpliciter,
sed secundum quid; sicut sunt omnes formae accidentales. Aliquae autem formae sunt quibus res subsistens
simpliciter habet esse; quia videlicet constituunt esse substantiale rei subsistentis. In Christo autem suppositum
subsistens est persona filii Dei, quae simpliciter substantificatur per naturam divinam, non autem simpliciter
substantificatur per naturam humanam. Quia persona filii Dei fuit ante humanitatem assumptam, nec in aliquo
persona est augmentata, seu perfectior, per naturam humanam assumptam.
Substantificatur autem suppositum aeternum per naturam humanam, in quantum est hic homo. Et ideo sicut
Christus est unum simpliciter propter unitatem suppositi, et duo secundum quid propter duas naturas, ita habet
unum esse simpliciter propter unum esse aeternum aeterni suppositi. Est autem et aliud esse huius suppositi, non
in quantum est aeternum, sed in quantum est temporaliter homo factum. Quod esse, etsi non sit esse accidentale quia homo non praedicatur accidentaliter de filio Dei, ut supra habitum est - non tamen est esse principale sui
suppositi, sed secundarium. Si autem in Christo essent duo supposita, tunc utrumque suppositum haberet
proprium esse sibi principale. Et sic in Christo esset simpliciter duplex esse.
RA1
Ad primum ergo dicendum quod esse humanae naturae non est esse divinae. Nec tamen simpliciter dicendum est
quod Christus sit duo secundum esse; quia non ex aequo respicit utrumque esse suppositum aeternum.
Et similiter etiam dicendum est ad alia.
|a5 Articulus 5
TTA
Quinto quaeritur utrum in Christo sit una tantum operatio.
TTB
Et videtur quod sic.
AG1
Dicit enim dionysius: Deo homine facto, nova quadam Dei et hominis operatione conversatus est. Non autem
esset nova operatio Dei et hominis, nisi esset una et eadem operatio utriusque. Ergo in Christo est una operatio
Dei et hominis.
AG2
Praeterea, quae concurrunt ad eamdem operationem, non diversificant operationem.
Sed divinitas et humanitas in Christo concurrunt ad eamdem operationem. Sicut ad sanationem leprosi concurrit
divina virtus et carnis tactus.
13

