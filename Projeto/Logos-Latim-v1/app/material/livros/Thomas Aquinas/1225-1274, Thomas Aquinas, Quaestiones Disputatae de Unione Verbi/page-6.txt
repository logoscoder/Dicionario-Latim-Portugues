Sed nihil quod est unum supposito vel secundum hypostasim est duo, ut possit dici utrumque. Ergo in Christo
non est una hypostasis tantum sive suppositum.
AG3
Praeterea, natura humana in Christo quaedam substantia est. Sed non fuit substantia universalis, quia substantia
universalis non est extra animam. Ergo fuit substantia particularis. Sed substantia particularis est hypostasis.
Ergo in Christo humana natura fuit hypostasis. Sed humana natura in Christo est aliquid praeter hypostasim verbi
Dei. Ergo in Christo est aliqua hypostasis praeter hypostasim verbi Dei; et ita in Christo sunt plures hypostases.
AG4
Praeterea, hoc nomen homo univoce dicitur de Christo et de Petro. Sed cum dicitur de Petro, nihil aliud importat
quam aliquid compositum ex anima rationali et corpore.
Ergo neque etiam cum dicitur de Christo.
Sed praeter animam et corpus est in Christo hypostasis vel suppositum verbi Dei. Ergo in Christo aliud est
hypostasis vel suppositum humanae naturae, et aliud hypostasis vel suppositum divinae. Et sic in Christo non est
una tantum hypostasis vel suppositum.
AG5
Praeterea, nihil infinitum contineri potest sub natura finita. Sed suppositum vel hypostasis Dei verbi infinitatem
habet. Ergo non potest contineri sub natura humana, quae est finita. Sed omne suppositum continetur sub natura
cuius est suppositum. Ergo suppositum quod est verbum Dei non potest esse suppositum humanae naturae, sed
necesse est esse aliquod aliud suppositum. Ergo in Christo est aliquod aliud suppositum praeter suppositum quod
est verbum Dei. Sunt ergo in Christo duo supposita vel hypostases.
AG6
Praeterea, sicut se habet genus ad speciem, ita se habet species ad individua. Sed eadem species non potest esse
in diversis generibus.
Ergo unum individuum non potest esse in diversis speciebus. Sed hypostasis est substantia individua, et similiter
suppositum.
Ergo non potest esse una hypostasis vel suppositum humanae naturae et divinae, quae non sunt unius speciei.
AG7
Praeterea, sicut in trinitate est una natura in tribus personis, ita in Christo sunt duae naturae in una persona. Sed
tres personae sunt unum propter unitatem naturae, secundum illud Ioan. X: ego et pater unum sumus. Ergo
Christus est duo propter dualitatem naturarum. Sed de nullo quod est unum supposito vel secundum hypostasim,
potest dici quod sint duo. Ergo Christus non est unum supposito vel secundum hypostasim.
AG8
Praeterea, Christus secundum quod est filius Dei, habet aliquid commune cum patre; secundum autem quod
dicitur filius hominis, nihil habet cum patre commune. Ergo in Christo aliud est filius Dei, et aliud filius
hominis; non est ergo unum supposito vel secundum hypostasim.
AG9
Praeterea, id quod est de se incommunicabile non videtur de se posse fieri communicabile; sicut nec quod de se
est impossibile, potest fieri possibile, ut Commentator dicit in X metaph.. Sed humana natura secundum quod est
in Christo, de se est incommunicabilis, cum sit aliquid particulare.
Ergo non potest communicari supposito divinae naturae: non ergo potest esse idem suppositum humanae naturae
et divinae.
AG10
Praeterea, unumquodque resolvitur in ea ex quibus consistit. Si ergo detur per impossibile quod verbum Dei
deponeret humanam naturam; iam humana natura haberet hypostasim propriam et suppositum. Ergo et adhuc
unita habet propriam hypostasim et suppositum; non ergo est ibi una hypostasis tantum, vel suppositum unum.
AG11
Praeterea, non magis dependet natura a supposito quam suppositum a natura. Sed non potuit a verbo Dei assumi
suppositum humanae naturae, quin assumeretur ipsa natura humana. Ergo neque etiam potuit assumi natura
humana, quin assumeretur suppositum humanae naturae. Sed assumens non est assumptum. Ergo suppositum
humanae naturae non est ipsum suppositum verbi Dei; ergo in Christo sunt duo supposita.
AG12
Praeterea, anima et corpus in Christo non fuerunt minoris virtutis aut dignitatis quam in nobis. Sed in nobis ex
compositione animae et corporis constituitur hypostasis sive suppositum. Ergo et in Christo. Non autem
suppositum vel hypostasis verbi Dei, quod est aeternum cum praedicta unio sit temporalis. Ergo in Christo sunt
duo supposita vel duae hypostases.
AG13
Praeterea, in Christo sunt tres substantiae: corpus, anima et Deus. Sed anima non est suppositum corporis. Ergo
Deus non est suppositum humanae naturae.
AG14

6

