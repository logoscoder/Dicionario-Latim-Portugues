AG5
Praeterea, unumquodque est illud quod vere de eo praedicatur. Sed aliud praedicat hoc nomen homo de Christo,
et aliud hoc nomen Deus: hoc enim praedicat utrumque nomen quod significat. Sicut enim hoc nomen album
nihil aliud significat quam qualitatem, secundum Philosophum; ita hoc nomen homo nihil aliud significat quam
humanitatem quae est aliud a divinitate, quam significat hoc nomen Deus. Ergo Christus est aliud et aliud; et ita
est duo.
AG6
Sed dicebat, quod hoc nomen homo in sui significatione includit suppositum humanitatis, quod non est aliud a
supposito divinitatis.
Et ideo Christus, secundum quod est Deus et homo, non est aliud et aliud. Sed contra, ad diversitatem aliquorum
non requiritur quod sint diversa secundum omne quod in eis est; sed sufficit si secundum aliquid sunt diversa.
Homo enim et asinus conveniunt quidem in animali, sed differunt rationali et irrationali differentia. Ad hoc ergo
quod aliud praedicet hoc nomen homo de Christo et aliud hoc nomen Deus, sufficit si natura significata sit alia et
alia, quamvis sit suppositum idem.
AG7
Praeterea, Christus, in quantum Deus, est aliud unum unitate increata; in quantum autem est homo, est unum
unitate creata.
Sed unitas creata et unitas increata sunt duae unitates. Ergo Christus est duo.
AG8
Praeterea, sequitur: Christus est unum tantum; ergo est hoc et non aliud. A destructione consequentis: sequitur, si
non potest dici quod Christus sit homo et non aliud, quod non possit dici quod Christus sit unum tantum. Sed
haec est falsa: Christus est homo tantum. Ergo Christus est homo et aliud; et ita Christus est duo.
AG9
Praeterea, haec propositio, Christus est Deus et homo, est propositio plures, cum sit de praedicato copulato. Sed
omnis talis propositio praedicat plura. Ergo Christus non est unum tantum, sed plura.
AG10
Praeterea, secundum Philosophum, in VIII metaph., ex pluribus quorum unum est in potentia et aliud non, non fit
aliquid unum, sed multa. Unde cum dico: homo est animal bipes, praedicatur de homine aliquid unum; non
autem cum dicitur, socrates est albus musicus. Sed humanitas et divinitas non se habent ut potentia et actus. Ergo
cum dicitur, Christus est Deus et homo, non ponitur unum, sed multa; et ita Christus non est unum, sed duo.
AG11
Praeterea, suppositum dicitur id quod est subsistens. Sed alia ratio subsistendi est filii hominis, et filii Dei. Ergo
est aliud et aliud suppositum; et ita Christus non est unum, sed duo.
AG12
Praeterea, differentia conducit ad pluralitatem.
Sed maxima differentia est inter humanam naturam et divinam. Ergo maxime Christus est duo.
AG13
Praeterea, nihil unum potest participare incompossibiles proprietates. Sed Christo conveniunt incompossibiles
proprietates; sicut esse aeternum et in tempore natum, infinitum et loco circumscriptum, et alia huiusmodi.
Ergo Christus non est unum, sed duo.
AG14
Praeterea, Christus est homo. Homo autem est humanitas, quia essentia rei est idem cum eo cuius est essentia, ut
dicitur in VII metaph.. Ergo Christus est sua humanitas. Est etiam divinitas. Cum ergo humanitas non sit
divinitas, sequitur quod Christus non sit unum, sed duo.
SC1
Sed contra. Christus non est duae personae nec duae hypostases nec duo supposita, ut ex praedictis patet; nec
duae naturae, quia humana natura non praedicatur de Christo. Ergo Christus non est duo.
SC2
Praeterea, secundum boetium de unitate et uno, unumquodque ideo est, quia unum numero est. Si ergo Christus
non sit unum, sequitur quod non sit ens.
SC3
Praeterea, ea quae de se invicem praedicantur, non ponunt in numerum. Sed homo et Deus de se invicem
praedicantur in Christo. Ergo Christus non est duo, secundum quod Deus et homo.
SC4
Praeterea, maior est unio divinae et humanae naturae in Christo, quam unio accidentis et subiecti ut supra
habitum est. Sed accidens et subiectum sunt unum numero, secundum Philosophum.
Ergo multo magis Christus est unum, secundum quod Deus et homo.
SC5
Praeterea, Athanasius dicit de Christo: licet Deus sit et homo; non duo tamen, sed unus est Christus.
SC6
10

