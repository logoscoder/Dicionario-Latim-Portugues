seipsis sed in toto, quamvis non sint in subiecto. De quibus tamen dici possunt nomina ad individuationem
pertinentia convenienter tam in substantiis quam in accidentibus.
Non enim potest dici quod haec manus sit persona, vel hypostasis aut suppositum; quamvis dici possit quod sit
aliquid particulare, singulare, vel individuum. Manus enim etsi pertineat ad genus substantiae, quia tamen non
est substantia completa in se subsistens, non dicitur hypostasis aut suppositum vel persona.
Sic igitur, quia humana natura in Christo non per se separatim subsistit sed existit in alio, id est in hypostasi
verbi Dei (non quidem sicut accidens in subiecto, neque proprie sicut pars in toto, sed per ineffabilem
assumptionem), ideo humana natura in Christo potest quidem dici individuum aliquod vel particulare vel
singulare, non tamen potest dici vel hypostasis vel suppositum sicut nec persona. Unde relinquitur, quod in
Christo non est nisi una hypostasis vel suppositum, scilicet divini verbi.
RA1
Ad primum ergo dicendum quod de Christo dicuntur et divina et humana; et si quaeratur id de quo dicuntur,
unum et idem est; si autem consideretur id secundum quod praedicantur, aliud et aliud est, ut Augustinus dicit in
I de Trinit.. Quia secundum naturam divinam de Christo praedicantur divina quidem secundum naturam divinam,
humana vero secundum naturam humanam.
Cum ergo dicitur quod in Christo aliud est Dei filius et aliud hominis filius, alietas non est referenda ad id de quo
utrumque praedicatur, quod est unum suppositum utriusque filiationis, sed ad id secundum quod praedicatur. Et
ideo Augustinus ibidem subiungit: aliud, inquam, pro distinctione substantiae, id est naturae; non alius pro
unitate personae.
RA2
Ad secundum dicendum quod de Christo praedicatur quidem divina natura; sed humana natura de eo praedicari
non potest, sicut nec de Petro, cum quo est univoce homo.
Unde non potest dici, quod Christus sit duo, vel utrumque, quamvis sint duae naturae.
Suppositum autem humanae naturae praedicatur quidem de Christo; sed non ponit in numerum cum supposito
divinae naturae, ut ostensum est. Unde relinquitur quod, cum Christus dicitur utrumque, intelligatur materialiter.
Sicut cum dicitur, paries et tectum sunt domus, quia utrumque ad unam domum concurrit. Unde et Augustinus,
in libro contra felicianum, dicit quod unus atque idem homo, et corpus dicitur et animus.
Vel potest dici quod hoc quod dicitur utrumque, referendum est ad numerum nominum duas naturas
significantium. Homo enim Christus dicitur et Deus et homo, sicut et Deus verbum, dicitur Deus et homo. Et hoc
est quod dicitur utrumque Deus, propter suscipientem Deum; quia scilicet hoc nomen Deus praedicatur et de Deo
et de homine; et utrumque homo, propter susceptum hominem, quia hoc nomen homo de utroque praedicatur.
RA3
Ad tertium dicendum quod ad rationem hypostasis vel suppositi non sufficit quod aliquid sit particulare in genere
substantiae; sed ulterius requiritur quod sit perfectum et in se subsistens, ut dictum est.
RA4
Ad quartum dicendum quod univocatio et aequivocatio attenditur secundum quod ratio nominis est eadem vel
non eadem. Ratio autem nominis est quam significat definitio; et ideo aequivocatio et univocatio secundum
significationem attenditur, et non secundum supposita. Et ideo hoc nomen homo univoce dicitur de Christo et de
Petro, quia utrobique significat unam naturam, scilicet humanam, compositam ex anima et corpore; sed in
Christo supponit suppositum aeternum, quod non supponit in Petro.
RA5
Ad quintum dicendum quod esse infinitum convenit supposito vel hypostasi verbi Dei secundum divinam
naturam; secundum vero humanam naturam competit ei esse sub natura humana. Unde dionysius dicit quod intra
nostram factus est naturam qui omnem ordinem, secundum omnem naturam substantialiter excedit.
RA6
Ad sextum dicendum quod nomen speciei significat naturam, sicut et nomen generis; unde si una species esset in
diversis generibus, sequeretur quod una natura esset duae naturae. Sed individuum importat aliquid quod non
pertinet ad naturam; et ideo non est contra rationem individui, quod idem individuum sit suppositum duarum
naturarum.
RA7
Ad septimum dicendum quod natura divina est omnino idem secundum rem cum qualibet trium personarum; et
ideo tres personae possunt dici esse unum. Sed humana natura non est omnino idem secundum rem cum suo
supposito, et ideo non praedicatur de eo: et sic non potest Christus dici esse duo propter duas naturas.
RA8
Ad octavum dicendum quod filius Dei habet commune cum patre divinam naturam, non autem hypostasim vel
personam; filius autem hominis non habet commune cum Deo patre nec hypostasim nec naturam. Unde ex hoc
non sequitur quod inter filium Dei et filium hominis sit distinctio in persona vel hypostasi, sed solum in natura.
RA9
Ad nonum dicendum quod natura humana assumpta a verbo Dei, in quantum est individua, habet quod non
possit esse in multis; et secundum hoc dicitur incommunicabilis.
8

