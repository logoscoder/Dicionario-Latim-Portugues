Et ideo per hoc quod in natura divina conveniunt tres personae, sunt simpliciter unum. Non autem similiter se
habet humana natura ad divinam personam; unde non est similis ratio.
RA3
Ad tertium dicendum quod in Christo dicitur esse aliud filius hominis, et aliud filius Dei, propter hoc quod aliam
et aliam naturam praedicat utrumque nomen; non propter hoc quod sit aliud et aliud suppositum, ad quod
sequeretur Christum esse simpliciter duo. Cum enim suppositum humanum et divinum sint differentia, necesse
esset substantialiter differre.
RA4
Ad quartum dicendum quod diversae formae inhaerentes, sive in eodem sive in diversis temporibus, non faciunt
aliud simpliciter, si maneat idem suppositum; sed solum propter suppositum; quando suppositum est diversum.
RA5
Ad quintum dicendum quod in hoc nomine album intelligitur albedo, et subiectum albedinis; sed albedo
determinate, subiectum autem albedinis indeterminate. Nam cum dicimus album, intelligimus aliquid albedine
informatum; non autem determinatur quid sit illud, sicut determinatur forma. Similiter etiam cum dico hominem,
vel aliquid aliud substantialiter dictum, intelligitur habens humanitatem.
Sed quia aliquid determinatur ad speciem per suam essentiam vel naturam, non autem per suum accidens; in hoc
nomine homo determinate intelligitur id quod est habens humanitatem, magis quam in hoc nomine album
intelligatur habens albedinem.
Et quia id quod per nomen determinate intelligitur est proprie nominis significatum; magis hoc nomen homo
significat suppositum humanitatis, quam hoc nomen album subiectum albedinis. Quamvis nec hoc nomen homo
significet humanitatis suppositum, secundum quod est determinatum in sua singularitate; sed solum secundum
quod est determinatum in natura speciei. Quia ergo suppositum humanae naturae et divinae in Christo, secundum
quod accipitur in sua singularitate discretum, est unum et idem in duabus naturis determinatis; est quidem
simpliciter unum secundum seipsum, secundum quid autem duo, in quantum scilicet habet duas naturas.
RA6
Ad sextum dicendum quod ad hoc quod aliquid sit aliud, non oportet quod secundum totum distinguatur, ad hoc
tamen quod simpliciter sit aliud, oportet quod distinguatur secundum seipsum.
RA7
Ad septimum dicendum quod ex hoc quod unitas creata non est unitas increata, non potest concludi quod
Christus sit duo; sed quod subsistat in duplici unitate, sicut subsistit in duplici natura.
RA8
Ad octavum dicendum quod si Christus esset unum, quod est homo, et non aliud quam homo; sequeretur quod
esset unum omnino, id est et secundum naturam et secundum suppositum. Per hoc autem quod Christus est unum
quod est homo, et aliud quod est Deus, sequitur quod sit duo secundum naturam; non autem quod sit omnino et
simpliciter duo, propter unitatem suppositi.
RA9
Ad nonum dicendum quod illud de quo plura praedicantur in propositione quae est de copulato praedicato, non
oportet esse plura simpliciter; alioquin socrates esset plura simpliciter, si sit albus et musicus. Et ideo non
oportet, si Christus est Deus et homo, quod sit duo simpliciter.
RA10
Ad decimum dicendum quod ex divina natura et humana non fit unum secundum naturam.
Concurrunt tamen in unum suppositum propter quod Christus est unum.
RA11
Ad undecimum dicendum quod sicut non oportet quod Christus sit duo filii, propter hoc quod alia ratione est
natus a patre, et alia a matre; ita etiam non oportet quod sit duo secundum suppositum, propter diversam
rationem subsistendi qua subsistit in quantum Deus et in quantum homo.
RA12
Ad duodecimum dicendum quod maxima differentia quae est inter humanam naturam et divinam, ostendit quod
non potest esse una natura Dei et hominis; non autem ex hoc sequitur quod non possit esse unum suppositum
utriusque naturae.
RA13
Ad decimumtertium dicendum quod nihil prohibet contrarias et incompossibiles differentias inesse eidem
secundum diversa: sicut homo secundum animam est incorruptibilis, et secundum corpus corruptibilis. Et ita
etiam in Christo opposita quaedam conveniunt secundum humanam et divinam naturam.
RA14
Ad decimumquartum dicendum quod haec est falsa, homo est humanitas; non enim omnino idem significatur per
utrumque. Quia, ut Philosophus dicit, in VII metaph., quod quid est, id est essentia uniuscuiusque, est idem cum
eo quantum ad ea quae sunt per se, non autem quantum ad ea quae sunt per accidens. Et ideo quidquid sit illud
cui potest aliquid accidere praeter naturam suae speciei, non est omnino idem cum sua essentia.

12

