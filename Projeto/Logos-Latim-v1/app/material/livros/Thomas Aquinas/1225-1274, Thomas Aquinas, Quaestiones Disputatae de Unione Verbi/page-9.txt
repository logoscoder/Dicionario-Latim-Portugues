Sed, ex hoc ipso quod est natura, habet quod sit in aliquo supposito.
RA10
Ad decimum dicendum quod humana natura quamdiu est verbo unita, quia non secundum se existit, non habet
proprium suppositum vel hypostasim praeter personam verbi.
Sed si separaretur a verbo, haberet non solum propriam hypostasim aut suppositum, sed etiam propriam
personam; quia iam per se existeret. Sicut etiam pars corporis continui, quamdiu est indivisa a toto, est in
potentia et non in actu; sed solum facta divisione.
RA11
Ad undecimum dicendum quod in supposito includitur natura, non autem e converso; et ideo non potuit assumi
suppositum quin assumeretur natura. Potuit enim e converso contingere.
RA12
Ad duodecimum dicendum quod unio animae et corporis in Christo ex hoc ipso est dignior quam in nobis, quia
non terminatur ad suppositum creatum, sed ad suppositum aeternum verbi Dei.
RA13
Ad decimumtertium dicendum quod anima unitur corpori ut forma eius ad constituendum humanam naturam,
non sic autem unitur in Christo divinitas humanitati; quia non est facta unio in natura, ut supra dictum est. Et
ideo non est similis ratio.
RA14
Ad decimumquartum dicendum quod propriorum accidentium aggregatio sufficienter probat individuationem
humanae naturae in Christo; non autem quod habeat rationem suppositi vel hypostasis, quia non per se existit.
RA15
Ad decimumquintum dicendum quod non est facta hoc modo unio humanae naturae ad personam vel hypostasim
verbi in Christo, ut adaequetur ei quasi comprehendens ipsam, vel secundum aliquam proportionem certam a
persona verbi excedatur; quia adhuc manet persona verbi excedens humanam naturam in infinitum. Qui tamen
infinitus excessus non excludit quin quodam ineffabili modo persona Dei humanam naturam sibi copulaverit in
unitatem hypostasis. Quinimmo infinita virtus assumentis efficacius ad maiorem unionem operatur.
RA16
Ad decimumsextum dicendum quod generatio terminatur ad suppositum quidem sicut quod generatur, ad
naturam autem sicut ad id quod per generationem accipitur; unde forma dicitur generationis terminus. Et quia
generationes et motus secundum terminos distinguuntur, inde est quod Christi sunt duae nativitates secundum
duas naturas, sed unum nascens propter suppositi unitatem.
RA17
Ad decimumseptimum dicendum quod anima et corpus unita constituunt suppositum et hypostasim, si per se
existat quod ex utroque componitur; quod in proposito non contingit.
RA18
Ad decimumoctavum dicendum quod Christus est simplex secundum divinam naturam, compositus autem
secundum naturam humanam, ut patet per dionysium I capite de divinis nominibus.
|a3 Articulus 3
TTA
Tertio quaeritur utrum Christus sit unum neutraliter vel duo.
TTB
Et videtur quod sit duo neutraliter.
AG1
Dicit enim Augustinus in I Trinit.: quia forma Dei suscepit formam hominis, utrumque est Deus, et utrumque
homo.
Sed in eo quod est unum tantum non potest dici utrumque. Ergo Christus non est unum tantum, sed duo.
AG2
Praeterea, sicut in tribus personis divinis est una natura, ita in una persona Christi sunt duae naturae. Sed tres
personae divinae dicuntur unum propter unitatem naturae. Ergo Christus dicendus est duo propter duas naturas.
AG3
Praeterea, Augustinus dicit contra felicianum: aliud est filius Dei, et aliud filius hominis. Sed ubicumque est
aliud et aliud, ibi sunt duo. Ergo Christus, secundum quod est filius Dei et filius hominis, est duo.
AG4
Praeterea, illud quod est unum supposito, fit alterum ex seipso successive propter diversum accidens; sicut
socrates senex a seipso puero. Sed sicut differentia accidentalis facit alterum, ita differentia substantialis facit
aliud. Ergo si idem suppositum mutari posset de una differentia substantiali in aliam esset aliud et aliud. Pari
ergo ratione, si idem suppositum habeat simul duas differentias substantiales, simul erit aliud et aliud. Sed
habere duas naturas, est habere duas differentias substantiales: quia natura est unumquodque informans specifica
differentia, ut boetius dicit in libro de duabus naturis. Ergo Christus simul est aliud et aliud; et ita simul est duo.
9

