RA2
Ad secundum dicendum quod divinitas et humanitas Christi concurrebant ad eamdem operationem inconfuse.
Quia utraque natura, ut in epistola leonis Papae dicitur, agebat quod est sibi proprium cum communione naturae
alterius. Puta quod divina virtus sanabat leprosum coexistente tactu humani corporis, qui sortiebatur efficaciam
ex virtute divina.
RA3
Ad tertium dicendum quod in Christo omnes actiones ad humanam naturam pertinentes reducuntur in unam
actionem propter unitatem connaturalis principii, scilicet voluntatis.
Non est autem eadem ratio de humanitate et divinitate, ut dictum est.
RA4
Ad quartum dicendum quod humana natura in Christo non est tale instrumentum quod solum agatur; sed quod
etiam est principium actionis, in quantum habet dominium sui actus.
RA5
Ad quintum dicendum quod aliquid agit virtute alterius dupliciter; uno modo in quantum movetur a virtute illius,
sicut calor naturalis agit in virtute animae; alio modo in quantum aliquod agens utitur virtute alicuius
instrumenti, sicut anima videt virtute oculi.
Et hoc modo suppositum aeternum agebat virtute humanae naturae.
RA6
Ad sextum dicendum quod suppositum est quod est ab aliis distinctum; et ideo si natura humana haberet per se
suppositum, repugnaret unioni personali. Operatio autem non importat rationem alicuius distinctionis; et ideo
ratio non sequitur.
RA7
Ad septimum dicendum quod operationes sunt coniuncti ex pluribus convenientibus in unam naturam. Talis
autem non est coniunctio divinitatis in Christo. Unde ratio non sequitur.
RA8
Ad octavum dicendum quod ipsum intelligere est intrinsecum intellectui. Sunt autem in Christo duo intellectus,
scilicet creatus et increatus. Et ideo etiam est ibi duplex intelligere.
RA9
Ad nonum dicendum quod in Christo est communicatio idiomatum. Non quod sit aliqua proprietatum naturalium
confusio, sed quia proprietates utriusque naturae dicuntur de eodem supposito. Et eadem est communicatio
operationum, quia est idem suppositum cui attribuitur eadem operatio, divina et humana.
RA10
Ad decimum dicendum quod voluntas est principium connaturale aliis potentiis animae; non autem divinitas est
connaturalis humanitati; unde non est similis ratio.
RA11
Ad undecimum dicendum quod illa similitudo Athanasii attenditur quantum ad unitatem personae, non quantum
ad unitatem naturae.
Anima enim et corpus conveniunt in unam personam et in unam naturam; et ideo dicitur una operatio humana.
Divina autem natura et humana conveniunt in unam personam, sed non in unam naturam et per consequens in
unam actionem.
RA12
Ad duodecimum dicendum quod agens non semper dat instrumento novam formam vel virtutem quiescentem in
ipso. Et tamen instrumentum, in quantum movetur ab agente, consequitur quamdam intentionalem virtutem per
influxum agentis, qui per instrumentum transit in effectum.
RA13
Ad decimumtertium dicendum, quod sicut visio informat hominem mediante oculo, ita etiam actio creata
informat suppositum aeternum mediante natura humana.
RA14
Ad decimumquartum dicendum quod Christus est unus simpliciter propter suppositum; sunt tamen in eo duae
naturae; et ideo Christus est unum agens, sed sunt in eo duae actiones.

16

