Sed contra. Est quod in sententia sextae synodi dicitur: duas naturales operationes indivise, inconvertibiliter,
inconfuse et inseparabiliter in eodem Domino Jesu Christo vero Deo nostro glorificamus, hoc est divinam et
humanam operationem.
SC2
Praeterea, Damascenus dicit in III libro: duas actiones dicimus in Domino Jesu Christo: habet enim ut patri
consubstantialis, divinam actionem; et ut homo factus, humanae naturae actionem.
SC3
Praeterea, sicut in trinitate est una natura in tribus personis, ita in Christo sunt duae naturae in una persona. Sed
totius trinitatis est una operatio propter unitatem naturae.
Ergo in Christo sunt duae operationes propter dualitatem naturarum.
SC4
Praeterea, boetius dicit in libro de duabus naturis quod natura est quae agere et pati potest; et ita actio sequitur
naturam.
Sed in Christo sunt duae naturae. Ergo etiam duae actiones.
SC5
Praeterea, operatio sequitur virtutem; virtus autem essentiam, quae est natura rei.
Ubi ergo sunt duae naturae, sunt duae virtutes, et per consequens duae operationes. Et sic in Christo non est una
tantum operatio, sed duae.
CO
Respondeo. Dicendum quod unitas et pluralitas actionis potest ex duobus considerari.
Uno modo, ex parte subiecti agentis: et ex hoc consideratur unitas seu pluralitas actionis secundum numerum.
Sicut et quodlibet aliud accidens habet numeralem unitatem vel pluralitatem ex parte subiecti. Haec enim visio
vel auditio socratis est alia numero a visione vel auditione Platonis. Alio modo, potest considerari unitas vel
pluralitas actionis ex parte principii quo agens operatur; et ex hoc actio dicitur esse una vel plures secundum
speciem. Sicut visio et auditio sunt operationes specie differentes. Procedit enim actio ab agente secundum
rationem virtutis qua agit. Nec obstat quod actiones recipiunt speciem secundum obiecta; quia determinatae
virtutes determinata obiecta respiciunt. Considerandum tamen quod, si virtus quae est actionis principium, ab
alia superiori virtute moveatur, operatio ab ipsa procedens non solum est actio, sed etiam passio; in quantum
scilicet procedit a virtute quae a superiori movetur. In homine autem omnes virtutes sensitivae partis moventur
quodammodo a voluntate sicut a quodam primo principio.
Et ideo et audire et videre et imaginari et concupiscere et irasci non tantum sunt actiones, sed etiam quaedam
passiones procedentes a motione voluntatis; in quantum scilicet homo ex propria voluntate ad praedicta
progreditur. Et ideo, licet in uno homine secundum diversas potentias et habitus videantur esse plures actiones
specie differentes; tamen, quia omnes procedunt ab una prima actione voluntatis, dicitur esse una actio unius
hominis. Sicut si unus artifex per multa instrumenta operaretur, una eius operatio diceretur.
Secundum ergo hunc modum aliqui posuerunt quod in Christo est una tantum operatio, eo quod humana natura
in eo divinae operationi subiicitur, et ab eo movetur. Et sic actio humanae naturae in comparatione ad divinam
magis habet rationem passionis.
Unde propter virtutem divinae actionis dicebant in Christo esse unam tantum actionem.
Sed hoc irrationabiliter dicebatur, duplici ratione.
Primo quidem, quia quaecumque virtus non habet dominium sui actus, sic a superiori movetur, quod ipsa non
agit, sed potius agitur. Unde et Philosophus dicit, IV ethic., quod sensus non est alicuius actionis principium. Sed
virtus quae habet dominium sui actus, scilicet voluntas, sic movetur a superiori, scilicet a Deo, quod non solum
agitur, sed etiam agit. Et quia in Christo secundum humanam naturam est creata potentia voluntatis sicut et
intellectus creatus, cum nihil ei desit eorum quae pertinent ad perfectionem naturae humanae, consequens est
quod motus voluntatis humanae in Christo, actio sit et non solum passio. Alioquin secundum humanam naturam
mereri non potuisset. Secundo, quia operatio alicuius speciem et unitatem habet a primo principio pertinente ad
eamdem naturam. Sicut voluntas, a qua habent unitatem omnes actiones humanae, est quoddam principium
intrinsecum humanae naturae. Non autem aliquae actiones habent unitatem ex hoc quod reducuntur in aliquod
primum principium alterius naturae; alioquin sequeretur quod omnium rerum esset actio una, quia est unum
primum principium movens omnia, scilicet Deus. Sic igitur, etsi humana natura in Christo moveatur a divina,
quia tamen sunt duae naturae distinctae, necesse est etiam quod sint duae actiones. Quia igitur ex hoc quod
aliquis ponit unam actionem in Christo, sequitur quod sit ibi una sola natura et una sola voluntas. Ideo haec
positio est tamquam haeretica in sexta synodo condemnata.
RA1
Ad primum ergo dicendum est quod operatio Christi secundum humanitatem dicitur theandrica, id est Deivirilis,
in quantum humanitas Christi agebat in virtute divina. Et ex hoc actio humanitatis erat salutaris, sicut
instrumentum agit in virtute agentis. Et pro tanto dicitur nova actio facta, quia de novo factum est quod
humanitas Christi est instrumentum divinitati coniunctum in unitate personae; non autem ita quod ex duabus
actionibus sit una compositio.
15

