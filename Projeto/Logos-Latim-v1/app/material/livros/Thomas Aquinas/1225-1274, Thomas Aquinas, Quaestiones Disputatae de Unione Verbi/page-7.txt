Praeterea, secundum Porphyrium, individuationem facit aggregatio proprietatum quas impossibile est in alio
reperiri. Sed in Christo fuit aggregatio proprietatum pertinentium ad humanam naturam, quae non possunt in alio
reperiri. Ergo fecerunt individuationem verbi Dei, quod non est susceptivum accidentium. Ergo in Christo est
aliud individuum, sive suppositum, quam suppositum verbi Dei; sunt ergo in Christo duo supposita.
AG15
Praeterea, in his quorum non est aliqua proportio, non potest fieri unum. Sed divinae naturae, quae est infinita,
nulla est proportio ad humanam, quae est finita. Ergo non potest ex duabus naturis fieri una hypostasis, vel unum
suppositum.
AG16
Praeterea, generatio terminatur ad suppositum; particulare enim est quod generatur.
Sed in Christo est duplex nativitas, temporalis scilicet et aeterna. Ergo in Christo est duplex suppositum, et non
unum tantum.
AG17
Praeterea, verbum Dei assumpsit corpus et animam, non quidem ut separata, sed ut unita. Sed suppositum
humanae naturae nihil est aliud quam anima et corpus prout sunt unita. Ergo in Christo est aliud suppositum
praeter suppositum verbi Dei.
AG18
Praeterea, non potest esse idem simplex et compositum. Sed suppositum humanae naturae est compositum, cum
humana natura sit composita; non enim suppositum potest esse simplicius quam natura cuius est suppositum.
Ergo, cum suppositum divinae naturae sit simplex, erit in Christo aliud suppositum praeter suppositum divinae
naturae.
SC1
Sed contra. Est quod Damascenus dicit in III libro: in Domino Jesu Christo unam hypostasim cognoscimus.
SC2
Praeterea, eorum quae differunt supposito, unum de altero non praedicatur. Si ergo in Christo esset aliud
suppositum hominis et aliud Dei, non posset dici quod homo sit Deus, vel Deus est homo; quod est erroneum.
Non ergo in Christo est aliud suppositum Dei et aliud hominis.
CO
Respondeo. Dicendum quod quidam volentes evitare Nestorii haeresim, ponentis in Christo duas personas,
posuerunt in Christo unam personam, sed duas hypostases, sive duo supposita. Dicentes hunc hominem,
demonstrato Christo, esse suppositum et hypostasim humanae naturae, non autem divinae; quia per hoc quod
dicitur hic homo, nihil aliud importatur quam quaedam particularis substantia ex anima et carne composita.
Pertinere tamen dicebant humanam hypostasim vel suppositum ad personam verbi, propter hoc quod est a verbo
assumpta. Et haec est opinio, quae ponitur prima in VII distinctione III sentent..
Sed qui hoc posuerunt, primo quidem, vocem propriam ignoraverunt. Hypostasis enim nihil aliud est quam
individua substantia, quae etiam significatur nomine suppositi. Dicit autem boetius, in libro de duabus naturis,
quod persona est individua substantia rationalis naturae. Sic ergo patet quod non potest esse hypostasis rationalis
naturae, quin sit persona. Manifestum est autem naturam humanam esse rationalem naturam; unde, si in Christo
sit propria hypostasis humanae naturae vel proprium suppositum praeter hypostasim vel suppositum verbi Dei,
consequens est quod sit propria persona humanae naturae in Christo praeter hypostasim verbi.
Et sic non differt haec positio a positione Nestorii.
Secundo, quia si detur quod persona addat supra hypostasim in rationali natura proprietatem aliquam ad
dignitatem pertinentem, sicut dicuntur aliqui personatum habere quasi aliquam dignitatem habentes, sequetur
quod unio humanae naturae ad verbum non sit facta nisi in aliquo accidentali, idest in aliqua proprietate ad
dignitatem pertinente: quod etiam Nestorius posuit. Unde sciendum est, hoc esse haeresim damnatam in quinto
Concilio apud constantinopolim celebrato, ubi sic legitur: si quis introducere conatur in mysterio Christi duas
subsistentias, seu duas personas in unam personam dici secundum dignitatem et honorem et adorationem, sicut
theodorus et Nestorius insanientes conscripserunt; talis anathema sit. Nec enim abiectionem personae vel
subsistentiae suscipit sancta trinitas incarnato uno de sancta trinitate Dei verbo.
Ut igitur sciri possit quid in talibus concedendum sit et quid negandum, considerandum est quod nominum ad
individuationem pertinentium, sive sint nomina primae impositionis, sicut persona et hypostasis, quae significant
res ipsas, sive sint nomina secundae impositionis sicut individuum, suppositum, et huiusmodi, quae significant
intentionem individualitatis, quaedam eorum pertinent ad solum genus substantiae, sicut suppositum et
hypostasis, quae de accidentibus non dicuntur, et persona in rationabili natura, et etiam res naturae secundum
acceptionem Hilarii.
Quaedam vero pertinent ad individuationem in quocumque genere, sicut individuum, particulare et singulare,
quae etiam in accidentibus dicuntur. Est autem substantiae proprium ut per se et in se subsistat; accidentis autem
est in alio esse. Et ideo illa nomina quae pertinent ad individuationem substantiae, in illis solum locum habent
quae per se et in se subsistunt. Et propter hoc etiam de partibus substantiarum non dicuntur, quia non sunt in

7

