Praeterea, quod factum est unum, unum est; sicut quod factum est album, est album.
Sed secundum Hugonem, in libro de sacramentis, verbum Dei est factum unum cum homine. Ergo Christus,
Deus et homo existens, est unum.
SC7
Praeterea, unitas est qua unumquodque dicitur unum. Sed post unitatem trinitatis maxime unitas est verbi
incarnati. Ergo est maxime unum.
CO
Respondeo. Dicendum quod masculinum genus, quia est formatum, consuevit ad personam referri; et ideo
manifestum est quod Christus non est duo masculine, sed unus: quia in Christo non sunt duae personae, sed una.
Quidam vero ponentes in Christo unam personam, posuerunt in Christo duo supposita aut duas hypostases, unam
filii Dei, aliam filii hominis. Unde, licet non dicerent Christum esse duo masculine propter unitatem personae,
dicebant tamen ipsum esse duo neutraliter, propter dualitatem suppositorum. Sed quia haec etiam opinio
repugnat fidei veritati ut supra habitum est; ideo, hac opinione praetermissa, considerandum est utrum supposito
quod in Christo sit una hypostasis et unum suppositum, utrum Christus debeat dici duo neutraliter, vel unum.
Ad cuius evidentiam considerandum est quod unum denominative dicitur quod habet unitatem, sicut album quod
habet albedinem, sive quod ei subiicitur. Et eadem ratione multa denominative dicuntur a multitudine, et duo a
dualitate. Quia vero unum convertitur cum ente, sicut est esse accidentale et esse substantiale, ita dicitur aliquid
esse unum vel multa vel secundum formam accidentalem, vel secundum substantialem.
Secundum quidem formas accidentales dicitur aliquid multa quod est subiectum diversis formis accidentalibus
vel successive vel simul.
Successive quidem, sicut socrates sedens est alter a se stante; unde socrates, in quantum est prius stans et postea
sedens, est multa successive. Simul autem, sicut socrates in quantum est albus et musicus est multa. Quod enim
animal bipes, quod praedicatur de socrate, sit unum et non multa, ex hoc contingit, quia unum eorum comparatur
ad alterum ut potentia ad actum, ut dicitur in VIII metaph.. Album autem et musicum non sic se habent ad
invicem; et ideo socrates, in quantum est albus et musicus, est multa, non quidem simpliciter, sed secundum
quid. Sicut et secundum accidentia dicitur aliquid esse secundum quid, et non simpliciter. Secundum substantiam
autem dicitur aliquid unum et multa simpliciter sicut ens. Sed secundum Philosophum, in V metaph., substantia
secundum duos modos dicitur, scilicet: suppositum, quod de alio non praedicatur; et forma, vel natura speciei,
quae de supposito praedicatur. Et haec quidem in creaturis puris non sunt simul unum et multa. Non est enim una
numero essentia diversorum suppositorum, nec iterum invenitur in creaturis puris aliquod unum suppositum
habens duas naturales substantias.
Sed hoc singulare est in Christo; primum autem est singulare in tribus personis divinis. Manifestum est ergo
quod Christus potest dici aliqualiter unum, quia est unum supposito; et aliqualiter multa, vel duo, quia est habens
duas naturas. Multo amplius quam socrates, de quo praedicatur unum, in quantum est unum subiecto; multa, in
quantum est album et musicum.
Sed considerandum est, quid horum dicatur simpliciter, et quid secundum quid. Sciendum est ergo, quod
simpliciter et proprie dicitur aliquid esse tale, quod est secundum seipsum tale. Dicitur autem aliquid esse
secundum seipsum tale, quod est secundum totum, magis quam quod est secundum partem; quia pars non est
simpliciter idem toti. Ipsum autem cum sit reciprocum, est relativum identitatis.
Et ideo quod convenit alicui secundum totum, magis convenit ei simpliciter quam quod convenit ei secundum
partem. Unde si aliquid natum sit convenire alicui secundum totum et partem, si conveniat ei solum secundum
partem, dicitur convenire ei secundum quid, et non simpliciter. Sicut si dicatur Aethiops albus qui habet albos
dentes.
Secus autem est de eo quod non est natum inesse nisi secundum partem; sicut aliquis dicitur simpliciter Crispus,
si habeat capillos crispos. Manifestum est autem quod suppositum significatur per modum totius, natura autem
per modum partis formalis, ut ex supradictis patet. Et ideo, cum unum et multa possint referri et ad suppositum et
ad naturam, manifestum est quod si aliquod unum suppositum habeat plures naturas substantiales, erit unum
simpliciter et multa secundum quid. Cuius signum est; quia ea quae differunt supposito et sunt unum in eo quod
per se pertinet ad naturam, sunt plura quidem simpliciter, sed unum genere vel specie.
Et ideo, e contrario, si unum suppositum habeat multas naturas, erit unum simpliciter et multa secundum quid.
Quia igitur Christus est unum suppositum habens duas naturas, sequitur quod sit unum simpliciter, et duo
secundum quid.
RA1
Ad primum ergo dicendum quod hoc quod Augustinus dicit, utrumque Deus et utrumque homo, non est
referendum ad dualitatem suppositi secundum quam Christus simpliciter duo esse diceretur; sed ad dualitatem
naturarum per duo nomina significatarum, quae sunt Deus et homo. Quia scilicet de Deo praedicantur humana et
divina; et de homine praedicantur etiam divina et humana.
RA2
Ad secundum dicendum quod unaquaeque divinarum personarum est omnino idem secundum rem cum divina
essentia, nec aliquid additur in persona supra naturam divinam quod aliquam diversitatem substantialem faciat.
11

