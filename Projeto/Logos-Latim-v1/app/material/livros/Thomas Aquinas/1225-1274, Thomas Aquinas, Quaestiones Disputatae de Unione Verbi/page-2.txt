Sed unitas personae verbi, cum sit aeterna, non est posterior unione quae facta est in plenitudine temporis. Ergo
unio non est facta in persona.
AG6
Praeterea, unio importat additamentum quoddam. Unde non potest fieri unio in aliquo quod est summae
simplicitatis. Sed persona verbi, cum sit vere Deus, est summae simplicitatis. Ergo in persona verbi non potest
fieri unio.
AG7
Praeterea, duo quae non sunt unius generis, non possunt in aliquo uniri: ex linea enim et albedine non fit unum.
Sed humana natura multo plus differt a divina quam ea quae differunt genere. Ergo non potest simul humanae et
divinae naturae unio fieri in persona una.
AG8
Praeterea, persona et natura verbi differunt solum secundum modum intelligendi, in quantum in persona verbi
importatur relatio originis, non autem in natura. Sed per relationem originis verbum non refertur ad humanam
naturam, sed ad patrem. Ergo eodem modo se habent ad naturam assumptam persona verbi, et natura eius. Si
ergo est facta unio in persona, erit facta unio in natura.
AG9
Praeterea, incarnatio excitat nos ad Deum incarnatum diligendum. Sed non debemus plus diligere unam
personam divinam quam aliam; quia quorum est eadem bonitas, debet esse eadem dilectio. Ergo unio
incarnationis facta est in natura communi tribus personis.
AG10
Praeterea, secundum Philosophum in II de anima, vivere viventibus est esse. Sed in Christo est duplex vita,
scilicet humana et divina. Ergo est illi duplex esse, et per consequens duplex persona: esse enim est suppositi vel
personae. Non ergo facta est unio in persona.
AG11
Praeterea, sicut forma partis comparatur ad materiam, ita forma totius ad suppositum.
Sed forma partis non potest esse nisi in materia propria. Ergo forma totius, quae est natura, non potest esse nisi
in proprio supposito, quod est persona humana. Et eadem ratione natura divina est etiam in persona divina.
Ergo, si sint ibi duae naturae, oportet quod sint ibi duae personae.
AG12
Praeterea, omne quod vere praedicatur de aliquo, potest supponere pro ipso. Sed natura divina vere praedicatur
de persona verbi. Ergo potest supponere pro ipsa. Si ergo facta est unio in persona, vere potest dici quod facta sit
unio in natura.
AG13
Praeterea, omne quod unitur alicui, aut unitur ei essentialiter aut accidentaliter. Sed humana natura non unitur
verbo accidentaliter, quia sic retineret suam personalitatem, et essent duae personae. Omnis enim substantia
alteri adveniens retinet suam singularitatem; sicut vestis induta, et equus equitantis.
Ergo advenit ei essentialiter quasi pertinens ad essentiam vel naturam verbi. Est ergo unio facta in natura.
AG14
Praeterea, nihil quod comprehenditur sub alio, extendit se ad aliquid extrinsecum; sicut quod comprehenditur
loco non est in exteriori loco. Sed suppositum cuiuslibet naturae comprehenditur sub natura illa, unde et dicitur
res naturae. Sic enim comprehenditur individuum sub specie, sicut species sub genere.
Cum ergo verbum sit suppositum divinae naturae, non potest se extendere ad aliam naturam ut sit eius
suppositum, nisi efficiatur natura una.
AG15
Praeterea, natura se habet ad suppositum per modum formalioris, et simplicioris et constituentis. Hoc autem
modo non potest se habere natura humana ad personam verbi.
Ergo persona verbi non potest esse persona humanae naturae.
AG16
Praeterea, actio attribuitur supposito vel personae: quia actiones singularium sunt, secundum Philosophum. Sed
in Christo sunt duae actiones, ut Damascenus probat in libro III.
Ergo sunt ibi duae personae. Non ergo facta est unio in persona.
AG17
Praeterea, persona definitur esse natura proprietate distincta. Si ergo facta est unio in persona, sequitur quod
facta sit unio in natura.
SC1
Sed contra. Est quod Augustinus dicit in libro de fide ad Petrum: duarum naturarum veritas manet in Christo
secundum unam personam.
SC2
Praeterea, ad Orosium dicit: duas naturas cognoscimus in una persona filii.
CO
2

