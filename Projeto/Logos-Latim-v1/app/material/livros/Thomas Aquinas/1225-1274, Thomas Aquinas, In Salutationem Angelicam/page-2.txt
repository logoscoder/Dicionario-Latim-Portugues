Nam ipsa omne peccatum vitavit magis quam aliquis sanctus post Christum. Peccatum enim aut est originale, et
de isto fuit mundata in utero; aut mortale aut veniale, et de istis libera fuit. Unde Cant. IV, 7: tota pulchra es,
amica mea, et macula non est in te.
Augustinus in libro de natura et gratia: excepta sancta virgine Maria, si omnes sancti et sanctae cum hic viverent,
interrogati fuissent utrum sine peccato essent, omnes una voce clamassent: si dixerimus quia peccatum non
habemus, ipsi nos seducimus, et veritas in nobis non est. Excepta, inquam, hac sancta virgine, de qua propter
honorem Domini, cum de peccato agitur, nullam prorsus volo quaestionem habere. Scimus enim quod ei plus
gratiae collatum fuerit ad peccatum ex omni parte vincendum quae illum concipere et parere meruit quem
constat nullum habuisse peccatum.
Sed Christus excellit beatam virginem in hoc quod sine originali conceptus et natus est. Beata autem virgo in
originali est concepta, sed non nata. Ipsa etiam omnium virtutum opera exercuit, alii autem sancti specialia
quaedam: quia alius humilis, alius castus, alius misericors; et ideo ipsi dantur in exemplum specialium virtutum,
sicut beatus Nicolaus in exemplum misericordiae etc.. Sed beata virgo in exemplum omnium virtutum: quia in ea
reperis exemplum humilitatis: Luc. I, 38: ecce ancilla Domini, et post, vers. 48: respexit humilitatem ancillae
suae, castitatis, quoniam virum non cognosco, vers. 34, et omnium virtutum; ut satis patet. Sic ergo plena est
gratia beata virgo et quantum ad boni operationem, et quantum ad mali vitationem.
Secundo plena fuit gratia quantum ad redundantiam animae ad carnem vel corpus. Nam magnum est in sanctis
habere tantum de gratia quod sanctificet animam; sed anima beatae virginis ita fuit plena quod ex ea refudit
gratiam in carnem, ut de ipsa conciperet filium Dei. Et ideo dicit Hugo de s. Victore: quia in corde eius amor
spiritus sancti singulariter ardebat, ideo in carne eius mirabilia faciebat, intantum quod de ea nasceretur Deus et
homo. Luc. I, 35: quod enim nascetur ex te sanctum, vocabitur filius Dei.
Tertio quantum ad refusionem in omnes homines. Magnum enim est in quolibet sancto, quando habet tantum de
gratia quod sufficit ad salutem multorum; sed quando haberet tantum quod sufficeret ad salutem omnium
hominum de mundo, hoc esset maximum: et hoc est in Christo, et in beata virgine. Nam in omni periculo potes
salutem obtinere ab ipsa virgine gloriosa.
Unde Cant. IV, 4: mille clypei, (idest remedia contra pericula), pendent ex ea. Item in omni opere virtutis potes
eam habere in adiutorium; et ideo dicit ipsa, Eccli. XXIV, 25: in me omnis spes vitae et virtutis.
Sic ergo plena est gratia, et excedit Angelos in plenitudine gratiae; et propter hoc convenienter vocatur Maria
quae interpretatur illuminata in se; unde Isai. LVIII, 11: implebit splendoribus animam tuam; et illuminatrix in
alios, quantum ad totum mundum; et ideo assimilatur soli et lunae.
Secundo excellit Angelos in familiaritate divina. Et ideo hoc designans Angelus dixit: Dominus tecum; quasi
dicat: ideo exhibeo tibi reverentiam, quia tu familiarior es Deo quam ego, nam Dominus est tecum.
Dominus, inquit, pater cum eodem filio; quod nullus Angelus, nec aliqua creatura habuit. Luc. I, XXXV: quod
enim nascetur ex te sanctum, vocabitur filius Dei.
Dominus filius in utero. Isai. XII, 6: exulta et lauda habitatio sion, quia magnus in medio tui sanctus Israel. Aliter
est ergo Dominus cum beata virgine quam cum Angelo; quia cum ea ut filius, cum Angelo ut Dominus.
Dominus spiritus sanctus, sicut in templo; unde dicitur: templum Domini, sacrarium spiritus sancti, quia concepit
ex spiritu sancto: Luc. I, 35: spiritus sanctus superveniet in te.
Sic ergo familiarior cum Deo est beata virgo quam Angelus: quia cum ipsa Dominus pater, Dominus filius,
Dominus spiritus sanctus, scilicet tota trinitas. Et ideo cantatur de ea: totius trinitatis nobile triclinium.
Hoc autem verbum, Dominus tecum, est nobilius verbum quod sibi dici possit.
Merito ergo Angelus reveretur beatam virginem, quia mater Domini, et ideo domina est. Unde convenit ei hoc
nomen Maria, quod syra lingua interpretatur domina.
Tertio excedit Angelos quantum ad puritatem: quia beata virgo non solum erat pura in se, sed etiam procuravit
puritatem aliis. Ipsa enim purissima fuit et quantum ad culpam, quia ipsa virgo nec mortale nec veniale peccatum
incurrit.
Item quantum ad poenam.
Tres enim maledictiones datae sunt hominibus propter peccatum.
Prima data est mulieri, scilicet quod cum corruptione conciperet, cum gravamine portaret, et in dolore pareret.
Sed ab hac immunis fuit beata virgo: quia sine corruptione concepit, in solatio portavit, et in gaudio peperit
salvatorem. Isai. XXXV, 2: germinans germinabit exultabunda et laudans.
Secunda data est homini, scilicet quod in sudore vultus vesceretur pane suo. Ab hac immunis fuit beata virgo:
quia, ut dicit apostolus, I Cor. VII, virgines solutae sunt a cura huius mundi, et soli Deo vacant.
Tertia fuit communis viris et mulieribus, scilicet ut in pulverem reverterentur.
Et ab hac immunis fuit beata virgo, quia cum corpore assumpta est in caelum. Credimus enim quod post mortem
resuscitata fuerit, et portata in caelum.
2

