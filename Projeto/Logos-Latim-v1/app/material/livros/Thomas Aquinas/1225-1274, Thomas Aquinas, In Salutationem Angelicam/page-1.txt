OPERA OMNIA
SANCTI THOMAE AQUINATIS
-----oOo----Textum electronicum praeparavit et indexavit
Ricardo M. Rom n, S. R. E. Presbyterus
Bonis Auris, MCMXCVIII

|*IN_SALUTATIONEM ANGELICAM
|+PR Prologus
In salutatione ista continentur tria. Unam partem fecit Angelus, scilicet ave gratia plena, Dominus tecum,
benedicta tu in mulieribus. Aliam partem fecit Elisabeth, mater Joannis Baptistae, scilicet benedictus fructus
ventris tui. Tertiam partem addidit Ecclesia, scilicet Maria: nam Angelus non dixit, ave Maria, sed ave, gratia
plena. Et hoc nomen, scilicet Maria, secundum suam interpretationem convenit dictis Angeli, sicut patebit.
|#1 Articulus 1: Ave Maria gratia plena, Dominus tecum.
Est ergo circa primum considerandum, quod antiquitus erat valde magnum quod Angeli apparerent hominibus;
vel quod homines facerent eis reverentiam, habebant pro maxima laude. Unde et ad laudem Abrahae scribitur,
quod recepit Angelos hospitio, et quod exhibuit eis reverentiam.
Quod autem Angelus faceret homini reverentiam, nunquam fuit auditum, nisi postquam salutavit beatam
virginem, reverenter dicens, ave.
Quod autem antiquitus non reverebatur hominem Angelus, sed homo Angelum, ratio est, quia Angelus erat
maior homine; et hoc quantum ad tria.
Primo quantum ad dignitatem: ratio est, Angelus est naturae spiritualis. Psal. Ciii, 4: qui facit Angelos suos
spiritus; homo vero est naturae corruptibilis: unde dicebat Abraham (Gen. XVIII, 27): loquar ad Dominum
meum, cum sim pulvis et cinis. Non ergo erat decens ut spiritualis et incorruptibilis creatura reverentiam
exhiberet corruptibili, scilicet homini.
Secundo quantum ad familiaritatem ad Deum. Nam Angelus est Deo familiaris, utpote assistens. Dan. VII, 10:
millia millium ministrabant ei, et decies millies centena millia assistebant ei. Homo vero est quasi extraneus, et
elongatus a Deo per peccatum.
Psal. LIV, 8: elongavi fugiens. Ideo conveniens est ut homo revereatur Angelum, utpote propinquum et
familiarem regis.
Tertio praeeminebat propter plenitudinem splendoris gratiae divinae: Angeli enim participant ipsum lumen
divinum in summa plenitudine. Iob. XXV, 3: nunquid est numerus militum eius, et super quem non surget lumen
eius? et ideo semper apparet cum lumine. Sed homines, etsi aliquid participent de ipso lumine gratiae, parum
tamen, et in obscuritate quadam.
Non ergo decens erat ut homini reverentiam exhiberet, quousque aliquis inveniretur in humana natura qui in his
tribus excederet Angelos. Et haec fuit beata virgo. Et ideo ad designandum quod in his tribus excedebat eum,
voluit ei Angelus reverentiam exhibere: unde dixit, ave.
Unde beata virgo excessit Angelos in iis tribus.
Et primo in plenitudine gratiae, quae magis est in beata virgine quam in aliquo Angelo; et ideo ad insinuandum
hoc, Angelus ei reverentiam exhibuit, dicens, gratia plena, quasi diceret: ideo exhibeo tibi reverentiam, quia me
excellis in plenitudine gratiae.
Dicitur autem beata virgo plena gratia quantum ad tria.
Primo quantum ad animam, in qua habuit omnem plenitudinem gratiae. Nam gratia Dei datur ad duo: scilicet ad
bonum operandum, et ad vitandum malum; et quantum ad ista duo perfectissimam gratiam habuit beata virgo.
1

