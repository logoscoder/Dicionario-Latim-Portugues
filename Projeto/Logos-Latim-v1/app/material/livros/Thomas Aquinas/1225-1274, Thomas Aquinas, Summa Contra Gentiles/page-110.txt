Oportet igitur, ad hoc quod sequatur effectus, quod in passo sit potentia ad recipiendum, et in agente sit victoria
supra passum, ut possit ipsum transmutare ad contrariam dispositionem.
Et si quidem effectus consequens in passum ex victoria agentis supra ipsum fuerit contrarius naturali dispositioni
patientis, erit necessitas violentiae: sicut cum lapis proiicitur sursum.
Si vero non fuerit contraria naturali dispositioni ipsius subiecti, non erit necessitas violentiae, sed ordinis
naturalis: sicut est in motu caeli, qui est a principio agente extrinseco, non tamen est contra naturalem
dispositionem mobilis, et ideo non est motus violentus, sed naturalis.
Similiter est in alteratione corporum inferiorum a corporibus caelestibus: nam naturalis inclinatio est in
corporibus inferioribus ad recipiendam impressionem corporum superiorum.
Sic etiam est in generatione elementorum: nam forma inducenda per generationem non est contraria primae
materiae, quae est generationis subiectum, licet sit contraria formae abiiciendae; non enim materia sub forma
contraria existens est generationis subiectum.
|#16 Ex praedictis igitur patet quod necessitas quae est ex causa agente, in quibusdam dependet ex dispositione
agentis tantum; in quibusdam vero ex dispositione agentis et patientis.
Si igitur talis dispositio secundum quam de necessitate sequitur effectus, fuerit necessaria absolute et in agente et
in patiente, erit necessitas absoluta in causa agente: sicut in his quae agunt ex necessitate et semper.
Si autem non fuerit absolute necessaria sed possibilis removeri, non erit necessitas ex causa agente nisi ex
suppositione dispositionis utriusque debitae ad agendum: sicut in his quae impediuntur interdum in sua
operatione vel propter defectum virtutis, vel propter violentiam alicuius contrarii; unde non agunt semper et ex
necessitate, sed ut in pluribus.
|#17 Ex causa autem finali consequitur in rebus necessitas dupliciter.
Uno quidem modo, prout est primum in intentione agentis. Et quantum ad hoc, eodem modo est necessitas ex
fine et ab agente: agens enim in tantum agit in quantum finem intendit, tam in naturalibus quam in voluntariis. In
rebus enim naturalibus, intentio finis competit agenti secundum suam formam, per quam finis est sibi
conveniens: unde oportet quod secundum virtutem formae tendat res naturalis in finem; sicut grave secundum
mensuram gravitatis tendit ad medium. In rebus autem voluntariis, tantum voluntas inclinat ad agendum propter
finem quantum intendit finem: licet non semper tantum inclinetur ad agendum haec vel illa quae sunt propter
finem quantum appetit finem, quando finis non solum per haec vel illa haberi potest, sed pluribus modis.
Alio vero modo est ex fine necessitas secundum quod est posterius in esse. Et haec est necessitas non absoluta,
sed conditionata: sicut dicimus necesse fore ut serra sit ferrea si debet habere serrae opus.

|+31 Capitulus 31: Quod non est necessarium creaturas semper fuisse.
|#1 Ex praemissis autem restat ostendere quod non est necessarium res creatas ab aeterno fuisse.
|#2 Si enim creaturarum universitatem, vel quamcumque unam creaturam, necesse est esse, oportet quod
necessitatem istam habeat ex se, vel ex alio.
Ex se quidem eam habere non potest.
Ostensum est enim supra quod omne ens oportet esse a primo ente. Quod autem non habet esse a se, impossibile
est quod necessitatem essendi a se habeat: quia quod necesse est esse, impossibile est non esse; et sic quod de se
habet quod sit necesse-esse, de se habet quod non possit esse non ens; et per consequens, quod non sit non ens;
et ita quod sit ens.
Si autem haec necessitas creaturae est ab alio, oportet quod sit ab aliqua causa quae sit extrinseca: quia quicquid
accipiatur intrinsecum creaturae, habet esse ab alio.
Causa autem extrinseca est vel efficiens, vel finis.
Ex efficiente vero sequitur quod effectum necesse sit esse, per hoc quod agentem necesse est agere: per actionem
enim agentis effectus a causa efficiente dependet.
Si igitur agentem non necesse sit agere ad productionem effectus, nec effectum necesse est esse absolute. Deus
autem non agit ex aliqua necessitate ad creaturarum productionem, ut supra ostensum est. Non est igitur absolute
necesse creaturam esse necessitate pendente a causa efficiente.
Similiter nec necessitate pendente a causa finali. Ea enim quae sunt ad finem, necessitatem a fine non recipiunt
nisi secundum quod finis sine eis vel non potest esse, sicut conservatio vitae sine cibo; vel non ita bene esse,
sicut iter sine equo. Finis autem divinae voluntatis, ex qua res in esse processerunt, non potest aliud esse quam
sua bonitas, ut in primo ostensum est. Quae quidem a creaturis non dependet: nec quantum ad esse, cum sit per
se necesse-esse; nec quantum ad bene esse, cum sit secundum se perfecta simpliciter; quae omnia supra ostensa
sunt. Non est igitur creaturam esse absolute necessarium. Nec igitur necessarium est ponere creaturam semper
fuisse.
110

