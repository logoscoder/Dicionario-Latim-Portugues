eos qui non peccaverunt in similitudinem praevaricationis Adae. Non ergo intellexit apostolus quod per unum
hominem peccatum in mundum intraverit per modum imitationis, sed per modum originis.
|#6 Praeterea. Si secundum imitationem apostolus loqueretur de introitu peccati in mundum, potius dixisset per
diabolum peccatum intrasse in mundum quam per unum hominem: sicut etiam expresse dicitur Sap. 2,24 invidia
diaboli mors introivit in orbem terrarum: imitantur autem illum qui sunt ex parte illius.
|#7 Adhuc. In Psalmo David dicit: ecce, in iniquitatibus conceptus sum, et in peccatis concepit me mater mea.
Quod non potest intelligi de peccato actuali: cum David ex legitimo matrimonio conceptus et natus dicatur.
Oportet igitur ut hoc ad peccatum originale referatur.
|#8 Amplius. Iob 14,4 dicitur: quis potest facere mundum de immundo conceptum semine? nonne tu qui solus
es? ex quo manifeste accipi potest quod ex immunditia humani seminis aliqua immunditia ad hominem ex
semine conceptum perveniat. Quod oportet intelligi de immunditia peccati, pro qua sola homo in iudicium
deducitur: praemittitur enim: 3 et dignum ducis super huiuscemodi aperire oculos tuos, et adducere eum tecum in
iudicium? sic igitur aliquod peccatum est quod homo contrahit ab ipsa sui origine, quod originale dicitur.
|#9 Item. Baptismus et alia sacramenta ecclesiae sunt quaedam remedia contra peccatum, ut infra patebit.
Exhibetur autem baptismus, secundum communem ecclesiae consuetudinem, pueris recenter natis. Frustra igitur
exhiberetur nisi in eis esset aliquod peccatum. Non est autem in eis peccatum actuale: quia carent usu liberi
arbitrii, sine quo nullus actus homini in culpam imputatur. Oportet igitur dicere in eis esse peccatum per
originem traductum: cum in operibus Dei et ecclesiae nihil sit vanum et frustra.
|#10 Si autem dicatur quod baptismus infantibus datur, non ut a peccato mundentur, sed ut ad regnum Dei
perveniant, quo perveniri non potest sine baptismo, cum Dominus dicat, Ioan. 3,5, nisi quis renatus fuerit ex
aqua et spiritu sancto, non potest introire in regnum Dei:- hoc vanum est.
Nullus enim a regno Dei excluditur nisi propter aliquam culpam. Finis enim omnis rationalis creaturae est ut ad
beatitudinem perveniat, quae esse non potest nisi in regno Dei. Quod quidem nihil est aliud quam ordinata
societas eorum qui divina visione fruuntur, in qua vera beatitudo consistit, ut patet ex his quae in tertio sunt
ostensa.
Nihil autem a fine suo deficit nisi propter aliquod peccatum. Si igitur pueri nondum baptizati ad regnum Dei
pervenire non possunt, oportet dicere esse in eis aliquod peccatum.
|#11 Sic igitur, secundum catholicae fidei traditionem, tenendum est homines nasci cum peccato originali.

|+51 Capitulus 51: Obiectiones contra peccatum originale.
|#1 Sunt autem quaedam quae huic veritati adversari videntur.
|#2 Peccatum enim unius aliis non imputatur ad culpam: unde Ezech. 18,20 dicitur quod filius non portat
iniquitatem patris.
Et huius ratio est quia non laudamur neque vituperamur nisi ex his quae in nobis sunt. Haec autem sunt quae
nostra voluntate committimus. Non igitur peccatum primi hominis toti humano generi imputatur.
|#3 Si vero quis dicat quod, uno peccante, omnes peccaverunt in ipso ut apostolus dicere videtur, et sic uni non
imputatur peccatum alterius, sed suum peccatum:- hoc etiam, ut videtur, stare non potest.
Quia illi qui ex Adam nati sunt, quando Adam peccavit, in eo nondum erant actu, sed virtute tantum, sicut in
prima origine.
Peccare autem, cum sit agere, non competit nisi existenti in actu. Non igitur in Adam omnes peccavimus.
|#4 Si autem ita dicatur nos in Adam peccasse quasi originaliter ab eo in nos peccatum proveniat simul cum
natura:- hoc etiam impossibile videtur.
Accidens enim, cum de subiecto ad subiectum non transeat, non potest traduci nisi subiectum traducatur.
Subiectum autem peccati anima rationalis est, quae non traducitur in nos ex primo parente, sed a Deo singillatim
creatur in unoquoque, ut in secundo ostensum est. Non igitur per originem peccatum ad nos ab Adam derivari
potest.
|#5 Adhuc. Si peccatum a primo parente in alios derivatur quia ab eo originem trahunt, cum Christus a primo
parente originem duxerit, videtur quod ipse etiam peccato originali subiectus fuerit. Quod est alienum a fide.
447

