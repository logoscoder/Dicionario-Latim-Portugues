Unde apostolus dicit, Rom. 1,1 Paulus, servus Iesu Christi, vocatus apostolus, segregatus in evangelium Dei,
(quod ante promiserat per prophetas suos in Scripturis sanctis) de filio suo, qui factus est ei ex semine David
secundum carnem.
|#19 Post gradum autem illorum qui immediate revelationem a Deo recipiunt, est necessarius alius gratiae
gradus. Quia enim homines revelationem a Deo accipiunt non solum pro praesenti tempore, sed etiam ad
instructionem omnium futurorum, necessarium fuit ut non solum ea quae ipsis revelantur, sermone narrarentur
praesentibus; sed etiam scriberentur ad instructionem futurorum. Unde et oportuit aliquos esse qui huiusmodi
scripta interpretarentur. Quod divina gratia esse oportet, sicut et ipsa revelatio per gratiam Dei fuit. Unde et Gen.
40,8 dicitur: numquid non Dei est interpretatio?
|#20 Sequitur autem ultimus gradus: eorum scilicet qui ea quae aliis sunt revelata, et per alios interpretata,
fideliter credunt.
Hoc autem Dei donum esse superius ostensum est.
|#21 Quia vero per malignos spiritus aliqua similia fiunt his quibus fides confirmatur, tam in signorum
operatione quam in futurorum revelatione, ut supra dictum est, ne per huiusmodi homines decepti mendacio
credant, necessarium est ut adiutorio divinae gratiae instruantur de huiusmodi spiritibus discernendis: secundum
quod dicitur I Ioan. 4,1: nolite omni spiritui credere, sed probate spiritus, si ex Deo sunt.
|#22 Hos autem gratiae effectus, ad instructionem et confirmationem fidei ordinatos, apostolus enumerat I ad
Cor. 12, dicens: alii per spiritum datur sermo sapientiae, alii autem sermo scientiae, secundum eundem spiritum;
alteri fides, in eodem spiritu; alii gratia sanitatum, in uno spiritu; alii operatio virtutum; alii prophetia; alii
discretio spirituum; alii genera linguarum; alii interpretatio sermonum.
|#23 Per hoc autem excluditur error quorundam Manichaeorum, qui dicunt corporalia miracula non esse a Deo
facta.
Simul etiam excluditur eorum error quantum ad hoc quod dicunt prophetas non esse spiritu Dei locutos.
Excluditur etiam error Priscillae et montani, qui dicebant prophetas, tanquam arreptitios, non intellexisse quae
loquebantur.
Quod divinae revelationi non congruit, secundum quam mens principalius illuminatur.
|#24 In praemissis autem gratiae effectibus consideranda est quaedam differentia. Nam etsi omnibus gratiae
nomen competat, quia gratis, absque praecedenti merito, conferuntur; solus tamen dilectionis effectus ulterius
nomen gratiae meretur ex hoc quod gratum Deo facit: dicitur enim Proverb. 8,17: ego diligentes me diligo. Unde
fides et spes, et alia quae ad fidem ordinantur, possunt esse in peccatoribus, qui non sunt Deo grati: sola autem
dilectio est proprium donum iustorum, quia qui manet in caritate, in Deo manet, et Deus in eo, ut dicitur I Ioan.
4,16.
|#25 Est autem et alia differentia in praedictis effectibus gratiae consideranda.
Nam quidam eorum sunt ad totam vitam hominis necessarii, utpote sine quibus salus esse non potest: sicut
credere, sperare, diligere, et praeceptis Dei obedire. Et ad hos effectus necesse est habituales quasdam
perfectiones hominibus inesse, ut secundum eas agere possint cum fuerit tempus.
Alii vero effectus sunt necessarii, non per totam vitam, sed certis temporibus et locis: sicut facere miracula,
praenuntiare futura, et huiusmodi. Et ad hos non dantur habituales perfectiones, sed impressiones quaedam fiunt
a Deo quae cessant actu cessante, et eas oportet iterari cum actus iterari fuerit opportunum: sicut prophetae mens
in qualibet revelatione novo lumine illustratur; et in qualibet miraculorum operatione oportet adesse novam
efficaciam divinae virtutis.

|+155 Capitulus 155: Quod homo indiget auxilio gratiae ad perseverandum in bono.
|#1 Indiget etiam homo divinae gratiae auxilio ad hoc quod perseveret in bono.
|#2 Omne enim quod de se est variabile, ad hoc quod figatur in uno, indiget auxilio alicuius moventis
immobilis. Homo autem variabilis est et de malo in bonum, et de bono in malum. Ad hoc igitur quod immobiliter
perseveret in bono, quod est perseverare, indiget auxilio divino.
|#3 Adhuc. Ad illud quod excedit vires liberi arbitrii, indiget homo auxilio divinae gratiae. Sed virtus liberi
arbitrii non se extendit ad hunc effectum qui est perseverare finaliter in bono. Quod sic patet.
371

