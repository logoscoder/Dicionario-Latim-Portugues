vocalis verbi nostri expressio. Expressio autem vocalis verbi nostri fit per spiritum nostrum, per quem vox verbi
nostri formatur.
Convenienter igitur et per spiritum filii Dei eius carnis formatio dicitur facta.
|#3 Convenit etiam hoc et generationi humanae. Virtus enim activa quae est in semine humano, ad se trahens
materiam quae fluit a matre, per spiritum operatur: fundatur enim huiusmodi virtus in spiritu, propter cuius
continentiam semen spumosum oportet esse et album. Verbum igitur Dei, sibi carnem assumens ex virgine,
convenienter hoc per spiritum suum dicitur carnem assumendo formare.
|#4 Convenit etiam hoc ad insinuandam causam ad incarnationem verbi moventem.
Quae quidem nulla alia esse potuit nisi immensus amor Dei ad hominem, cuius naturam sibi voluit in unitate
personae copulare.
In divinis autem spiritus sanctus est qui procedit ut amor, ut supra dictum est. Conveniens igitur fuit ut
incarnationis opus spiritui sancto attribuatur.
|#5 Solet etiam in sacra Scriptura omnis gratia spiritui sancto attribui, quia quod gratis datur, ex amore donantis
videtur esse collatum. Nulla autem maior est gratia homini collata quam quod Deo in persona uniretur.
Convenienter igitur hoc opus spiritui sancto appropriatur.

|+47 Capitulus 47: Quod Christus non fuit filius spiritus sancti secundum carnem.
|#1 Quamvis autem Christus de spiritu sancto et virgine conceptus dicatur, non potest tamen dici spiritus
sanctus pater Christi secundum generationem humanam, sicut virgo dicitur mater eius.
|#2 Spiritus enim sanctus non produxit humanam naturam in Christo ex sua substantia, sed sola sua virtute
operatus est ad eius productionem. Non ergo potest dici spiritus sanctus pater Christi secundum humanam
generationem.
|#3 Esset etiam inductivum erroris si Christus spiritus sancti filius diceretur.
Manifestum est enim quod verbum Dei secundum hoc habet personam distinctam quod est filius Dei patris. Si
igitur secundum humanam naturam spiritus sancti filius diceretur, daretur intelligi quod Christus esset duo filii:
nam verbum Dei spiritus sancti filius esse non potest. Et sic, cum filiationis nomen ad personam pertineat, non
ad naturam, sequeretur quod in Christo essent duae personae. Quod est a fide catholica alienum.
|#4 Inconveniens etiam esset ut auctoritas patris et nomen ad personam aliam transferretur. Quod contingit si
spiritus sanctus pater Christi diceretur.

|+48 Capitulus 48: Quod non sit dicendum Christum esse creaturam.
|#1 Ulterius etiam manifestum est quod, quamvis humana natura a verbo assumpta sit aliqua creatura, non
tamen potest simpliciter enuntiari Christum esse creaturam.
|#2 Creari enim est fieri quoddam.
Cum autem fieri terminetur ad esse simpliciter, eius est fieri quod habet esse subsistens: et huiusmodi est
individuum completum in genere substantiae, quod quidem in natura intellectuali dicitur persona aut etiam
hypostasis.
Formae vero et accidentia, et etiam partes, non dicuntur fieri nisi secundum quid, cum et esse non habeant in se
subsistens, sed subsistant in alio: unde, cum aliquis fit albus, non dicitur fieri simpliciter, sed secundum quid. In
Christo autem non est alia hypostasis vel persona nisi verbi Dei, quae est increata, ut ex praemissis manifestum
est. Non igitur simpliciter potest enuntiari quod Christus sit creatura: licet cum additione possit hoc dici, ut
dicatur creatura secundum quod homo, vel, secundum humanam naturam.
|#3 Licet autem de subiecto quod est individuum in genere substantiae, non simpliciter dicatur fieri quod est
proprium eius propter accidentia vel partes, sed solum secundum quid; tamen simpliciter praedicantur de
subiecto quaecumque consequuntur naturaliter ad accidentia vel ad partes secundum propriam rationem; dicitur
enim simpliciter homo esse videns, quia hoc consequitur ad oculum; et Crispus, propter capillos; et visibilis,
propter colorem. Sic igitur et ea quae consequuntur proprie ad humanam naturam, simpliciter possunt enuntiari
de Christo: sicut quod est homo, quod est visibilis, quod ambulavit, et omnia huiusmodi.
444

