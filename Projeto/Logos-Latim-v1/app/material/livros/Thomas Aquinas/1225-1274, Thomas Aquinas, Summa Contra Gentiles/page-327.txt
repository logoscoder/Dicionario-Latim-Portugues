consequitur. Ergo, supra hoc, dandum est aliquid hominibus quo in suis personalibus actibus dirigantur. Et hoc
dicimus legem.
|#2 Adhuc. Rationalis creatura, ut dictum est, sic divinae providentiae subditur quod etiam similitudinem
quandam divinae providentiae participat, inquantum se in suis actibus et alia gubernare potest.
Id autem quo aliquorum actus gubernantur, dicitur lex. Conveniens igitur fuit hominibus a Deo legem dari.
|#3 Item. Cum lex nihil aliud sit quam quaedam ratio et regula operandi, illis solum convenit dari legem qui sui
operis rationem cognoscunt. Hoc autem convenit solum rationali creaturae. Soli igitur rationali creaturae fuit
conveniens dari legem.
|#4 Praeterea. Illis danda est lex in quibus est agere et non agere. Hoc autem convenit soli rationali creaturae.
Sola igitur rationalis creatura est susceptiva legis.
|#5 Amplius. Cum lex nihil aliud sit quam ratio operis; cuiuslibet autem operis ratio a fine sumitur: ab eo
unusquisque legis capax suscipit legem a quo ad finem perducitur; sicut inferior artifex ab architectore, et miles a
duce exercitus. Sed creatura rationalis finem suum ultimum in Deo et a Deo consequitur, ut ex superioribus
patet. Fuit igitur conveniens a Deo legem hominibus dari.
|#6 Hinc est quod dicitur Ierem. 31,33: dabo legem meam in visceribus eorum et Oseae 8,12: Scribam eis
multiplices leges meas.

|+115 Capitulus 115: Quod lex divina principaliter hominem ordinat in Deum.
|#1 Ex hoc autem sumi potest ad quid lex divinitus data principaliter tendat.
|#2 Manifestum est enim quod unusquisque legislator ad suum finem principaliter per leges homines dirigere
intendit: sicut dux exercitus ad victoriam et rector civitatis ad pacem. Finis autem quem Deus intendit, est
ipsemet Deus. Lex igitur divina hominem principaliter in Deum ordinare intendit.
|#3 Adhuc. Lex, sicut dictum est, est quaedam ratio divinae providentiae gubernantis rationali creaturae
proposita. Sed gubernatio providentis Dei singula ad proprios fines ducit. Per legem igitur divinitus datam homo
ad suum finem praecipue ordinatur. Finis autem humanae creaturae est adhaerere Deo: in hoc enim felicitas eius
consistit, sicut supra ostensum est. Ad hoc igitur principaliter lex divina hominem dirigit, ut Deo adhaereat.
|#4 Amplius. Intentio cuiuslibet legislatoris est eos quibus legem dat, facere bonos: unde praecepta legis debent
esse de actibus virtutum. Illi igitur actus a lege divina praecipue intenduntur qui sunt optimi.
Sed inter omnes humanos actus illi sunt optimi quibus homo adhaeret Deo, utpote fini propinquiores. Ergo ad
hos actus praecipue lex divina homines ordinat.
|#5 Item. Illud praecipuum debet esse in lege ex quo lex efficaciam habet.
Sed lex divinitus data ex hoc apud homines efficaciam habet quod homo subditur Deo: non enim aliquis alicuius
regis lege artatur qui ei subditus non est. Hoc igitur praecipuum in divina lege esse debet, ut mens humana Deo
adhaereat.
|#6 Hinc est quod dicitur Deut. 10,12: et nunc, Israel, quid Dominus Deus tuus petit a te, nisi ut timeas
Dominum Deum tuum, et ambules in viis eius, et diligas eum, ac servias Domino Deo tuo in toto corde tuo et in
tota anima tua?

|+116 Capitulus 116: Quod finis legis divinae est dilectio Dei.
|#1 Quia vero intentio divinae legis ad hoc principaliter est ut homo Deo adhaereat; homo autem potissime
adhaeret Deo per amorem: necesse est quod intentio divinae legis principaliter ordinetur ad amandum.
|#2 Quod autem per amorem homo maxime Deo adhaereat, manifestum est.
Duo enim sunt in homine quibus Deo potest adhaerere, intellectus scilicet et voluntas: nam secundum inferiores
animae partes Deo adhaerere non potest, sed inferioribus rebus.

327

