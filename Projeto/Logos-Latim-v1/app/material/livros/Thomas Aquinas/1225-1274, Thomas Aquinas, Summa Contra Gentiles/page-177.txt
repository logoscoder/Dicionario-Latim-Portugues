abstractione a materia et materialibus conditionibus, quae sunt individuationis principia; non autem sensus. Quod
exinde apparet quia sensus est particularium, intellectus vero universalium.
Unde patet quod sensus patiuntur a rebus secundum quod sunt in materia: non autem intellectus, sed secundum
quod sunt abstractae. Passio igitur intellectus est absque materia corporali, non autem passio sensus.
|#13 Adhuc. Diversi sensus sunt susceptivi diversorum sensibilium: sicut visus colorum, auditus sonorum. Haec
autem diversitas manifeste ex dispositione diversa organorum contingit: nam organum visus oportet esse in
potentia ad omnes colores, organum auditus ad omnes sonos. Si autem haec receptio fieret absque organo
corporali, eadem potentia esset omnium sensibilium susceptiva: nam virtus immaterialis se habet aequaliter,
quantum de se est, ad omnes huiusmodi qualitates; unde intellectus, qui non utitur organo corporali, omnia
sensibilia cognoscit. Sentire igitur non fit absque organo corporeo.
|#14 Praeterea. Sensus corrumpitur ab excellentia sensibilium: non autem intellectus, quia qui intelligit altiora
intelligibilium, non minus poterit alia speculari, sed magis. Alterius igitur generis est passio sensus a sensibili, et
intellectus ab intelligibili.
Intellectus quidem passio fit absque organo corporali: passio vero sensus cum organo corporali, cuius harmonia
solvitur per sensibilium excellentiam.
|#15 Quod autem Plato dixit, animam esse moventem seipsam, certum esse videtur ex hoc quod circa corpora
apparet.
Nullum enim corpus videtur movere nisi sit motum. Unde Plato ponebat omne movens moveri. Et quia non itur
in infinitum ut unumquodque motum ab alio moveatur, ponebat primum movens in unoquoque ordine movere
seipsum. Et ex hoc sequebatur animam, quae est primum movens in motibus animalium, esse aliquod movens
seipsum.
|#16 Hoc autem patet esse falsum, dupliciter: primo quidem, quia probatum est quod omne quod movetur per
se, est corpus. Unde, cum anima non sit corpus, impossibile est ipsam moveri nisi per accidens.
|#17 Secundo quia, cum movens inquantum huiusmodi sit actu, motum autem inquantum huiusmodi sit in
potentia; nihil autem potest esse secundum idem actu et potentia: impossibile erit quod idem secundum idem sit
movens et motum, sed oportet, si aliquid dicitur movens seipsum, quod una pars eius sit movens et alia pars sit
mota. Et hoc modo dicitur animal movere seipsum: quia anima est movens, et corpus est motum. Sed quia Plato
animam non ponebat esse corpus, licet uteretur nomine motus, qui proprie corporum est, non tamen de hoc motu
proprie dicto intelligebat, sed accipiebat motum communius pro qualibet operatione: prout etiam Aristoteles
dicit, in III de anima, quod sentire et intelligere sunt motus quidam. Sic autem motus non est actus existentis in
potentia, sed actus perfecti. Unde, cum dicebat animam movere seipsam, intendebat per hoc dicere quod ipsa
operatur absque adminiculo corporis, e contrario ei quod accidit in aliis formis, quae non agunt absque materia:
non enim calor calefacit separatim, sed calidum.
Ex quo volebat concludere omnem animam motivam esse immortalem: nam quod per se habet operationem, et
per se habet operationem, et per se existentiam habere potest.
|#18 Sed iam ostensum est quod operatio animae brutalis, quae est sentire, non potest esse sine corpore. Multo
autem magis hoc apparet in operatione eius quod est appetere. Nam omnia quae ad appetitum sensitivae partis
pertinent, manifeste cum transmutatione aliqua corporis fiunt: unde et passiones animae dicuntur.
|#19 Ex quibus sequitur quod nec ipsum movere sit operatio animae sensitivae absque organo. Non enim movet
anima brutalis nisi per sensum et appetitum.
Nam virtus quae dicitur exequens motum, facit membra esse obedientia imperio appetitus: unde magis sunt
virtutes perficientes corpus ad moveri, quam virtutes moventes.
|#20 Sic igitur patet quod nulla operatio animae brutalis potest esse absque corpore. Ex quo de necessitate
concludi potest quod anima brutalis cum corpore intereat.

|+83 Capitulus 83: Quod anima humana incipiat cum corpore.
|#1 Sed quia eaedem res inveniuntur et esse incipere et finem essendi habere, potest alicui videri quod, ex quo
anima humana finem essendi non habet, quod nec principium essendi habuerit, sed fuerit semper.
Quod quidem videtur his rationibus posse probari.

177

