|#2
Ostensum est enim supra quod operatio animae vegetabilis, et cognitio sensitiva, excedit virtutem
qualitatum activarum et passivarum, et multo magis operatio intellectus. Complexio autem causatur ex
qualitatibus activis et passivis. Non potest igitur complexio esse principium operationum animae. Unde
impossibile est quod aliqua anima sit complexio.
|#3 Adhuc. Complexio, cum sit quiddam constitutum ex contrariis qualitatibus quasi medium inter eas,
impossibile est quod sit forma substantialis: nam substantiae nihil est contrarium, nec suscipit magis et minus.
Anima autem est forma substantialis, et non accidentalis: alias per animam non sortiretur aliquid genus vel
speciem. Anima igitur non est complexio.
|#4 Adhuc. Complexio non movet corpus animalis motu locali: sequeretur enim motum dominantis, et sic
semper deorsum ferretur. Anima autem movet animal in omnem partem. Non est igitur anima complexio.
|#5 Amplius. Anima regit corpus et repugnat passionibus, quae complexionem sequuntur. Ex complexione enim
aliqui sunt magis aliis ad concupiscentias vel iras apti, qui tamen magis ab eis abstinent, propter aliquid
refrenans: ut patet in continentibus.
Hoc autem non facit complexio. Non est igitur anima complexio.
|#6 Deceptus autem fuisse videtur ex hoc quod non consideravit aliter passiones attribui complexioni, et aliter
animae.
Complexioni namque attribuuntur sicut disponenti, et quantum ad id quod est materiale in passionibus, sicut
fervor sanguinis et huiusmodi: animae autem tanquam principali causae, ex parte eius quod est in passionibus
formale, sicut in ira appetitus vindictae.

|+64 Capitulus 64: Quod anima non sit harmonia.
|#1 Similis autem praedictae positioni est positio dicentium animam esse harmoniam. Non enim intellexerunt
animam esse harmoniam sonorum, sed contrariorum, ex quibus videbant componi corpora animata.
Quae quidem opinio in libro de anima videtur attribui empedocli. Gregorius autem Nyssenus attribuit eam
dinarcho.
Unde et improbatur sicut et praecedens; et adhuc propriis rationibus.
|#2 Omne enim corpus mixtum harmoniam habet et complexionem. Nec harmonia potest movere corpus aut
regere ipsum, vel repugnare passionibus: sicut nec complexio. Intenditur etiam et remittitur: sicut et complexio.
Ex quibus omnibus ostenditur quod anima non sit harmonia, sicut nec complexio.
|#3 Adhuc. Ratio harmoniae magis convenit qualitatibus corporis quam animae: nam sanitas est harmonia
quaedam humorum; fortitudo, nervorum et ossium; pulchritudo, membrorum et colorum. Non autem potest
assignari qualium harmonia sit sensus aut intellectus, et cetera quae ad animam pertinent.
Non est igitur anima harmonia.
|#4 Amplius. Harmonia dicitur dupliciter: uno modo, ipsa compositio; alio modo, ratio compositionis. Anima
autem non est compositio: quia oporteret quod unaquaeque pars animae esset compositio aliquarum partium
corporis; quod non est assignare.
Similiter non est ratio compositionis: quia, cum in diversis partibus corporis sint diversae rationes seu
proportiones compositionis, singulae partes corporis haberent singulas animas; aliam enim animam haberet os et
caro et nervus, cum sint secundum diversam proportionem composita. Quod patet esse falsum. Non est igitur
anima harmonia.

|+65 Capitulus 65: Quod anima non sit corpus.
|#1 Fuerunt autem et alii magis errantes, ponentes animam esse corpus. Quorum opiniones licet fuerint diversae
et variae, sufficit eas hic communiter reprobare.
|#2 Viventia enim, cum sint quaedam res naturales, sunt composita ex materia et forma. Componuntur autem ex
corpore et anima, quae facit viventia actu. Ergo oportet alterum istorum esse formam, et alterum materiam.
Corpus autem non potest esse forma: quia corpus non est in altero sicut in materia et subiecto. Anima igitur est
forma.
150

