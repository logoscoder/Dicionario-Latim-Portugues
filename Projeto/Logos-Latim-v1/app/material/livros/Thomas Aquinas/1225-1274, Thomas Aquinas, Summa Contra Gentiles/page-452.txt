|#12 Adhuc. Hoc maxime hominibus utile est, ut futurae beatitudinis in eis spes fundetur. Hanc autem spem
magis ex Deo incarnato concepisset, si carnem immortalem et impassibilem et gloriosam assumpsisset, et
omnibus ostendisset. Non igitur videtur fuisse conveniens quod carnem mortalem et infirmam assumpserit.
|#13 Amplius. Videtur fuisse conveniens, ad ostendendum quod omnia quae in mundo sunt, sint a Deo, quod
ipse abundantia rerum mundanarum usus fuisset, in divitiis et in maximis honoribus vivens.
Cuius contraria de ipso leguntur: quod pauperem et abiectam vitam duxit, et probrosam mortem sustinuit. Non
igitur videtur esse conveniens quod fides de Deo incarnato praedicat.
|#14 Praeterea. Ex hoc quod ipse abiecta passus est, eius divinitas maxime fuit occultata: cum tamen hoc
maxime necessarium fuerit hominibus ut eius divinitatem cognoscerent, si ipse fuit Deus incarnatus.
Non igitur videtur quod fides praedicat humanae saluti convenire.
|#15
Si quis autem dicat quod propter obedientiam patris filius Dei mortem sustinuit, hoc non videtur
rationabile.
Obedientia enim impletur per hoc quod obediens se conformat voluntati praecipientis.
Voluntas autem Dei patris irrationabilis esse non potest. Si igitur non fuit conveniens Deum hominem factum
mortem pati, quia mors contraria esse videtur divinitati, quae vita est, huius rei ratio ex obedientia ad patrem
convenienter assignari non potest.
|#16 Praeterea. Voluntas Dei non est ad mortem hominum, etiam peccatorum, sed magis ad vitam: secundum
illud Ezech. 18: nolo mortem peccatoris, sed magis ut convertatur et vivat. Multo igitur minus potuit esse
voluntas Dei patris ut homo perfectissimus morti subiiceretur.
|#17 Amplius. Impium et crudele videtur innocentem praecepto ad mortem inducere: et praecipue pro impiis,
qui morte sunt digni. Homo autem Christus Iesus innocens fuit. Impium igitur fuisset si praecepto Dei patris
mortem subiisset.
|#18 Si vero aliquis dicat hoc necessarium fuisse propter humilitatem demonstrandam, sicut apostolus videtur
dicere, philipp. 2, quod Christus humiliavit semetipsum factus obediens usque ad mortem: nec haec quidem ratio
conveniens videtur.
Primum quidem, quia in eo commendanda est humilitas qui habet superiorem, cui subiici possit: quod de Deo
dici non potest.
Non igitur conveniens fuit Dei verbum humiliari usque ad mortem.
|#19
Item. Satis homines ad humilitatem informari poterant verbis divinis, quibus est fides omnimoda
adhibenda, et exemplis humanis. Non igitur ad demonstrandum humilitatis exemplum necessarium fuit verbum
Dei aut carnem sumere, aut mortem subire.
|#20 Si quis autem iterum dicat quod propter nostrorum peccatorum purgationem necessarium fuit Christum
mortem subire et alia quae videntur esse abiecta, sicut apostolus dicit quod traditus est propter peccata nostra, et
iterum, mortuus est ad multorum exhaurienda peccata: nec hoc videtur esse conveniens.
Primo quidem, quia per solam Dei gratiam hominum peccata purgantur.
|#21 Deinde quia, si aliqua satisfactio requirebatur, conveniens fuit ut ille satisfaceret qui peccavit: quia in iusto
Dei iudicio unusquisque onus suum debet portare.
|#22 Item. Si conveniens fuit ut aliquis homine puro maior pro homine satisfaceret, sufficiens fuisse videtur si
Angelus, carne assumpta, huiusmodi satisfactionem implesset: cum Angelus naturaliter sit superior homine.
|#23 Praeterea. Peccatum non expiatur peccato, sed magis augetur. Si igitur per mortem Christus satisfacere
debuit, talis debuit eius mors esse in qua nullus peccaret: ut scilicet non violenta morte, sed naturaliter moreretur.
|#24 Adhuc. Si pro peccatis hominum Christum mori oportuit, cum frequenter homines peccent, oportuisset
eum frequenter mortem subire.
|#25 Si quis autem dicat quod specialiter propter peccatum originale necessarium fuit Christum nasci et pati,
quod quidem totam naturam humanam infecerat, homine primo peccante:- hoc impossibile videtur.

452

