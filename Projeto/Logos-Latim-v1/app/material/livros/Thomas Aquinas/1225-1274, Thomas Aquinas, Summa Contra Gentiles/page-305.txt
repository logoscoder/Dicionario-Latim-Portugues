pertinet, secundum suam bonitatem, quod desideria convenientia, quae per orationes explicantur, ad effectum
convenientem perducat.
|#4 Item. Quanto aliqua sunt propinquiora moventi, tanto efficacius impressionem moventis assequuntur: nam
et quae propinquiora sunt igni, magis ab ipso calefiunt.
Substantiae autem intellectuales propinquiores sunt Deo quam substantiae naturales inanimatae. Efficacior est
igitur impressio divinae motionis in substantiis intellectualibus quam in substantiis aliis naturalibus.
Corpora autem naturalia in tantum participant de motione divina quod naturalem boni appetitum consequuntur
ex eo, et etiam appetitus impletionem, quod quidem fit dum proprios fines consequuntur. Multo igitur magis
intellectuales substantiae desideriorum suorum, quae per orationem Deo offeruntur, impletionem consequuntur.
|#5 Amplius. De ratione amicitiae est quod amans velit impleri desiderium amati, inquantum vult eius bonum et
perfectionem: propter quod dicitur quod amicorum est idem velle. Ostensum est autem supra quod Deus suam
creaturam amat; et tanto magis unamquamque quanto plus de eius bonitate participat, quae est primum et
principale amatum ab ipso.
Vult igitur impleri desideria rationalis creaturae, quae perfectissime divinam bonitatem participat inter ceteras
creaturas. Sua autem voluntas est perfectiva rerum: est enim causa rerum per suam voluntatem, ut supra
ostensum est. Ad bonitatem igitur divinam pertinet ut impleat desideria rationalis creaturae sibi per orationem
proposita.
|#6 Praeterea. Bonum creaturae derivatum est secundum quandam similitudinem a bonitate divina. Hoc autem
maxime commendabile in hominibus apparet, ut iuste petentibus assensum non denegent: ex hoc enim vocantur
liberales, clementes, misericordes et pii. Maxime igitur hoc ad divinam bonitatem pertinet, ut pias orationes
exaudiat.
|#7 Hinc est quod dicitur in Psalmo: voluntatem timentium se faciet, et orationes eorum exaudiet, et salvos
faciet eos. Et Matth. 7,8, Dominus dicit: omnis qui petit accipit, et qui quaerit invenit, et pulsanti aperietur.
|#8 Non est autem inconveniens si quandoque etiam petitiones orantium non admittantur a Deo.
|#9 Ea enim ratione ostensum est quod Deus desideria rationalis creaturae adimplet, inquantum desiderat
bonum.
Quandoque autem contingit quod id quod petitur non est verum bonum, sed apparens, simpliciter autem malum.
Non est igitur talis oratio Deo exaudibilis. Hinc est quod dicitur Iac. 4,3: petitis et non accipitis, eo quod male
petatis.
|#10 Similiter autem ex hoc quod Deus ad desiderandum movet, ostensum est conveniens esse quod desideria
impleat.
Mobile autem ad finem motus non perducitur a movente nisi motus continuetur. Si igitur motus desiderii per
orationis instantiam non continuetur, non est inconveniens si oratio effectum debitum non sortiatur.
Hinc est quod Dominus dicit, Lucae 18,1: quoniam oportet semper orare, et non deficere.
Et I Thess. 5,17, dicit apostolus: sine intermissione orate.
|#11
Rursus. Ostensum est quod Deus rationalis creaturae decenter desiderium implet inquantum ei
appropinquat.
Appropinquat autem ei aliquis per contemplationem, et devotam affectionem, et humilem et firmam intentionem.
Illa igitur oratio quae sic Deo non appropinquat, non est a Deo exaudibilis. Unde et in Psalmo dicitur: respexit in
orationem humilium; Iac. 1,6: postulet autem in fide, nihil haesitans.
|#12 Item. Ostensum est quod ratione amicitiae, Deus vota piorum exaudit.
Qui igitur a Dei amicitia declinat, non est dignum ut eius oratio exaudiatur.
Hinc est quod Prov. 28,9 dicitur: qui declinat aurem suam ne audiat legem, oratio eius erit execrabilis. Et Isaiae
1,15: cum multiplicaveritis orationes, non exaudiam: manus enim vestrae sanguine plenae sunt.
|#13 Ex hac etiam radice procedit quod quandoque aliquis Dei amicus non auditur quando pro his rogat qui non
sunt Dei amici: secundum illud Ierem. 7,16: tu ergo noli orare pro populo hoc, nec assumas pro eis laudem et
orationem, et non obsistas mihi: quia non exaudiam te.
|#14 Contingit autem quandoque quod aliquis ex amicitia denegat quod petitur ab amico, quia cognoscit hoc ei
esse nocivum, vel contrarium ei magis expedire: ut medicus infirmanti quandoque negat quod petit, considerans
305

