|#4 Amplius. Omnis res vel est agens, vel est facta. Malum autem non potest esse agens: quia quicquid agit, agit
inquantum est actu existens et perfectum.
Et similiter non potest esse factum: nam cuiuslibet generationis terminus est forma et bonum. Nulla igitur res
secundum suam essentiam est mala.
|#5 Item. Nihil tendit ad suum contrarium: unumquodque enim appetit quod est sibi simile et conveniens. Omne
autem ens agendo intendit bonum, ut ostensum est. Nullum igitur ens, inquantum huiusmodi, est malum.
|#6 Adhuc. Omnis essentia est alicui rei naturalis. Si enim est in genere substantiae, est ipsa natura rei. Si vero
sit in genere accidentis, oportet quod ex principiis alicuius substantiae causetur, et sic illi substantiae erit
naturalis: licet forte alteri substantiae non sit naturalis, sicut caliditas est naturalis igni, licet sit innaturalis aquae.
Quod autem est secundum se malum, non potest esse alicui naturale. De ratione enim mali est privatio eius quod
est alicui natum inesse et debitum ei. Malum igitur, cum sit eius quod est naturale privatio, non potest esse alicui
naturale. Unde et quicquid naturaliter inest alicui, est ei bonum, et malum si ei desit. Nulla igitur essentia est
secundum se mala.
|#7 Amplius. Quicquid habet essentiam aliquam, aut ipsummet est forma, aut habet formam aliquam: per
formam enim collocatur unumquodque in genere vel specie.
Forma autem, inquantum huiusmodi, habet rationem bonitatis: cum sit principium actionis; et finis quem intendit
omne faciens; et actus quo unumquodque habens formam perfectum est. Quicquid igitur habet essentiam
aliquam, inquantum huiusmodi, est bonum. Malum igitur non habet essentiam aliquam.
|#8 Item. Ens per actum et potentiam dividitur. Actus autem, inquantum huiusmodi, bonum est: quia secundum
quod aliquid est actu, secundum hoc est perfectum. Potentia etiam bonum aliquid est: tendit enim potentia ad
actum, ut in quolibet motu apparet; et est etiam actui proportionata, non ei contraria; et est in eodem genere cum
actu; et privatio non competit ei nisi per accidens. Omne igitur quod est, quocumque modo sit, inquantum est
ens, bonum est. Malum igitur non habet aliquam essentiam.
|#9 Amplius. Probatum est in secundo huius, quod omne esse, quocumque modo sit, est a Deo. Deum autem
esse perfectam bonitatem, in primo ostendimus. Cum igitur boni effectus malum esse non possit, impossibile est
aliquod ens, inquantum est ens, esse malum.
|#10 Hinc est quod Gen. 1,31 dicitur: vidit Deus cuncta quae fecerat, et erant valde bona; et Eccle. 3,11: cuncta
fecit bona in tempore suo; et I Tim. 4,4: omnis creatura Dei bona.
Et dionysius, cap. IV de div. Nom., dicit quod malum non est existens, scilicet per se, nec aliquid in existentibus,
quasi accidens, sicut albedo vel nigredo.
|#11 Per hoc autem excluditur error Manichaeorum, ponentium aliquas res secundum suas naturas esse malas.

|+8 Capitulus 8: Rationes quibus videtur probari quod malum sit natura vel res aliqua (et solutio ipsarum)
|#1 Videtur autem quibusdam rationibus praedictae sententiae posse obviari.
|#2 Ex propria enim differentia specifica unumquodque speciem sortitur. Malum autem est differentia specifica
in aliquibus generibus, scilicet in habitibus et actibus moralibus: sicut enim virtus secundum suam speciem est
bonus habitus, ita contrarium vitium est malus habitus secundum suam speciem; et similiter de actibus virtutum
et vitiorum. Malum igitur est dans speciem aliquibus rebus. Est igitur aliqua essentia, et aliquibus rebus naturalis.
|#3 Praeterea. Utrumque contrariorum est natura quaedam: si enim nihil poneret, alterum contrariorum esset
privatio vel negatio pura. Sed bonum et malum dicuntur esse contraria. Malum igitur est natura aliqua.
|#4 Item. Bonum et malum dicuntur esse genera contrariorum ab Aristotele, in praedicamentis. Cuiuslibet
autem generis est essentia et natura aliqua: nam non entis non sunt species neque differentiae, et ita quod non est,
non potest esse genus.
Malum igitur est aliqua essentia et natura.
|#5 Adhuc. Omne quod agit, est res aliqua. Malum autem agit inquantum malum: repugnat enim bono et
corrumpit ipsum. Malum igitur, inquantum malum, est res aliqua.
210

