aliquid referri ad alterum, cointelligit relationem illius ad ipsum: quamvis secundum rem quandoque non
referatur.
|#4 Et sic etiam patet quod alio modo dicuntur de Deo praedictae relationes, et alia quae de Deo praedicantur.
Nam omnia alia, ut sapientia, voluntas, eius essentiam praedicant: relationes vero praedictae minime, sed
secundum modum intelligendi tantum. Nec tamen intellectus est falsus. Ex hoc enim ipso quod intellectus noster
intelligit relationes divinorum effectuum terminari in ipsum Deum, aliqua praedicat relative de ipso: sicut et
scibile relative intelligimus et significamus ex hoc quod scientia refertur ad ipsum.
|#5 Patet etiam ex his quod divinae simplicitati non derogat si multae relationes de ipso dicuntur, quamvis eius
essentiam non significent: quia sequuntur intelligendi modum. Nihil enim prohibet intellectum nostrum
intelligere multa, et multipliciter referri ad id quod est in se simplex, ut sic ipsum simplex sub multiplici
relatione consideret. Et quanto aliquid est magis simplex, tanto est maioris virtutis et plurium principium, ac per
hoc multiplicius relatum intelligitur: sicut punctum plurium est principium quam linea, et linea quam superficies.
Hoc igitur ipsum quod multa relative de Deo dicuntur, eius summae simplicitati attestatur.

|+15 Capitulus 15: Quod Deus sit omnibus causa essendi.
|#1 Quia vero ostensum est quod Deus est aliquibus essendi principium, oportet ulterius ostendere quod nihil
praeter ipsum est nisi ab ipso.
|#2 Omne enim quod alicui convenit non secundum quod ipsum est, per aliquam causam convenit ei, sicut
album homini: nam quod causam non habet, primum et immediatum est, unde necesse est ut sit per se et
secundum quod ipsum.
Impossibile est autem aliquod unum duobus convenire et utrique secundum quod ipsum.
Quod enim de aliquo secundum quod ipsum dicitur, ipsum non excedit: sicut habere tres angulos duobus rectis
aequales non excedit triangulum. Si igitur aliquid duobus conveniat, non conveniet utrique secundum quod
ipsum est. Impossibile est igitur aliquod unum de duobus praedicari ita quod de neutro per causam dicatur, sed
oportet vel unum esse alterius causam, sicut ignis est causa caloris corpori mixto, cum tamen utrumque calidum
dicatur; vel oportet quod aliquod tertium sit causa utrique, sicut duabus candelis ignis est causa lucendi.
Esse autem dicitur de omni eo quod est.
Impossibile est igitur esse aliqua duo quorum neutrum habeat causam essendi, sed oportet utrumque acceptorum
esse per causam, vel alterum alteri esse causam essendi.
Oportet igitur quod ab illo cui nihil est causa essendi, sit omne illud quod quocumque modo est. Deum autem
supra ostendimus huiusmodi ens esse cui nihil sit causa essendi. Ab eo igitur est omne quod quocumque modo
est.
Si autem dicatur quod ens non est praedicatum univocum, nihil minus praedicta conclusio sequitur. Non enim de
multis aequivoce dicitur, sed per analogiam: et sic oportet fieri reductionem in unum.
|#3 Amplius. Quod alicui convenit ex sua natura, non ex alia causa, minoratum in eo et deficiens esse non
potest. Si enim naturae aliquid essentiale subtrahitur vel additur, iam altera natura erit: sicut et in numeris accidit,
in quibus unitas addita vel subtracta speciem variat. Si autem, natura vel quidditate rei integra manente, aliquid
minoratum inveniatur, iam patet quod illud non simpliciter dependet ex illa natura, sed ex aliquo alio, per cuius
remotionem minoratur. Quod igitur alicui minus convenit quam aliis, non convenit ei ex sua natura tantum, sed
ex alia causa.
Illud igitur erit causa omnium in aliquo genere cui maxime competit illius generis praedicatio: unde et quod
maxime calidum est videmus esse causam caloris in omnibus calidis, et quod maxime lucidum causam omnium
lucidorum. Deus autem est maxime ens, ut in primo libro ostensum est. Ipse igitur est causa omnium de quibus
ens praedicatur.
|#4
Adhuc. Secundum ordinem effectuum oportet esse ordinem causarum: eo quod effectus causis suis
proportionati sunt.
Unde oportet quod, sicut effectus proprii reducuntur in causas proprias, ita id quod commune est in effectibus
propriis, reducatur in aliquam causam communem: sicut supra particulares causas generationis huius vel illius est
sol universalis causa generationis; et rex est universalis causa regiminis in regno, supra praepositos regni et etiam
urbium singularium. Omnibus autem commune est esse. Oportet igitur quod supra omnes causas sit aliqua causa
cuius sit dare esse. Prima autem causa Deus est, ut supra ostensum est. Oportet igitur omnia quae sunt a Deo
esse.

93

