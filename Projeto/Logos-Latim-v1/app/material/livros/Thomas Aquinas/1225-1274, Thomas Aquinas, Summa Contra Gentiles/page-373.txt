|#2 Eiusdem enim virtutis est continuare salutem alicuius, et interruptam reparare: sicut enim per virtutem
naturalem continuatur sanitas in corpore, ita per eandem virtutem naturalem sanitas interrupta reparatur. Homo
autem perseverat in bono auxilio divinae gratiae, ut ostensum est.
Igitur, si per peccatum lapsus fuerit, eiusdem gratiae auxilio poterit reparari.
|#3 Adhuc. Agens quod non requirit dispositionem in subiecto, potest suum effectum imprimere in subiectum
qualitercumque dispositum: et propter hoc Deus, qui in agendo non requirit subiectum dispositum, potest absque
dispositione subiecti formam naturalem inducere; utpote dum caecum illuminat, mortuum vivificat, et sic de
similibus. Sed sicut non requirit dispositionem naturalem in subiecto corporeo, ita non requirit meritum in
voluntate ad gratiam conferendam: quia sine meritis datur, ut ostensum est. Ergo gratiam gratum facientem, per
quam peccata tolluntur, Deus alicui conferre potest etiam postquam a gratia cecidit per peccatum.
|#4 Amplius. Haec sola homo recuperare amissa non potest quae per generationem ei adveniunt, sicut potentias
naturales et membra: eo quod homo non potest iterum generari. Auxilium autem gratiae datur homini non per
generationem, sed postquam iam est. Potest igitur post amissionem gratiae per peccatum, iterum reparari ad
peccata delenda.
|#5 Item. Gratia est quaedam habitualis dispositio in anima, ut ostensum est.
Sed habitus acquisiti per actus, si amittantur, possunt iterum reacquiri per actus per quos acquisiti sunt. Multo
igitur magis gratia Deo coniungens et a peccato liberans, si amittatur, divina operatione reparari potest.
|#6 Praeterea. In operibus Dei non est aliquid frustra, sicut nec in operibus naturae: hoc enim et natura habet a
Deo.
Frustra autem aliquid moveretur, nisi posset pervenire ad finem motus. Necessarium est ergo quod id quod
natum est moveri ad aliquem finem, sit possibile venire in finem illum.
Sed homo postquam in peccatum cecidit, quandiu status huius vitae durat, remanet in eo aptitudo ut moveatur ad
bonum: cuius signa sunt desiderium de bono, et dolor de malo, quae adhuc in homine remanent post peccatum.
Est igitur possibile hominem post peccatum iterum redire ad bonum quod gratia in homine operatur.
|#7 Amplius. Nulla potentia passiva invenitur in rerum natura quae non possit reduci in actum per aliquam
potentiam activam naturalem. Multo igitur minus est aliqua potentia in anima humana quae non sit reducibilis in
actum per potentiam activam divinam. Manet autem in anima humana, etiam post peccatum potentia ad bonum:
quia per peccatum non tolluntur potentiae naturales, quibus anima ordinatur ad suum bonum. Potest igitur per
divinam potentiam reparari in bono. Et sic auxilio gratiae homo potest consequi remissionem peccatorum.
|#8 Hinc est quod dicitur Isaiae 1,18, si fuerint peccata vestra ut coccinum, quasi nix dealbabuntur; et Proverb.
10,12, universa delicta operit caritas. Hoc etiam quotidie a Domino non frustra petimus, dicentes: dimitte nobis
debita nostra.
|#9 Per hoc autem excluditur error Novatianorum, qui dixerunt quod de peccatis quae homo post baptismum
peccat, homo veniam consequi non potest.

|+157 Capitulus 157: Quod homo a peccato liberari non potest nisi per gratiam.
|#1 Ex eisdem etiam ostendi potest quod homo a peccato mortali resurgere non potest nisi per gratiam.
|#2 Per peccatum enim mortale homo ab ultimo fine avertitur. In ultimum autem finem homo non ordinatur nisi
per gratiam.
Per solam igitur gratiam homo potest a peccato resurgere.
|#3 Adhuc. Offensa non nisi per dilectionem tollitur. Sed per peccatum mortale homo Dei offensam incurrit:
dicitur enim quod Deus peccatores odit, inquantum vult eos privare ultimo fine, quem his quos diligit praeparat.
Non ergo homo potest a peccato mortali resurgere nisi per gratiam, per quam fit quaedam amicitia inter Deum et
hominem.
|#4 Ad hoc etiam induci possunt omnes rationes superius positae de gratiae necessitate.
|#5 Hinc est quod dicitur Isaiae 43,25: ego sum ipse qui deleo iniquitates tuas propter me; et in Psalmo:
remisisti iniquitatem plebis tuae: operuisti omnia peccata eorum.
373

