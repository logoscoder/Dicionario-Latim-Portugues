Ioan. 3,13, nemo ascendit in caelum nisi qui descendit de caelo, adiunxit, filius hominis, qui est in caelo: in quo
ostendit se ita descendisse de caelo quod tamen in caelo esse non desierit. Hoc autem proprium deitatis est, ut ita
in terris sit quod et caelum impleat: secundum illud Ier. 23,24: caelum et terram ego impleo. Non ergo filio Dei,
inquantum Deus est, descendere de caelo competit secundum motum localem: nam quod localiter movetur, sic
ad unum locum accedit quod recedit ab altero. Dicitur igitur filius Dei descendisse secundum hoc quod terrenam
substantiam sibi copulavit: sicut et apostolus eum exinanitum dicit, inquantum formam servi accepit, ita tamen
quod divinitatis naturam non perdidit.
|#10 Id vero quod pro radice huius positionis assumunt, ex superioribus patet esse falsum. Ostensum est enim in
secundo libro quod ista corporalia non a diabolo, sed a Deo sunt facta.

|+31 Capitulus 31: De errore Apollinaris circa corpus Christi.
|#1 Irrationabilius autem his circa incarnationis mysterium Apollinaris erravit in hoc tamen cum praedictis
concordans, quod corpus Christi non fuit de virgine assumptum, sed, quod est magis impium, aliquid verbi dicit
in carnem Christi fuisse conversum: occasionem erroris sumens ex eo quod dicitur Ioan. 1,14, verbum caro
factum est, quod sic intelligendum putavit quasi ipsum verbum sit conversum in carnem, sicut et intelligitur illud
quod legitur Ioan. 2,9, ut gustavit architriclinus aquam vinum factam, quod ea ratione dicitur, quia conversa est
aqua in vinum.
|#2 Huius autem erroris impossibilitatem ex his quae supra ostensa sunt, facile est deprehendere. Ostensum est
enim supra quod Deus omnino immutabilis est. Omne autem quod in aliud convertitur, manifestum est mutari.
Cum igitur verbum Dei sit verus Deus, ut ostensum est, impossibile est quod verbum Dei fuerit in carnem
mutatum.
|#3 Item. Verbum Dei, cum sit Deus, simplex est: ostensum est enim supra in Deo compositionem non esse.
Si igitur aliquid verbi Dei sit conversum in carnem, oportet totum verbum conversum esse. Quod autem in aliud
convertitur, desinit esse id quod prius fuit: sicut aqua conversa in vinum, iam non est aqua sed vinum. Igitur post
incarnationem, secundum positionem praedictam, verbum Dei penitus non erit.
Quod apparet impossibile: tum ex hoc quod verbum Dei est aeternum, secundum illud Ioan. 1,1, in principio erat
verbum; tum quia post incarnationem Christus verbum Dei dicitur, secundum illud Apoc. 19,13, vestitus erat
veste aspersa sanguine, et vocabatur nomen eius: verbum Dei.
|#4 Amplius. Eorum quae non communicant in materia et in genere uno, impossibile est fieri conversionem in
invicem: non enim ex linea fit albedo, quia sunt diversorum generum; neque corpus elementare potest converti in
aliquod corporum caelestium, vel in aliquam incorpoream substantiam, aut e converso, cum non conveniant in
materia. Verbum autem Dei, cum sit Deus, non convenit neque in genere neque in materia cum quocumque alio:
eo quod Deus neque in genere est, neque materiam habet.
Impossibile est igitur verbum Dei fuisse in carnem conversum, vel in quodcumque aliud.
|#5 Praeterea. De ratione carnis, ossis et sanguinis et huiusmodi partium est quod sit ex determinata materia. Si
igitur verbum Dei sit in carnem conversum, secundum positionem praedictam, sequetur quod in Christo non
fuerit vera caro nec aliquid aliud huiusmodi. Et sic etiam non erit verus homo, sed apparens tantum, et alia
huiusmodi quae supra contra valentinum posuimus.
|#6 Patet igitur hoc quod ioannes dicit, verbum caro factum est, non sic intelligendum esse quasi verbum sit
conversum in carnem: sed quia carnem assumpsit, ut cum hominibus conversaretur et eis visibilis appareret.
Unde et subditur: et habitavit in nobis et vidimus gloriam eius etc.: sicut et in baruch de Deo dicitur quod in
terris visus est, et cum hominibus conversatus est.

|+32 Capitulus 32: De errore Arii et Apollinaris circa animam Christi.
|#1 Non solum autem circa corpus Christi, sed etiam circa eius animam aliqui male sensisse inveniuntur.
|#2 Posuit enim Arius quod in Christo non fuit anima, sed quod solam carnem assumpsit, cui divinitas loco
animae fuit.
Et ad hoc ponendum necessitate quadam videtur fuisse inductus. Cum enim vellet asserere quod filius Dei sit
creatura et minor patre, ad hoc probandum illa Scripturarum assumpsit testimonia quae, infirmitatem humanam
424

