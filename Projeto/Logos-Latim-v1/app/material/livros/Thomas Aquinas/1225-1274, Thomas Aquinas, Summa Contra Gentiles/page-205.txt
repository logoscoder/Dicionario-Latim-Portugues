Tertio vero ipsius universalis regiminis rationem assignat: quia necesse est ut ea quae a Deo sunt condita, ab ipso
etiam regantur. Et hoc est quod dicit, quoniam ipsius est mare etc..
|#7 Quia ergo in primo libro de perfectione divinae naturae prosecuti sumus; in secundo autem de perfectione
potestatis ipsius, secundum quod est rerum omnium productor et Dominus: restat in hoc tertio libro prosequi de
perfecta auctoritate sive dignitate ipsius, secundum quod est rerum omnium finis et rector.
Erit ergo hoc ordine procedendum: ut primo agatur de ipso secundum quod est rerum omnium finis.
Secundo, de regimine universali ipsius, secundum quod omnem creaturam gubernat.
Tertio, de speciali regimine, prout gubernat creaturas intellectum habentes.

|+2 Capitulus 2: Quod omne agens agit propter finem.
|#1 Ostendendum est igitur primo, quod omne agens in agendo intendit aliquem finem.
|#2 In his enim quae manifeste propter finem agunt, hoc dicimus esse finem in quod tendit impetus agentis: hoc
enim adipiscens dicitur adipisci finem, deficiens autem ab hoc dicitur deficere a fine intento; sicut patet in
medico agente ad sanitatem, et homine currente ad certum terminum.
Nec differt, quantum ad hoc, utrum quod tendit in finem sit cognoscens, vel non: sicut enim signum est finis
sagittantis, ita est finis motus sagittae. Omnis autem agentis impetus ad aliquid certum tendit: non enim ex
quacumque virtute quaevis actio procedit, sed a calore quidem calefactio, a frigore autem infrigidatio; unde et
actiones secundum diversitatem activorum specie differunt. Actio vero quandoque quidem terminatur ad aliquod
factum, sicut aedificatio ad domum, sanatio ad sanitatem: quandoque autem non, sicut intelligere et sentire. Et si
quidem actio terminatur ad aliquod factum, impetus agentis tendit per actionem in illud factum: si autem non
terminatur ad aliquod factum, impetus agentis tendit in ipsam actionem. Oportet igitur quod omne agens in
agendo intendat finem: quandoque quidem actionem ipsam; quandoque aliquid per actionem factum.
|#3 Adhuc. In omnibus agentibus propter finem, hoc esse ultimum finem dicimus, ultra quod agens non quaerit
aliquid: sicut actio medici est usque ad sanitatem, ea vero consecuta, non conatur ad aliquid ulterius. Sed in
actione cuiuslibet agentis est invenire aliquid ultra quod agens non quaerit aliquid: alias enim actiones in
infinitum tenderent; quod quidem est impossibile, quia, cum infinita non sit pertransire, agens agere non
inciperet; nihil enim movetur ad id ad quod impossibile est pervenire.
Omne igitur agens agit propter finem.
|#4 Amplius. Si actiones agentis procedant in infinitum, oportet quod vel ex istis actionibus sequatur aliquod
factum, vel non. Si quidem sequatur aliquod factum, esse illius facti sequetur post infinitas actiones.
Quod autem praeexigit infinita, impossibile est esse: cum non sit infinita pertransire.
Quod autem impossibile est esse, impossibile est fieri: et quod impossibile est fieri, impossibile est facere.
Impossibile est igitur quod agens incipiat facere aliquod factum ad quod praeexiguntur actiones infinitae.
Si autem ex illis actionibus non sequitur aliquod factum, oportet ordinem huiusmodi actionum esse vel
secundum ordinem virtutum activarum, sicut si homo sentit ut imaginetur, imaginatur autem ut intelligat,
intelligit autem ut velit: vel secundum ordinem obiectorum, sicut considero corpus ut considerem animam, quam
considero ut considerem substantiam separatam, quam considero ut considerem Deum. Non autem est possibile
procedere in infinitum neque in virtutibus activis, sicut neque in formis rerum, ut probatur in II metaph., forma
enim est agendi principium: neque in obiectis, sicut neque in entibus, cum sit unum primum ens, ut supra
probatum est. Non est igitur possibile quod actiones in infinitum procedant. Oportet igitur esse aliquid quo
habito conatus agentis quiescat. Omne igitur agens agit propter finem.
|#5 Item. In his quae agunt propter finem, omnia intermedia inter primum agens et ultimum finem sunt fines
respectu priorum et principia activa respectu sequentium.
Si igitur conatus agentis non est ad aliquid determinatum, sed actiones, sicut dictum est, procedunt in infinitum,
oportet principia activa in infinitum procedere. Quod est impossibile, ut supra ostensum est. Necesse est igitur
quod conatus agentis sit ad aliquid determinatum.
|#6 Adhuc. Omne agens vel agit per naturam, vel per intellectum. De agentibus autem per intellectum non est
dubium quin agant propter finem: agunt enim praeconcipientes in intellectu id quod per actionem consequuntur,
et ex tali praeconceptione agunt; hoc enim est agere per intellectum.
Sicut autem in intellectu praeconcipiente existit tota similitudo effectus ad quem per actiones intelligentis
pervenitur, ita in agente naturali praeexistit similitudo naturalis effectus, ex qua actio ad hunc effectum

205

