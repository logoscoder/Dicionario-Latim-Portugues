|#4 Amplius. Illud quo quis potest et bene et male uti, non potest esse summum hominis bonum: melius enim
est quo nullus male uti potest. Potentia autem aliquis bene et male uti potest: nam potestates rationales ad
opposita sunt. Non est igitur potestas humana summum hominis bonum.
|#5 Praeterea. Si aliqua potestas est summum bonum, oportet illam esse perfectissimam.
Potestas autem humana est imperfectissima: radicatur enim in hominum voluntatibus et opinionibus, in quibus
est maxima inconstantia. Et quanto maior reputatur potestas, tanto a pluribus dependet: quod etiam ad eius
debilitatem pertinet; cum quod a multis dependet, destrui multipliciter possit. Non est igitur in potestate
mundana summum hominis bonum.
|#6 Felicitas igitur hominis in nullo exteriori bono consistit: cum omnia exteriora bona, quae dicuntur bona
fortunae, sub praedictis contineantur.

|+32 Capitulus 32: Quod felicitas non consistit in bonis corporis.
|#1 Quod autem nec in corporis bonis, cuiusmodi sunt sanitas, pulchritudo et robur, sit hominis summum
bonum, per similia manifeste apparet. Haec enim etiam bonis et malis communia sunt; et instabilia sunt; et
voluntati non subiacent.
|#2 Praeterea. Anima est melior corpore, quod non vivit, nec praedicta bona habet, nisi per animam. Bonum
igitur animae, sicut intelligere et alia huiusmodi, est melius quam bonum corporis. Non est igitur corporis bonum
summum hominis bonum.
|#3 Adhuc. Haec bona sunt homini et aliis animalibus communia. Felicitas autem est proprium hominis bonum.
Non est igitur in praemissis bonis hominis felicitas.
|#4 Amplius. Multa animalia, quantum ad bona corporis, sunt homine potiora: quaedam enim sunt velociora
homine, quaedam robustiora, et sic de aliis. Si igitur in his esset summum hominis bonum, non esset homo
optimum animalium: quod patet esse falsum. Non est igitur felicitas humana in bonis corporis consistens.

|+33 Capitulus 33: Quod felicitas humana non consistit in sensu.
|#1 Per eadem etiam apparet quod neque summum hominis bonum est in bonis sensitivae partis. Nam haec
etiam bona sunt homini et aliis animalibus communia.
|#2 Item. Intellectus est melior sensu.
Bonum igitur intellectus est melius quam bonum sensus. Non igitur summum hominis bonum in sensu consistit.
|#3 Adhuc. Maximae delectationes secundum sensum sunt in cibis et venereis, in quibus oporteret esse
summum bonum, si in sensu esset. Non est autem in his. Non est igitur in sensu summum hominis bonum.
|#4 Amplius. Sensus diliguntur propter utilitatem, et propter cognitionem. Tota autem utilitas sensuum ad
corporis bona refertur. Cognitio autem sensus ad intellectivam ordinatur: unde animalia intellectu carentia non
delectantur in sentiendo nisi per comparationem ad utilitatem ad corpus pertinentem, secundum quod per sensus
cognitionem consequuntur cibos vel venerea.
Non est igitur in parte sensitiva summum hominis bonum, quod est felicitas.

|+34 Capitulus 34: Quod ultima hominis felicitas non consistit in actibus virtutum Moralium.
|#1 Apparet autem quod nec in operationibus moralibus consistit ultima felicitas hominis.
|#2 Felicitas enim humana non est ad ulteriorem finem ordinabilis, si sit ultima.
Omnes autem operationes morales sunt ordinabiles ad aliquid aliud. Quod patet ex his quae inter eas sunt
praecipuae. Operationes enim fortitudinis quae sunt in rebus bellicis, ordinantur ad victoriam et ad pacem:
stultum enim esset propter se tantum bellare. Similiter operationes iustitiae ordinantur ad pacem inter homines
servandam, per hoc quod unusquisque quiete quod suum est possidet. Et similiter patet in omnibus aliis. Non est
igitur in operationibus moralibus ultima hominis felicitas.
234

