supplebit potentia. Nec tamen hoc impediet resurgentis corporis unitatem: quia etiam opere naturae super id
quod puer habet, aliquid additur aliunde, ut ad perfectam perveniat quantitatem, nec talis additio facit alium
numero; idem enim numero est homo et puer et adultus.
|#13 Ex quo etiam patet quod nec resurrectionis fidem impedire potest etiam si aliqui carnibus humanis
vescantur, ut quinto obiiciebatur. Non enim est necessarium, ut ostensum est, quod quicquid fuit in homine
materialiter, resurgat in eo: et iterum, si aliquid deest, suppleri potest per potentiam Dei. Caro igitur comesta
resurget in eo in quo primo fuit anima rationali perfecta.
In secundo vero, si non solis carnibus humanis est pastus sed et aliis cibis, resurgere poterit in eo tantum de alio
quod ei materialiter advenit, quod erit necessarium ad debitam quantitatem corporis restaurandam.
Si vero solis humanis carnibus sit pastus, resurget in eo quod a generantibus traxit: et quod defuerit, supplebitur
omnipotentia creatoris.
Quod et si parentes ex solis humanis carnibus pasti fuerint, ut sic et eorum semen, quod est superfluum alimenti,
ex carnibus alienis generatum sit: resurget quidem semen in eo qui est natus ex semine, loco cuius ei cuius
carnes comestae sunt, supplebitur aliunde.
Hoc enim in resurrectione servabitur: quod si aliquid materialiter fuit in pluribus hominibus, resurget in eo ad
cuius perfectionem magis pertinebat. Unde si fuit in uno ut radicale semen ex quo est generatus, in alio vero sicut
superveniens nutrimentum, resurget in eo qui est generatus ex hoc sicut ex semine. Si vero in uno fuit ut
pertinens ad perfectionem individui, in alio ut deputatum ad perfectionem speciei: resurget in eo ad quem
pertinebat secundum perfectionem individui.
Unde semen resurget in genito, et non in generante: et costa Adae resurget in eva, non in Adam, in quo fuit sicut
in naturae principio. Si autem secundum eundem perfectionis modum fuit in utroque, resurget in eo in quo
primitus fuit.
|#14 Ad id vero quod sexto obiectum est, ex his quae dicta sunt iam patet solutio. Resurrectio enim quantum ad
finem naturalis est, inquantum naturale est animae esse corpori unitam: sed principium eius activum non est
naturale, sed sola virtute divina causatur.
|#15 Nec etiam negandum est omnium resurrectionem esse futuram, quamvis non omnes per fidem Christo
adhaereant, nec eius mysteriis sint imbuti. Filius enim Dei propter hoc naturam humanam assumpsit ut eam
repararet. Id igitur quod est defectus naturae, in omnibus reparabitur, unde omnes a morte redibunt ad vitam. Sed
defectus personae non reparabitur nisi in illis qui Christo adhaeserunt: vel per proprium actum, credendo in
ipsum; vel saltem per fidei sacramentum.

|+82 Capitulus 82: Quod homines resurgent immortales.
|#1 Ex quo etiam patet quod in futura resurrectione homines non sic resurgent ut sint iterum morituri.
|#2 Necessitas enim moriendi est defectus in naturam humanam ex peccato proveniens. Christus autem, merito
suae passionis, naturae defectus reparavit qui in ipsam ex peccato provenerunt. Ut enim dicit apostolus Rom.
5,15: non sicut delictum, ita et donum. Si enim unius delicto multi mortui sunt, multo magis gratia Dei, in gratia
unius hominis Iesu Christi in plures abundavit.
Ex quo habetur quod efficacius est meritum Christi ad tollendum mortem, quam peccatum Adae ad inducendum.
Illi igitur qui per meritum Christi resurgent a morte liberati, mortem ulterius non patientur.
|#3 Praeterea. Illud quod in perpetuum duraturum est, non est destructum.
Si igitur homines resurgentes adhuc iterum morientur, ut sic mors in perpetuum duret, nullo modo mors per
mortem Christi destructa est. Est autem destructa: nunc quidem in causa quod Dominus per Osee praedixerat
dicens: ero mors tua, o mors, Oseae 13,14; ultimo autem destruetur in actu, secundum illud: novissime inimica
destruetur mors, I Cor. 15,26. Est igitur secundum fidem ecclesiae hoc tenendum, quod resurgentes non iterum
morientur.
|#4 Adhuc. Effectus similatur suae causae. Resurrectio autem Christi causa est futurae resurrectionis, ut dictum
est.
Sic autem resurrexit Christus ut non ulterius moreretur, secundum illud Rom. 6,9: Christus resurgens ex mortuis
iam non moritur. Homines igitur sic resurgent ut ulterius non moriantur.
|#5 Amplius. Si homines resurgentes iterum moriantur, aut iterum ab illa morte iterato resurgent, aut non. Si
non resurgent, remanebunt perpetuo animae separatae, quod est inconveniens, ut supra dictum est, ad quod
484

