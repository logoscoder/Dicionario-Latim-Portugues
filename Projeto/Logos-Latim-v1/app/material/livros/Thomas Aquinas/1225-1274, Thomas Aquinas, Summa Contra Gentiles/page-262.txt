|#2 Item. Summa et perfecta felicitas intellectualis naturae in Dei visione consistit, ut supra ostensum est.
Felicitas autem non est secundum habitum, sed secundum actum: cum sit ultima perfectio et ultimus finis. Ea
igitur quae videntur per visionem divinae substantiae, qua beati sumus, omnia secundum actum videntur. Non
ergo unum prius et aliud posterius.
|#3 Adhuc. Unaquaeque res, cum pervenerit ad suum ultimum finem, quiescit: cum omnis motus sit ad
acquirendum finem.
Ultimus autem finis intellectus est visio divinae substantiae, ut supra ostensum est. Intellectus igitur divinam
substantiam videns non movetur de uno intelligibili in aliud.
Omnia igitur quae per hanc visionem cognoscit, simul actu considerat.
|#4 Amplius. In divina substantia intellectus omnes rerum species cognoscit, ut ex dictis patet. Quorundam
autem generum sunt species infinitae: sicut numerorum, figurarum et proportionum. Intellectus igitur in divina
substantia videt infinita.
Non autem omnia ea videre posset nisi simul videret: quia infinita non est transire.
Oportet igitur quod omnia quae intellectus in divina substantia videt, simul videat.
|#5 Hinc est quod dicit Augustinus, in XV de Trin.: non erunt tunc volubiles nostrae cogitationes, ab aliis in alia
euntes et redeuntes: sed omnem scientiam nostram uno simul conspectu videbimus.

|+61 Capitulus 61: Quod per visionem Dei aliquis fit particeps vitae aeternae.
|#1 Ex hoc autem apparet quod per visionem praedictam intellectus creatus vitae aeternae fit particeps.
|#2 In hoc enim aeternitas a tempore differt, quod tempus in quadam successione habet esse, aeternitatis vero
esse est totum simul. Iam autem ostensum est quod in praedicta visione non est aliqua successio, sed omnia quae
per illam videntur, simul et uno intuitu videntur. Illa ergo visio in quadam aeternitatis participatione perficitur.
Est autem illa visio quaedam vita: actio enim intellectus est vita quaedam. Fit ergo per illam visionem intellectus
creatus vitae aeternae particeps.
|#3 Item. Per obiecta actus specificantur.
Obiectum autem visionis praedictae est divina substantia secundum seipsam, non secundum aliquam eius
similitudinem creatam, ut supra ostensum est. Esse autem divinae substantiae in aeternitate est, vel magis est ipsa
aeternitas. Ergo et visio praedicta in participatione aeternitatis est.
|#4 Adhuc. Si aliqua actio sit in tempore, hoc erit vel propter principium actionis, quod est in tempore, sicut
actiones rerum naturalium sunt temporales: vel propter operationis terminum, sicut substantiarum spiritualium,
quae sunt supra tempus, quas exercent in res tempori subditas. Visio autem praedicta non est in tempore ex parte
eius quod videtur: cum hoc sit substantia aeterna. Neque ex parte eius quo videtur: quod etiam est substantia
aeterna.
Neque etiam ex parte videntis, quod est intellectus, cuius esse non subiacet tempori: cum sit incorruptibile, ut
supra probatum est. Est igitur visio illa secundum aeternitatis participationem, utpote omnino transcendens
tempus.
|#5 Amplius. Anima intellectiva est creata in confinio aeternitatis et temporis, ut in libro de causis dicitur, et ex
praemissis potest esse manifestum: quia est ultima in ordine intellectuum, et tamen eius substantia est elevata
supra materiam corporalem, non dependens ab ipsa.
Sed actio eius secundum quam coniungitur inferioribus, quae sunt in tempore, est temporalis.
Ergo actio eius secundum quam coniungitur superioribus, quae sunt supra tempus, aeternitatem participat. Talis
autem est maxime visio qua divinam substantiam videt.
Ergo per huiusmodi visionem fit in participatione aeternitatis: et, eadem ratione, quicumque alius intellectus
creatus Deum videt.
|#6 Hinc est quod Dominus dicit, Io. 17,3: haec est vita aeterna, ut cognoscant te, verum Deum unum.

|+62 Capitulus 62: Quod videntes Deum in perpetuum eum videbunt.

262

