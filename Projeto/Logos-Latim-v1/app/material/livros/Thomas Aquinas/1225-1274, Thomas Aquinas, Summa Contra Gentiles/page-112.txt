virtutis ad agendum, aut sublatio alicuius impedientis virtutem; quandoque vero est extra agentem, sicut cum
expectatur praesentia alicuius coram quo actio fiat; vel saltem cum expectatur praesentia alicuius temporis
opportuni quod nondum adest. Si enim voluntas sit completa, statim potentia exequitur, nisi sit defectus in ipsa:
sicut ad imperium voluntatis statim sequitur motus membri, nisi sit defectus potentiae motivae exequentis
motum. Et per hoc patet quod, cum aliquis vult aliquid facere et non statim fiat, oportet quod vel hoc sit propter
defectum potentiae, qui expectatur removendus; vel quia voluntas non est completa ad hoc faciendum. Dico
autem complementum voluntatis esse, quando vult hoc absolute facere omnibus modis: voluntas autem
incompleta est, quando aliquis non vult facere hoc absolute, sed existente aliqua conditione quae nondum adest;
vel nisi subtracto impedimento quod adest. Constat autem quod quicquid Deus nunc vult quod sit, ab aeterno
voluit quod sit: non enim novus motus voluntatis ei advenire potest. Nec aliquis defectus vel impedimentum
potentiae eius adesse potuit: nec aliquid aliud expectari potuit ad universalis creaturae productionem, cum nihil
aliud sit increatum nisi ipse solus, ut supra ostensum est. Necessarium igitur videtur quod ab aeterno creaturam
in esse produxerit.
|#7 Praeterea. Agens per intellectum non praeeligit unum alteri nisi propter eminentiam unius ad alterum. Sed
ubi nulla est differentia, non potest, esse praeeminentia.
Ubi igitur nulla est differentia, non fit praeelectio unius ad alterum. Et propter hoc ab agente ad utrumlibet se
habente aequaliter nulla erit actio, sicut nec a materia: talis enim potentia similatur potentiae materiae.
Non entis autem ad non ens nulla potest esse differentia. Unum igitur non ens non est alteri praeeligibile. Sed
praeter totam universitatem creaturarum nihil est nisi aeternitas Dei. In nihilo autem non possunt assignari
aliquae differentiae momentorum, ut in uno magis oporteat aliquid fieri quam in alio. Similiter nec in aeternitate,
quae tota est uniformis et simplex, ut in primo ostensum est. Relinquitur igitur quod voluntas Dei aequaliter se
habet ad producendum creaturam per totam aeternitatem.
Aut igitur voluntas sua est de hoc quod nunquam creatura sub aeternitate eius constituatur: aut quod semper.
Constat autem quod non est voluntas eius de hoc quod nunquam creatura sub esse eius aeterno constituatur: cum
pateat creaturas voluntate eius esse institutas. Relinquitur igitur de necessitate, ut videtur, quod creatura semper
fuit.
|#8 Adhuc. Ea quae sunt ad finem, necessitatem habent ex fine: et maxime in his quae voluntate aguntur.
Oportet igitur quod, fine eodem modo se habente, ea quae sunt ad finem eodem modo se habeant vel
producantur, nisi adveniat nova habitudo eorum ad finem. Finis autem creaturarum ex divina voluntate
prodeuntium est divina bonitas, quae sola potest esse divinae voluntatis finis. Cum igitur bonitas divina in tota
aeternitate eodem modo se habeat in se et in comparatione ad divinam voluntatem videtur quod eodem modo
creaturae in esse producantur a divina voluntate in tota aeternitate: non enim potest dici quod aliqua nova relatio
eis advenerit ad finem, si penitus ponantur non fuisse ante aliquod determinatum tempus, a quo incoepisse
ponuntur.
|#9 Adhuc. Cum bonitas divina perfectissima sit, non hoc modo dicitur quod omnia a Deo processerunt propter
bonitatem eius, ut ei aliquid ex creaturis accresceret: sed quia bonitatis est ut seipsam communicet prout
possibile est, in quo ipsa bonitas manifestatur. Cum autem omnia bonitatem Dei participent inquantum habent
esse, secundum quod diuturniora sunt, magis Dei bonitatem participant; unde et esse perpetuum speciei dicitur
divinum esse.
Bonitas autem divina infinita est. Eius igitur est ut se in infinitum communicet, non aliquo determinato tempore
tantum. Hoc igitur videtur ad divinam bonitatem pertinere, ut creaturae aliquae ab aeterno fuerint.
|#10 Haec igitur sunt ex parte Dei accepta per quae videtur quod creaturae semper fuerint.

|+33 Capitulus 33: Rationes volentium probare aeternitatem mundi sumptae ex parte creaturarum.
|#1 Sunt autem et alia, ex parte creaturarum accepta, quae idem ostendere videntur.
|#2 Quae enim non habent potentiam ad non esse, impossibile est ea non esse.
Quaedam autem sunt in creaturis in quibus non est potentia ad non esse. Non enim potest esse potentia ad non
esse nisi in illis quae habent materiam contrarietati subiectam: potentia enim ad esse et non esse est potentia ad
privationem et formam, quorum subiectum est materia; privatio vero semper adiungitur formae contrariae, cum
impossibile sit materiam esse absque omni forma.
Sed quaedam creaturae sunt in quibus non est materia contrarietati subiecta: vel quia omnino non habent
materiam, sicut substantiae intellectuales, ut infra ostendetur; vel non habent contrarium, sicut corpora caelestia;

112

