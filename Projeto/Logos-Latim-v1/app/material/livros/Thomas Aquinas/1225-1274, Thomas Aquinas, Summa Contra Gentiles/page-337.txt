|#2 Sed in hoc differentia consideranda est. Quantum enim ad hoc quod una femina a pluribus maribus non
cognoscatur, utraque praedictarum rationum concurrit.
Sed quantum ad hoc quod unus mas plures feminas non cognoscat, non facit ratio secunda: non enim certitudo
prolis impeditur si unus mas plures feminas cognoscat. Facit autem contra hoc ratio prima: nam sicut libertas
utendi femina ad libitum a mare tollitur si femina habeat alium, ita et eadem libertas a femina tollitur si mas
habeat plures. Et ideo, quia certitudo prolis est principale bonum quod ex matrimonio quaeritur, nulla lex aut
consuetudo humana permisit quod una esset plurium uxor.
Fuit etiam hoc inconveniens reputatum apud antiquos Romanos, de quibus refert maximus valerius quod
credebant nec propter sterilitatem coniugalem fidem debere dissolvi.
|#3 Item. In omni animalis specie in qua patri inest aliqua sollicitudo de prole, unus mas non habet nisi unam
feminam, sicut patet in omnibus avibus quae simul nutriunt pullos: non enim sufficeret unus mas auxilium
praestare in educatione prolis pluribus feminis. In animalibus autem in quibus maribus nulla est sollicitudo de
prole, indifferenter mas habet plures feminas, et femina plures mares: sicut in canibus, gallinis, et huiusmodi.
Cum autem masculo inter omnia animalia maior sit cura de prole in specie humana, manifestum est quod
naturale est homini quod unus mas unam feminam habeat, et e converso.
|#4 Adhuc. Amicitia in quadam aequalitate consistit. Si igitur mulieri non licet habere plures viros, quia hoc est
contra certitudinem prolis; liceret autem viro habere plures uxores: non esset liberalis amicitia uxoris ad virum,
sed quasi servilis.
Et haec etiam ratio experimento comprobatur: quia apud viros habentes plures uxores, uxores quasi ancillariter
habentur.
|#5 Praeterea. Amicitia intensa non habetur ad multos: ut patet per Philosophum in VIII ethicorum. Si igitur
uxor habet unum virum tantum, vir autem habet plures uxores, non erit aequalis amicitia ex utraque parte. Non
igitur erit amicitia liberalis, sed quodammodo servilis.
|#6 Amplius. Sicut dictum est, matrimonium in hominibus oportet ordinari secundum quod competit ad bonos
mores. Est autem contra bonos mores quod unus habeat plures uxores: quia ex hoc sequitur discordia in
domestica familia, ut experimento patet. Non est igitur conveniens quod unus homo habeat plures uxores.
|#7 Hinc est quod dicitur Gen. 2,24: erunt duo in carne una.
|#8 Per hoc autem excluditur consuetudo habentium plures uxores; et opinio Platonis qui posuit uxores debere
esse communes.
Quem in nova lege secutus est Nicolaus, unus ex septem diaconibus.

|+125 Capitulus 125: Quod matrimonium non debet fieri inter propinquos.
|#1 Propter huiusmodi etiam causas rationabiles ordinatum est legibus quod certae personae a matrimonio
excludantur, quae sunt secundum originem coniunctae.
|#2 Nam cum in matrimonio sit diversarum personarum coniunctio, illae personae quae se debent reputare quasi
unum propter eandem originem, convenienter a matrimonio excluduntur, ut, dum se per hoc unum esse
recognoscunt, ferventius se diligant.
|#3 Item. Cum ea quae inter virum et uxorem aguntur, quandam naturalem verecundiam habeant, ab his mutuo
agendis illas personas prohiberi oportuit quibus, propter coniunctionem sanguinis, reverentia debetur. Quae
quidem ratio videtur in veteri lege inducta per hoc quod dicitur: turpitudinem sororis tuae non discooperias, et
similiter de aliis.
|#4 Praeterea. Ad corruptionem bonorum morum pertinet quod homines sint nimis dediti voluptatibus coitus:
quia, cum haec voluptas maxime mentem absorbeat, impediretur ratio ab his quae recte agenda essent.
Sequeretur autem nimius voluptatis usus si liceret homini per coitum coniungi illis personis quibus commorandi
habet necessitatem, sicut sororibus et aliis propinquis: quia talibus occasio coitus subtrahi non posset.
Conveniens igitur fuit bonis moribus ut talis coniunctio legibus inhiberetur.
|#5
Adhuc. Delectatio coitus maxime corrumpit existimationem prudentiae. Multiplicatio igitur talis
delectationis repugnat bonos mores. Talis autem delectatio augetur per amorem personarum quae coniunguntur.
337

