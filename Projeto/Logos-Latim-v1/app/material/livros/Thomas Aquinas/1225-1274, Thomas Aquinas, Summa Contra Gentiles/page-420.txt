Ulterius autem intra divinam naturam nulla processio invenitur, sed solum processio in exteriores effectus. In
hoc autem deficit a repraesentatione divinae trinitatis, quod pater et filius et spiritus sanctus sunt unius naturae, et
singulis horum est persona perfecta, eo quod intelligere et velle sunt ipsum esse divinum, ut ostensum est.
Et propter hoc, sic consideratur divina similitudo in homine sicut similitudo Herculis in lapide: quantum ad
repraesentationem formae, non quantum ad convenientiam naturae. Unde et in mente hominis dicitur esse imago
Dei: secundum illud Gen. 1,26: faciamus hominem ad imaginem et similitudinem nostram.
|#8 Invenitur etiam in aliis rebus divinae trinitatis similitudo: prout quaelibet res in sua substantia una est: et
specie quadam formatur; et ordinem aliquem habet.
Sicut autem ex dictis patet, conceptio intellectus in esse intelligibili est sicut informatio speciei in esse naturali:
amor autem est sicut inclinatio vel ordo in re naturali. Unde et species naturalium rerum a remotis repraesentat
filium: ordo autem spiritum sanctum. Et ideo, propter remotam repraesentationem et obscuram in irrationabilibus
rebus, dicitur in eis esse trinitatis vestigium, non imago: secundum illud iob 11,7: numquid vestigia Dei
comprehendes etc..
|#9 Et haec de divina trinitate ad praesens dicta sufficiant.

|+27 Capitulus 27: De incarnatione verbi secundum traditionem sacrae Scripturae.
|#1 Quoniam autem supra, cum de generatione divina ageretur, dictum est Dei filio, Domino Iesu Christo,
quaedam secundum divinam naturam, quaedam secundum humanam convenire, quam ex tempore assumendo,
Dei aeternus filius voluit incarnari: de ipso nunc incarnationis mysterio restat dicendum. Quod quidem inter
divina opera maxime rationem excedit: nihil enim mirabilius excogitari potest divinitus factum quam quod verus
Deus, Dei filius, fieret homo verus. Et quia inter omnia mirabilissimum est, consequitur quod ad huius maxime
mirabilis fidem omnia alia miracula ordinentur: cum id quod est in unoquoque genere maximum, causa aliorum
esse videatur.
|#2 Hanc autem Dei incarnationem mirabilem, auctoritate divina tradente, confitemur.
Dicitur enim Ioan. 1,14: verbum caro factum est, et habitavit in nobis. Et apostolus Paulus, philipp. 2, dicit, de
filio Dei loquens: cum in forma Dei esset, non rapinam arbitratus est se esse aequalem Deo: sed semetipsum
exinanivit formam servi accipiens, in similitudinem hominum factus, et habitu inventus ut homo.
|#3 Hoc etiam ipsius Domini Iesu Christi verba manifeste ostendunt: cum de se quandoque loquatur humilia et
humana, ut est illud, pater maior me est, et tristis est anima mea usque ad mortem, quae ei secundum
humanitatem assumptam conveniunt; quandoque vero sublimia et divina, ut est illud, ego et pater unum sumus,
et omnia quae habet pater, mea sunt, quae certum est ei secundum naturam divinam competere.
|#4 Ostendunt etiam hoc ipsius Domini facta quae de ipso leguntur. Quod enim timuit, tristatus est, esuriit,
mortuus est, pertinet ad humanam naturam. Quod propria potestate infirmos sanavit, quod mortuos suscitavit, et
quod elementis mundi efficaciter imperavit, quod Daemones expulit, quod peccata dimisit, quod a mortuis cum
voluit resurrexit, quod denique caelos ascendit divinam in eo virtutem demonstrant.

|+28 Capitulus 28: De errore Photini circa incarnationem.
|#1
Quidam autem, Scripturarum sensum depravantes, circa Domini nostri Iesu Christi divinitatem et
humanitatem perversum sensum conceperunt.
|#2 Fuerunt enim quidam, ut ebion et cerinthus, et postea Paulus Samosatenus et Photinus, qui in Christo solum
naturam humanam confitentur; divinitatem vero non per naturam, sed per quandam excellentem divinae gloriae
participationem, quam per opera meruerat, in eo fuisse confingunt, ut superius dictum est.
|#3
Sed, ut alia praetermittamus quae contra positionem huiusmodi dicta sunt superius, haec positio
incarnationis mysterium tollit.
|#4 Non enim, secundum positionem huiusmodi, Deus carnem assumpsisset, ut fieret homo: sed magis homo
carnalis Deus factus fuisset. Et sic non verum esset quod ioannes dicit. Verbum caro factum est: sed magis e
contrario, caro verbum facta fuisset.

420

