|#2 Ostensum est enim supra quod Deus omnia alia quae ab eo procedere possunt comprehendit suam essentiam
intelligendo, in qua omnia huiusmodi esse necessarium est per aliqualem similitudinem, sicut effectus virtute
sunt in causa. Si igitur potentia divina ad effectus determinatos non coartatur, ut supra ostensum est, necessarium
est et de eius intellectu similem sententiam proferre.
|#3 Adhuc. Divinae essentiae infinitatem supra ostendimus.
Infinitum autem, quantalibet adiectione finitorum facta, adaequari non potest quin infinitum excedat quantalibet
finita, si etiam numero infinita existant. Nihil autem aliud praeter Deum constat esse secundum essentiam
infinitum: cum omnia alia secundum essentiae rationem sub determinatis generibus et speciebus concludantur.
Quotcumque igitur et quanticumque divini effectus comprehendantur, semper in divina essentia est ut eos
excedat. Et ita plurium ratio esse possit.
Divinus igitur intellectus, qui perfecte divinam essentiam cognoscit, ut supra ostensum est, omnem finitatem
effectuum transcendit. Non igitur ex necessitate ad hos vel illos effectus coartatur.
|#4 Item. Supra ostensum est quod divinus intellectus infinitorum est cognitor. Deus autem per sui intellectus
scientiam res producit in esse. Causalitas igitur divini intellectus ad finitos effectus non coartatur.
|#5 Amplius. Si divini intellectus causalitas ad effectus aliquos, quasi de necessitate agens, artaretur, hoc esset
respectu illorum qui ab eo producuntur in esse.
Hoc autem esse non potest: cum supra ostensum sit quod Deus intelligit etiam quae nunquam sunt nec erunt nec
fuerunt. Non igitur Deus agit ex necessitate sui intellectus vel scientiae.
|#6 Praeterea. Divina scientia comparatur ad res ab ipso productas sicut scientia artificis ad res artificiatas.
Quaelibet autem ars se extendit ad omnia quae possunt contineri sub genere subiecto illius artis: sicut ars
aedificatoria ad omnes domos. Genus autem subiectum divinae arti est ens: cum ipse per suum intellectum sit
universale principium entis, ut ostensum est.
Igitur intellectus divinus ad omnia quibus entis ratio non repugnat, suam causalitatem extendit: huiusmodi enim
omnia, quantum est de se, nata sunt sub ente contineri. Non igitur divinus intellectus ad aliquos determinatos
effectus coartatur.
|#7 Hinc est quod in Psalmo dicitur: magnus Dominus, et magna virtus eius, et sapientiae eius non est numerus.
|#8 Per haec autem excluditur quorundam Philosophorum positio dicentium quod ex hoc quod Deus seipsum
intelligit, fluit ab ipso de necessitate talis rerum dispositio: quasi non suo arbitrio limitet singula et universa
disponat, sicut fides catholica profitetur.
|#9 Sciendum tamen quod, quamvis divinus intellectus ad certos effectus non coartatur, ipse tamen sibi statuit
determinatos effectus quos per suam sapientiam ordinate producat: sicut sapientiae 11,21 dicitur: omnia in
numero, pondere et mensura disposuisti, Domine.

|+27 Capitulus 27: Quod divina voluntas ad determinatos effectus non artatur.
|#1 Ex his etiam ostendi potest quod nec eius voluntas, per quam agit, ad determinatos effectus necessitatem
habet.
|#2
Voluntatem enim suo obiecto proportionatam esse oportet. Obiectum autem voluntatis est bonum
intellectum, ut patet ex supra dictis. Voluntas igitur ad quaelibet se nata est extendere quae ei intellectus sub
ratione boni proponere potest.
Si igitur intellectus divinus ad certos effectus non coartatur, ut ostensum est, relinquitur quod nec divina voluntas
determinatos effectus ex necessitate producit.
|#3 Praeterea. Nihil agens per voluntatem producit aliquid non volendo. Ostensum est autem supra quod Deus
circa alia a se nihil vult ex necessitate absoluta. Non igitur ex necessitate divinae voluntatis aliqui effectus
procedunt, sed ex eius libera dispositione.

|+28 Capitulus 28: Qualiter in rerum productione debitum inveniatur.

105

