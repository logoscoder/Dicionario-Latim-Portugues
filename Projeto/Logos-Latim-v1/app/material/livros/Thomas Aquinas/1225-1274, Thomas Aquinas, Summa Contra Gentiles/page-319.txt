conciliandos. In operatione autem intellectus bene dispositi nihil irrationabile et sibi diversum apparet. Non
igitur huiusmodi artes utuntur patrocinio intellectus bene dispositi secundum virtutem.
|#6 Praeterea. Non est bene dispositus secundum intellectum qui per aliqua scelera commissa provocatur ad
auxilium alicui ferendum. Hoc autem fit in istis artibus: nam aliqui in executione earum leguntur innocentes
pueros occidisse. Non igitur sunt boni intellectus quorum auxilio ista fiunt.
|#7 Item. Bonum proprium intellectus est veritas. Cum igitur boni sit bonum adducere, cuiuslibet intellectus
bene dispositi esse videtur alios perducere ad veritatem.
In operationibus autem magorum pleraque fiunt quibus ludificentur homines et decipiantur. Intellectus igitur
cuius auxilio utuntur, non est bene dispositus secundum morem.
|#8 Adhuc. Intellectus bene dispositus veritate allicitur, in qua delectatur, non autem mendaciis. Magi autem in
suis invocationibus utuntur quibusdam mendaciis, quibus alliciant eos quorum auxilio utuntur: comminantur
enim quaedam impossibilia, sicut quod, nisi ille qui invocatur opem ferat, invocans caelum comminuet, aut
sidera deponet; ut narrat Porphyrius in epistola ad Anebontem.
Illae igitur intellectuales substantiae quibus adiuvantibus operationes magorum perficiuntur, non videntur bene
dispositae secundum intellectum.
|#9 Amplius. Non videtur esse habentis intellectum bene dispositum ut, si sit superior, imperanti sibi subdatur
sicut inferior: aut si sit inferior, ut sibi ab eo quasi superiori supplicari patiatur. Magi autem invocant eos quorum
auxilio utuntur suppliciter, quasi superiores: cum autem advenerint, imperant eis quasi inferioribus. Nullo igitur
modo videntur bene dispositi secundum intellectum.
|#10 Per haec autem excluditur gentilium error, qui huiusmodi operationes diis attribuebant.

|+107 Capitulus 107: Quod substantia intellectualis cuius auxilio magicae artes utuntur, non est mala secundum
suam naturam.
|#1 Non est autem possibile quod sit naturalis malitia in substantiis intelligentibus quarum auxilio magicae artes
operantur.
|#2 In illud enim in quod aliquid tendit secundum suam naturam, non tendit per accidens, sed per se: sicut grave
deorsum. Sed si huiusmodi intellectuales substantiae sint secundum suam naturam malae, naturaliter in malum
tendent. Non igitur per accidens, sed per se tendent ad malum.
Hoc autem est impossibile: ostensum est enim supra quod omnia per se tendunt ad bonum, et nihil tendit ad
malum nisi per accidens. Non igitur huiusmodi intellectuales substantiae sunt secundum suam naturam malae.
|#3 Adhuc. Quicquid est in rebus, oportet quod vel causa vel causatum sit: alioquin ad alia ordinem non haberet.
Aut igitur huiusmodi substantiae sunt causae tantum, aut etiam causata.
Si autem causae; malum autem non potest esse causa alicuius nisi per accidens, ut supra ostensum est; omne
autem quod est per accidens, oportet reduci ad id quod est per se: oportet quod in eis sit aliquid prius quam
eorum malitia, per quod sint causae. Primum autem in unoquoque est eius natura et essentia. Non igitur
secundum suam naturam sunt malae huiusmodi substantiae.
Idem etiam sequitur si sunt causata.
Nam nullum agens agit nisi intendens ad bonum. Malum ergo non potest esse effectus alicuius causae nisi per
accidens. Quod autem causatur per accidens tantum, non potest esse secundum naturam: cum omnis natura
determinatum modum habeat quo procedit in esse. Non est igitur possibile quod huiusmodi substantiae sint
malae secundum suam naturam.
|#4
Amplius. Unumquodque entium habet proprium esse secundum modum suae naturae. Esse autem,
inquantum huiusmodi, est bonum: cuius signum est quod omnia esse appetunt. Si igitur huiusmodi substantiae
secundum suam naturam essent malae, nullum esse haberent.
|#5 Item. Ostensum est supra quod nihil potest esse quin a primo ente esse habeat; et quod primum ens est
summum bonum. Cum autem omne agens, inquantum huiusmodi, agat sibi simile, oportet quod ea quae a primo
ente sunt, bona sint. Praedictae igitur substantiae, secundum quod sunt et naturam aliquam habent, non possunt
esse malae.

319

