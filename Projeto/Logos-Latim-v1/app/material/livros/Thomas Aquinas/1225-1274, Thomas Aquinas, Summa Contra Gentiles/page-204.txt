Unde in intelligentia eius non cadit aliqua successio, sed suum intelligere est totum simul perfectum, permanens
per omnia saecula saeculorum.
Amen.

|*SCG_III : LIBER III
|+1 Capitulus 1
|#1 Deus magnus Dominus et rex magnus super omnes deos. Quoniam non repellet Dominus plebem suam.
Quia in manu eius sunt omnes fines terrae, et altitudines montium ipsius sunt. Quoniam ipsius est mare et ipse
fecit illud, et siccam manus eius formaverunt. Psalm. Xciv.
|#2
Unum esse primum entium, totius esse perfectionem plenam possidens, quod Deum dicimus, in
superioribus est ostensum, qui ex sui perfectionis abundantia omnibus existentibus esse largitur, ut non solum
primum entium, sed et principium omnium esse comprobetur. Esse autem aliis tribuit non necessitate naturae,
sed secundum suae arbitrium voluntatis, ut ex superioribus est manifestum.
Unde consequens est ut factorum suorum sit Dominus: nam super ea quae nostrae voluntati subduntur,
dominamur.
Hoc autem dominium super res a se productas perfectum habet, utpote qui ad eas producendas nec exterioris
agentis adminiculo indiget, nec materiae fundamento: cum sit totius esse universalis effector.
|#3
Eorum autem quae per voluntatem producuntur agentis, unumquodque ab agente in finem aliquem
ordinatur: bonum enim et finis est obiectum proprium voluntatis, unde necesse est ut quae ex voluntate
procedunt, ad finem aliquem ordinentur.
Finem autem ultimum unaquaeque res per suam consequitur actionem, quam oportet in finem dirigi ab eo qui
principia rebus dedit per quae agunt.
|#4 Necesse est igitur ut Deus, qui est in se universaliter perfectus et omnibus entibus ex sua potestate esse
largitur, omnium entium rector existat, a nullo utique directus: nec est aliquid quod ab eius regimine excusetur,
sicut nec est aliquid quod ab ipso esse non sortiatur. Est igitur, sicut perfectus in essendo et causando, ita etiam
et in regendo perfectus.
|#5 Huius vero regiminis effectus in diversis apparet diversimode, secundum differentiam naturarum.
Quaedam namque sic a Deo producta sunt ut, intellectum habentia, eius similitudinem gerant et imaginem
repraesentent: unde et ipsa non solum sunt directa, sed et seipsa dirigentia secundum proprias actiones in
debitum finem. Quae si in sua directione divino subdantur regimini, ad ultimum finem consequendum ex divino
regimine admittuntur: repelluntur autem si secus in sua directione processerint.
Alia vero, intellectu carentia, seipsa in suum finem non dirigunt, sed ab alio diriguntur. Quorum quaedam,
incorruptibilia existentia, sicut in esse naturali pati non possunt defectum, ita in propriis actionibus ab ordine in
finem eis praestitutum nequaquam exorbitant, sed indeficienter regimini primi regentis subduntur: sicut sunt
corpora caelestia, quorum motus semper uniformiter procedunt.
Alia vero, corruptibilia existentia, naturalis esse pati possunt defectum, qui tamen per alterius profectum
suppletur: nam, uno corrupto, aliud generatur. Et similiter in actionibus propriis a naturali ordine deficiunt, qui
tamen defectus per aliquod bonum inde proveniens compensatur. Ex quo apparet quod nec illa quae ab ordine
primi regiminis exorbitare videntur, potestatem primi regentis evadunt: nam et haec corruptibilia corpora, sicut
ab ipso Deo condita sunt, ita potestati eius perfecte subduntur.
|#6 Hoc igitur, divino repletus spiritu, Psalmista considerans, ut nobis divinum regimen demonstraret, primo
describit nobis primi regentis perfectionem: naturae quidem, in hoc quod dicit Deus, potestatis, in hoc quod dicit
magnus Dominus, quasi nullo indigens ad suae potestatis effectum producendum; auctoritatis, in hoc quod dicit
rex magnus super omnes deos, quia, etsi sint multi regentes, omnes tamen eius regimini subduntur.
Secundo autem nobis describit regiminis modum.
Et quidem quantum ad intellectualia, quae, eius regimen sequentia, ab ipso consequuntur ultimum finem, qui est
ipse: et ideo dicit, quia non repellet Dominus plebem suam.
Quantum vero ad corruptibilia, quae, etiam si exorbitent interdum a propriis actionibus, a potestate tamen primi
regentis non excluduntur, dicit, quia in manu eius sunt omnes fines terrae.
Quantum vero ad caelestia corpora, quae omnem altitudinem terrae excedunt, idest corruptibilium corporum, et
semper rectum ordinem divini regiminis servant, dicit, et altitudines montium ipsius sunt.
204

