praecedens in causando, ita etiam in essendo praecedit: sicut dicitur finis id quod aliquid sua actione vel motu
acquirere intendit, ut locum sursum ignis per suum motum, et civitatem rex per pugnam.
Deus igitur sic est finis rerum sicut aliquid ab unaquaque re suo modo obtinendum.
|#3 Adhuc. Deus est simul ultimus rerum finis, et primum agens, ut ostensum est. Finis autem per actionem
agentis constitutus, non potest esse primum agens, sed est magis effectus agentis. Non potest igitur Deus sic esse
finis rerum quasi aliquid constitutum, sed solum quasi aliquid praeexistens obtinendum.
|#4 Amplius. Si aliquid agat propter rem aliquam iam existentem, et per eius actionem aliquid constituatur,
oportet quod rei propter quam agit aliquid acquiratur ex actione agentis: sicut si milites pugnant propter ducem,
cui acquiritur victoria, quam milites suis actionibus causant. Deo autem non potest aliquid acquiri ex actione
cuiuslibet rei: est enim sua bonitas omnino perfecta, ut in primo libro ostensum est. Relinquitur igitur quod Deus
sit finis rerum, non sicut aliquid constitutum aut effectum a rebus, neque ita quod aliquid ei a rebus acquiratur,
sed hoc solo modo, quia ipse rebus acquiritur.
|#5 Item. Oportet quod eo modo effectus tendat in finem quo agens propter finem agit. Deus autem qui est
primum agens omnium rerum, non sic agit quasi sua actione aliquid acquirat, sed quasi sua actione aliquid
largiatur: quia non est in potentia ut aliquid acquirere possit, sed solum in actu perfecto, ex quo potest elargiri.
Res igitur non ordinantur in Deum sicut in finem cui aliquid acquiratur, sed ut ab ipso ipsummet suo modo
consequantur, cum ipsemet sit finis.

|+19 Capitulus 19: Quod omnia intendunt assimilari Deo.
|#1 Ex hoc autem quod acquirunt divinam bonitatem, res creatae similes Deo constituuntur. Si igitur res omnes
in Deum sicut in ultimum finem tendunt ut ipsius bonitatem consequantur, sequitur quod ultimus rerum finis sit
Deo assimilari.
|#2 Amplius. Agens dicitur esse finis effectus inquantum effectus tendit in similitudinem agentis: unde forma
generantis est finis generationis. Sed Deus ita est finis rerum quod est etiam primum agens earum. Omnia igitur
intendunt, sicut ultimum finem, Deo assimilari.
|#3 Item. In rebus evidenter apparet quod esse appetunt naturaliter: unde et si qua corrumpi possunt, naturaliter
corrumpentibus resistunt, et tendunt illuc ubi conserventur, sicut ignis sursum et terra deorsum. Secundum hoc
autem esse habent omnia quod Deo assimilantur, qui est ipsum esse subsistens: cum omnia sint solum quasi esse
participantia. Omnia igitur appetunt quasi ultimum finem Deo assimilari.
|#4 Praeterea. Res omnes creatae sunt quaedam imagines primi agentis, scilicet Dei: agens enim agit sibi simile.
Perfectio autem imaginis est ut repraesentet suum exemplar per similitudinem ad ipsum: ad hoc enim imago
constituitur. Sunt igitur res omnes propter divinam similitudinem consequendam sicut propter ultimum finem.
|#5 Adhuc. Omnis res per suum motum vel actionem tendit in aliquod bonum sicut in finem, ut supra ostensum
est. In tantum autem aliquid de bono participat, in quantum assimilatur primae bonitati, quae Deus est. Omnia
igitur per motus suos et actiones tendunt in divinam similitudinem sicut in finem ultimum.

|+20 Capitulus 20: Quomodo res imitentur divinam bonitatem.
|#1 Patet ergo ex his quae dicta sunt quod assimilari ad Deum est ultimus omnium finis. Id autem quod proprie
habet rationem finis, est bonum. Tendunt igitur res in hoc quod assimilentur Deo proprie inquantum est bonus.
|#2 Bonitatem autem creaturae non assequuntur eo modo sicut in Deo est, licet divinam bonitatem unaquaeque
res imitetur secundum suum modum. Divina enim bonitas simplex est, quasi tota in uno consistens. Ipsum enim
divinum esse omnem plenitudinem perfectionis obtinet, ut in primo libro probatum est. Unde, cum
unumquodque in tantum sit bonum in quantum est perfectum, ipsum divinum esse est eius perfecta bonitas: idem
enim est Deo esse, vivere, sapientem esse, beatum esse, et quicquid aliud ad perfectionem et bonitatem pertinere
videtur, quasi tota divina bonitas sit ipsum divinum esse. Rursumque ipsum divinum esse est ipsius Dei
existentis substantia.
In aliis autem rebus hoc accidere non potest.

219

