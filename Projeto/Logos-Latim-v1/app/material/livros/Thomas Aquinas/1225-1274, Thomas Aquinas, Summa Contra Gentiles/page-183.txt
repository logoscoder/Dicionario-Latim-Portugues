addantur praeexistentium specierum. Animae autem humanae non sunt diversae secundum speciem, sed solum
numero, ut probatum est. Unde non repugnat perfectioni universi si animae de novo creentur.
|#6 Ex quo etiam patet solutio ad id quod quarto obiicitur. Simul enim dicitur, Gen. 1, quod Deus consummavit
opera sua, et quod requievit ab omni opere quod patrarat. Sicut ergo consummatio sive perfectio creaturarum
secundum species consideratur et non secundum individua, ita quies Dei est intelligenda secundum cessationem
a novis speciebus condendis: non autem a novis individuis, quorum similia secundum speciem praecesserunt. Et
sic, cum omnes animae humanae sint unius speciei sicut et omnes homines, non repugnat praedictae quieti si
Deus quotidie novas animas creat.
|#7 Sciendum autem est quod ab Aristotele non invenitur dictum quod intellectus humanus sit aeternus: quod
tamen dicere consuevit in his quae secundum suam opinionem semper fuerunt. Dicit autem ipsum esse
perpetuum: quod quidem potest dici de his quae semper erunt, etiam si non semper fuerunt. Unde et in XI
metaphys., cum animam intellectivam a conditione aliarum formarum exciperet, non dixit quod haec forma fuerit
ante materiam, quod tamen Plato de ideis dicebat, et sic videbatur conveniens materiae in qua loquebatur ut
aliquid tale de anima diceret: sed dixit quod manet post corpus.

|+85 Capitulus 85: Quod anima non sit de substantia Dei.
|#1 Ex his etiam patet animam non esse de substantia Dei.
|#2 Ostensum est enim supra divinam substantiam esse aeternam, nec aliquid eius de novo incipere.
Animae autem humanae non fuerunt ante corpora, ut ostensum est. Non igitur anima potest esse de substantia
divina.
|#3 Amplius. Ostensum est supra quod Deus nullius rei forma esse potest. Anima autem humana est forma
corporis, ut ostensum est. Non igitur est de substantia divina.
|#4 Praeterea. Omne illud ex quo fit aliquid, est in potentia ad id quod fit ex eo. Substantia autem Dei non est in
potentia ad aliquid: cum sit purus actus, ut supra ostensum est. Impossibile est igitur quod ex substantia Dei fiat
anima, vel quodcumque aliud.
|#5 Adhuc. Illud ex quo fit aliquid, aliquo modo mutatur. Deus autem est omnino immobilis, ut supra probatum
est. Impossibile est igitur quod ex eo aliquid fieri possit.
|#6 Amplius. In anima manifeste apparet variatio secundum scientiam et virtutem et eorum opposita. Deus
autem est omnino invariabilis, et per se et per accidens. Non igitur anima potest esse de substantia divina.
|#7 Item. Supra ostensum est quod Deus est actus purus, in quo nulla potentialitas invenitur. In anima autem
humana invenitur et potentia et actus: est enim in ea intellectus possibilis, qui est potentia ad omnia intelligibilia,
et intellectus agens, ut ex supra dictis patet. Non est igitur anima humana de natura divina.
|#8 Item. Cum substantia divina sit omnino impartibilis, non potest aliquid substantiae eius esse anima nisi sit
tota substantia eius. Substantiam autem divinam impossibile est esse nisi unam, ut supra ostensum est. Sequitur
igitur quod omnium hominum sit tantum anima una quantum ad intellectum.
Et hoc supra improbatum est. Non est igitur anima de substantia divina.
|#9 Videtur autem haec opinio ex triplici fonte processisse.
|#10 Quidam enim posuerunt nullam substantiam incorpoream esse. Unde nobilissimum corporum Deum esse
dicebant, sive hoc esset aer, sive ignis, sive quodcumque aliud principium ponebant, et de natura huius corporis
animam esse dicebant: nam omnes id quod ponebant principium, animae attribuebant, ut patet per Aristotelem in
I de anima. Et sic sequebatur animam esse de substantia divina.
Et ex hac radice pullulavit positio Manichaei, qui existimavit Deum esse quandam lucem corpoream per infinita
spatia distensam, cuius quandam particulam humanam animam esse dicebat.
Haec autem positio supra improbata est, et per hoc quod ostensum est Deum non esse corpus; et per hoc quod
ostensum est animam etiam humanam corpus non esse, nec aliquam intellectualem substantiam.

183

