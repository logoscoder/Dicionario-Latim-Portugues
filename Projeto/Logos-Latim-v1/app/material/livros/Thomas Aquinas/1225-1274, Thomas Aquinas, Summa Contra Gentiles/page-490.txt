|#6 Item. Magis distat ab anima unius hominis corpus alterius speciei, quam corpus humanum alterius hominis.
Sed anima non potest iterato uniri corpori alterius hominis, ut in secundo ostensum est.
Multo igitur minus poterit in resurrectione uniri corpori alterius speciei.
|#7 Praeterea. Ad hoc quod homo idem numero resurgat, necessarium est quod partes eius essentiales sint
eaedem numero. Si igitur corpus hominis resurgentis non erit ex his carnibus et his ossibus ex quibus nunc
componitur, non erit homo resurgens idem numero.
|#8 Has autem omnes falsas opiniones manifestissime iob excludit, dicens: rursum circumdabor pelle mea, et in
carne mea videbo Deum, quem visurus sum ego ipse, et non alius.
|#9 Habent autem et singulae praedictarum opinionum propria inconvenientia.
|#10 Ponere enim corpus transire in spiritum est omnino impossibile. Non enim transeunt in invicem nisi quae
in materia communicant. Spiritualium autem et corporalium non potest esse communicatio in materia: cum
substantiae spirituales sint omnino immateriales, ut in secundo ostensum est. Impossibile est igitur quod corpus
humanum transeat in substantiam spiritualem.
|#11
Item. Si transeat in substantiam spiritualem corpus humanum, aut transibit in ipsam substantiam
spiritualem quae est anima: aut in aliquam aliam. Si in ipsam, tunc post resurrectionem non esset in homine nisi
anima, sicut et ante resurrectionem.
Non igitur immutaretur conditio hominis per resurrectionem. Si autem transibit in aliam substantiam spiritualem,
sequetur quod ex duabus substantiis spiritualibus efficietur aliquid unum in natura: quod est omnino impossibile,
quia quaelibet substantia spiritualis est per se subsistens.
|#12 Similiter etiam impossibile est quod corpus hominis resurgentis sit quasi aereum et ventis simile.
|#13 Oportet enim corpus hominis, et cuiuslibet animalis, habere determinatam figuram et in toto et in partibus.
Corpus autem habens determinatam figuram oportet quod sit in se terminabile: quia figura est quae termino vel
terminis comprehenditur; aer autem non est in se terminabilis, sed solum termino alieno terminatur. Non est ergo
possibile quod corpus hominis resurgentis sit aereum et ventis simile.
|#14 Praeterea. Corpus hominis resurgentis oportet esse tactivum: quia sine tactu nullum est animal. Oportet
autem ut resurgens sit animal, si sit homo. Corpus autem aereum non potest esse tactivum, sicut nec aliquod
aliud corpus simplex: cum oporteat corpus per quod fit tactus, esse medium inter qualitates tangibiles, ut sit
quodammodo in potentia ad eas, ut Philosophus probat in libro de anima.
Impossibile est igitur quod corpus hominis resurgentis sit aereum et simile ventis.
|#15 Ex quo etiam apparet quod non poterit esse corpus caeleste.
|#16 Et cuiuslibet animalis, esse susceptivum tangibilium qualitatum, ut iam dictum est.
Hoc autem corpori caelesti non potest convenire quod non est neque calidum neque frigidum, neque humidum
neque siccum, neque aliquid huiusmodi, vel actu vel potentia, ut probatur in I de caelo.
Corpus igitur hominis resurgentis non erit corpus caeleste.
|#17 Adhuc. Corpora caelestia sunt incorruptibilia, et transmutari non possunt a sua naturali dispositione.
Naturaliter autem eis debetur figura sphaerica ut probatur in II de caelo et mundo. Non est igitur possibile quod
accipiant figuram quae naturaliter humano corpori debetur. Impossibile est igitur quod corpora resurgentium sint
de natura caelestium corporum.

|+85 Capitulus 85: Quod corpora resurgentium erunt alterius dispositionis.
|#1 Quamvis autem corpora resurgentium sint futura eiusdem speciei cuius nunc sunt corpora nostra, tamen
aliam dispositionem habebunt.
|#2 Et primo quidem quantum ad hoc, quod omnia resurgentium corpora, tam bonorum quam malorum,
incorruptibilia erunt.
|#3 Cuius quidem ratio triplex est: una quidem sumitur ex fine resurrectionis.
490

