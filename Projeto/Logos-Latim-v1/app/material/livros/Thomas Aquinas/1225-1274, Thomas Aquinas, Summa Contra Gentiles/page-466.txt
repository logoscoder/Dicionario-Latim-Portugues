per quam panis hunc locum sortiebatur, substantia panis in corpus Christi mutata fit corpus Christi sub quantitate
dimensiva panis; et per consequens locum panis quodammodo sortitur, mediantibus tamen dimensionibus panis.
Possunt et aliae rationes assignari.
Et quantum ad fidei rationem quae de invisibilibus est.
Et eius meritum quod circa hoc sacramentum tanto maius est quanto invisibilius agitur, corpore Christi sub panis
accidentibus occultato.
Et propter commodiorem et honestiorem usum huius sacramenti. Esset enim horrori sumentibus, et abominationi
videntibus, si corpus Christi in sua specie a fidelibus sumeretur. Unde sub specie panis et vini, quibus
communius homines utuntur ad esum et potum, corpus Christi proponitur manducandum, et sanguis potandus.

|+64 Capitulus 64: Solutio eorum quae obiiciebantur ex parte loci.
|#1 His igitur consideratis circa modum conversionis, ad alia solvenda nobis aliquatenus via patet. Dictum est
enim quod locus in quo hoc agitur sacramentum, attribuitur corpori Christi ratione dimensionum panis,
remanentium post conversionem substantiae panis in corpus Christi. Secundum hoc igitur ea quae Christi sunt
necesse est esse in loco praedicto, secundum quod exigit ratio conversionis praedictae.
|#2 Considerandum est igitur in hoc sacramento aliquid esse ex VI conversionis, aliquid autem ex naturali
concomitantia.
Ex VI quidem conversionis est in hoc sacramento illud ad quod directe conversio terminatur: sicut sub speciebus
panis corpus Christi, in quod substantia panis convertitur, ut per verba consecrationis patet, cum dicitur, hoc est
corpus meum; et similiter sub specie vini est sanguis Christi, cum dicitur, hic est calix sanguinis mei etc.. Sed ex
naturali concomitantia sunt ibi omnia alia ad quae conversio non terminatur, sed tamen ei in quod terminatur
sunt realiter coniuncta. Manifestum est enim quod conversio panis non terminatur in divinitatem Christi, neque
in eius animam; sed tamen sub specie panis est anima Christi et eius divinitas propter unionem utriusque ad
corpus Christi.
|#3 Si vero in triduo mortis Christi hoc sacramentum celebratum fuisset, non fuisset sub specie panis anima
Christi, quia realiter non erat corpori eius unita: et similiter nec sub specie panis fuisset sanguis, nec sub specie
vini corpus, propter separationem utriusque in morte. Nunc autem, quia corpus Christi in sua natura non est sine
sanguine, sub utraque specie continetur corpus et sanguis: sed sub specie panis continetur corpus ex VI
conversionis, sanguis autem ex naturali concomitantia: sub specie autem vini e converso.
|#4 Per eadem etiam patet solutio ad id quod obiiciebatur de inaequalitate corporis Christi ad locum panis.
Substantia enim panis directe convertitur in substantiam corporis Christi: dimensiones autem corporis Christi
sunt in sacramento ex naturali concomitantia, non autem ex VI conversionis, cum dimensiones panis remaneant.
Sic igitur corpus Christi non comparatur ad hunc locum mediantibus dimensionibus propriis, ut eis oporteat
adaequari locum: sed mediantibus dimensionibus panis remanentibus, quibus locus adaequatur.
|#5 Inde etiam patet solutio ad id quod obiiciebatur de pluralitate locorum.
Corpus enim Christi per suas proprias dimensiones in uno tantum loco existit: sed mediantibus dimensionibus
panis in ipsum transeuntis in tot locis in quot huiusmodi conversio fuerit celebrata: non quidem divisum per
partes, sed integrum in unoquoque; nam quilibet panis consecratus in integrum corpus Christi convertitur.

|+65 Capitulus 65: Solutio eorum quae obiiciebantur ex parte accidentium.
|#1 Sic igitur difficultate soluta quae ex loco accidit, inspiciendum est de ea quae ex accidentibus remanentibus
esse videtur.
Non enim negari potest accidentia panis et vini remanere: cum sensus hoc infallibiliter demonstret.
|#2 Neque his corpus Christi aut sanguis afficitur: quia hoc sine eius alteratione esse non posset, nec talium
accidentium capax est. Similiter autem et substantia aeris. Unde relinquitur quod sint sine subiecto. Tamen per
modum praedictum: ut scilicet sola quantitas dimensiva sine subiecto subsistat, et ipsa aliis accidentibus praebeat
subiectum.
|#3 Nec est impossibile quod accidens virtute divina subsistere possit sine subiecto. Idem enim est iudicandum
de productione rerum, et conservatione earum in esse. Divina autem virtus potest producere effectus
quarumcumque causarum secundarum sine ipsis causis secundis: sicut potuit formare hominem sine semine, et
466

