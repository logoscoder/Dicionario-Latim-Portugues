|#5 Amplius. In agentibus per intellectum et aestimationem quamcumque, intentio sequitur apprehensionem: in
illud enim tendit intentio quod apprehenditur ut finis. Si igitur perveniatur ad aliquid quod non habet speciem
apprehensam, erit praeter intentionem: sicut, si aliquis intendat comedere mel, et comedat fel credens illud esse
mel, hoc erit praeter intentionem.
Sed omne agens per intellectum tendit ad aliquid secundum quod accipit illud sub ratione boni, sicut ex
superioribus patet. Si ergo illud non sit bonum, sed malum, hoc erit praeter intentionem. Agens igitur per
intellectum non operatur malum nisi praeter intentionem. Cum igitur tendere ad bonum sit commune agenti per
intellectum et per naturam, malum non consequitur ex intentione alicuius agentis nisi praeter intentionem.
|#6 Hinc est quod dionysius dicit, IV cap. De div. Nom., quod malum est praeter intentionem et voluntatem.

|+5 Capitulus 5: Rationes quibus videtur probari quod malum non sit praeter intentionem (et solutio ipsarum)
|#1 Sunt autem quaedam quae huic sententiae adversarii videntur.
|#2 Quod enim accidit praeter intentionem agentis, dicitur esse fortuitum et casuale et in paucioribus accidens.
Malum autem fieri non dicitur fortuitum et casuale, neque ut in paucioribus accidens, sed semper vel in pluribus.
In naturalibus enim semper generationi corruptio adiungitur.
In agentibus etiam per voluntatem in pluribus peccatum accidit: cum difficile sit secundum virtutem agere, sicut
attingere centrum in circulo, ut dicit Aristoteles, in II ethicorum. Non igitur videtur malum esse proveniens
praeter intentionem.
|#3 Item. Aristoteles in III eth., expresse dicit quod malitia est voluntarium.
Et hoc probat per hoc quod aliquis voluntarie operatur iniusta, irrationabile autem est operantem voluntarie
iniusta non velle iniustum esse, et voluntarie stuprantem non velle incontinentem esse; et per hoc quod
legislatores puniunt malos quasi voluntarie operantes mala. Non videtur igitur malum praeter voluntatem vel
intentionem esse.
|#4 Praeterea. Omnis motus naturalis habet finem intentum a natura. Corruptio autem est mutatio naturalis, sicut
et generatio. Finis igitur eius, qui est privatio habens rationem mali, est intentus a natura: sicut etiam forma et
bonum, quae sunt generationis finis.
|#5 Ut autem positarum rationum solutio manifestior fiat, considerandum est quod malum considerari potest vel
in substantia aliqua, vel in actione ipsius. Malum quidem in substantia aliqua est ex eo quod deficit ei aliquid
quod natum est et debet habere: si enim homo non habet alas, non est ei malum, quia non est natus eas habere; si
etiam homo capillos flavos non habet, non est malum, quia etsi natus sit habere, non tamen est debitum ut
habeat; est tamen malum si non habeat manus, quas natus est et debet habere, si sit perfectus, quod tamen non est
malum avi.
Omnis autem privatio, si proprie et stricte accipiatur, est eius quod quis natus est habere et debet habere. In
privatione igitur sic accepta semper est ratio mali.
|#6 Materia autem, cum sit potentia ad omnes formas, omnes quidem nata est habere, nulla tamen est ei debita:
cum sine quavis una earum possit esse perfecta in actu. Quaelibet tamen earum est debita alicui eorum quae ex
materia constituuntur: nam non potest esse aqua nisi habeat formam aquae, nec potest esse ignis nisi habeat
formam ignis. Privatio igitur formae huiusmodi, comparata ad materiam, non est malum materiae: sed comparata
ad id cuius est forma, est malum eius, sicut privatio formae ignis est malum ignis.
|#7 Et quia tam privationes quam habitus et formae non dicuntur esse nisi secundum quod sunt in subiecto, si
quidem privatio sit malum per comparationem ad subiectum in quo est, erit malum simpliciter: sin autem, erit
malum alicuius, et non simpliciter. Hominem igitur privari manu, est malum simpliciter: materia autem privari
forma aeris, non est malum simpliciter, sed est malum aeris.
Privatio autem ordinis aut commensurationis debitae in actione, est malum actionis. Et quia cuilibet actioni est
debitus aliquis ordo et aliqua commensuratio, necesse est ut talis privatio in actione simpliciter malum existat.
|#8 His igitur visis, sciendum est quod non omne quod est praeter intentionem, oportet esse fortuitum vel
casuale, ut prima ratio proponebat.
Si enim quod est praeter intentionem, sit consequens ad id quod est intentum vel semper vel frequenter, non
eveniet fortuito vel casualiter: sicut in eo qui intendit dulcedine vini frui, si ex potatione vini sequatur ebrietas,
non erit fortuitum nec casuale; esset autem casuale si sequeretur ut in paucioribus.
208

