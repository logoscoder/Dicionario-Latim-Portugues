Et sic patet quod res creatae sunt a Deo sicut factae. Factibilium autem ratio est ars, sicut Philosophus dicit.
Comparantur igitur omnes res creatae ad Deum sicut artificiata ad artificem. Sed artifex per ordinem suae
sapientiae et intellectus artificiata in esse producit. Ergo et Deus omnes creaturas per ordinem sui intellectus
fecit.
|#6 Hoc autem divina auctoritate confirmatur. Nam dicitur in Psalmo: omnia in sapientia fecisti; et Proverb.
3,19: Dominus sapientia fundavit terram.
|#7 Per haec autem excluditur quorundam error qui dicebant omnia ex simplici divina voluntate dependere,
absque aliqua ratione.

|+25 Capitulus 25: Qualiter omnipotens dicatur quaedam non posse.
|#1 Ex praemissis autem accipi potest quod, quamvis Deus sit omnipotens, aliqua tamen dicitur non posse.
Ostensum enim est supra in Deo esse potentiam activam: potentiam vero passivam in eo non esse iam supra in
primo fuerat probatum. Secundum autem utramque potentiam dicimur posse.
Illa igitur Deus non potest quae posse potentiae passivae est.
Quae autem huiusmodi sint, investigandum est.
|#2 Primo quidem igitur potentia activa ad agere est, potentia autem passiva ad esse. Unde in illis solis est
potentia ad esse quae materiam habent contrarietati subiectam. Cum igitur in Deo passiva potentia non sit,
quicquid ad suum esse pertinet, Deus non potest. Non potest igitur Deus esse corpus, aut aliquid huiusmodi.
|#3 Adhuc. Huius potentiae passivae motus actus est. Deus igitur, cui potentia passiva non competit, mutari non
potest.
|#4 Potest autem ulterius concludi quod non potest mutari secundum singulas mutationis species: ut quod non
potest augeri vel minui, aut alterari, aut generari aut corrumpi.
|#5 Amplius. Cum deficere quoddam corrumpi sit, sequitur quod in nullo deficere potest.
|#6
Praeterea. Defectus omnis secundum privationem aliquam est. Privationis autem subiectum potentia
materiae est. Nullo igitur modo potest deficere.
|#7 Adhuc. Cum fatigatio sit per defectum virtutis, oblivio autem per defectum scientiae, patet quod neque
fatigari neque oblivisci potest.
|#8 Amplius. Neque vinci aut violentiam pati. Haec enim non sunt nisi eius quod natum est moveri.
|#9 Similiter autem neque poenitere potest, neque irasci aut tristari: cum haec omnia in passionem et defectum
sonent.
|#10 Rursus. Quia potentiae activae obiectum et effectus est ens factum, nulla autem potentia operationem habet
ubi deficit ratio sui obiecti, sicut visus non videt deficiente visibili in actu: oportet quod Deus dicatur non posse
quicquid est contra rationem entis inquantum est ens, vel facti entis inquantum est factum.
Quae autem sint huiusmodi, inquirendum est.
|#11 Primo quidem igitur contra rationem entis est quod entis rationem tollit.
Tollitur autem ratio entis per suum oppositum: sicut ratio hominis per opposita eius vel particularum ipsius.
Oppositum autem entis est non ens. Hoc igitur Deus non potest, ut faciat simul unum et idem esse et non esse:
quod est contradictoria esse simul.
|#12 Adhuc. Contradictio contrariis et privative oppositis includitur: sequitur enim, si est album et nigrum, quod
sit album et non album; et si est videns et caecum, quod sit videns et non videns. Unde eiusdem rationis etiam est
quod Deus non possit facere opposita simul inesse eidem secundum idem.
|#13 Amplius. Ad remotionem cuiuslibet principii essentialis sequitur remotio ipsius rei. Si igitur Deus non
potest facere rem simul esse et non esse, nec etiam potest facere quod rei desit aliquod suorum principiorum
essentialium ipsa remanente: sicut quod homo non habeat animam.
103

