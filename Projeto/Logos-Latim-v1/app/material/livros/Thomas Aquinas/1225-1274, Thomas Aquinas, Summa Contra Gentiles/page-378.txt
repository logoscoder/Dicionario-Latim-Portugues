|*SCG_IV : LIBER IV

|+1 Capitulus 1
|#1 Ecce, haec ex parte dicta sunt viarum eius, et cum vix parvam stillam sermonum eius audiverimus, quis
poterit tonitruum magnitudinis eius intueri.
Iob, 26,14.
|#2 Intellectus humanus, a rebus sensibilibus connaturaliter sibi scientiam capiens, ad intuendam divinam
substantiam in seipsa, quae super omnia sensibilia, immo super omnia alia entia improportionaliter elevatur,
pertingere per seipsum non valet.
|#3 Sed quia perfectum hominis bonum est ut quoquo modo Deum cognoscat, ne tam nobilis creatura omnino in
vanum esse videretur, velut finem proprium attingere non valens, datur homini quaedam via per quam in Dei
cognitionem ascendere possit: ut scilicet, quia omnes rerum perfectiones quodam ordine a summo rerum vertice
Deo descendunt, ipse, ab inferioribus incipiens et gradatim ascendens, in Dei cognitionem proficiat; nam et in
corporalibus motibus eadem est via qua descenditur et ascenditur, ratione principii et finis distincta.
|#4 Praedicti autem descensus perfectionum a Deo duplex est ratio.
Una quidem ex parte primae rerum originis: nam divina sapientia, ut perfectio esset in rebus, res produxit in
ordine, ut creaturarum universitas ex summis rerum et infimis compleretur.
Alia vero ratio ex ipsis rebus procedit. Nam cum causae sint nobiliores effectibus, prima quidem causata
deficiunt a prima causa, quae Deus est, quae tamen suis effectibus praeminent; et sic deinceps quousque ad
ultima rerum perveniatur.
|#5 Et quia in summo rerum vertice Deo perfectissima unitas invenitur; et unumquodque, quanto est magis
unum, tanto est magis virtuosum et dignius: consequens est ut quantum a primo principio receditur, tanto maior
diversitas et variatio inveniatur in rebus. Oportet igitur processum emanationis a Deo uniri quidem in ipso
principio, multiplicari autem secundum res infimas, ad quas terminatur. Et ita, secundum diversitatem rerum,
apparet viarum diversitas, quasi ab uno principio inchoatarum, et terminatarum ad diversa.
|#6 Per has igitur vias intellectus noster in Dei cognitionem ascendere potest, sed propter debilitatem intellectus
nostri, nec ipsas vias perfecte cognoscere possumus.
Nam cum sensus unde nostra cognitio incipit, circa exteriora accidentia versetur, quae sunt secundum se
sensibilia, ut color et odor et huiusmodi; intellectus vix per huiusmodi exteriora potest ad perfectam notitiam
inferioris naturae pervenire, etiam illarum rerum quarum accidentia sensu perfecte comprehendit. Multo igitur
minus pertingere poterit ad comprehendendum naturas illarum rerum quarum pauca accidentia capimus sensu; et
adhuc minus illorum quorum accidentia sensu capi non possunt, etsi per quosdam deficientes effectus
percipiantur.
Sed etsi ipsae naturae rerum essent nobis cognitae, ordo tamen earum, secundum quod a divina providentia et ad
invicem disponuntur et diriguntur in finem, tenuiter nobis notus esse potest: cum ad cognoscendam rationem
divinae providentiae non pertingamus.
Si igitur ipsae viae imperfecte cognoscuntur a nobis, quomodo per eas ad perfecte cognoscendum ipsarum
viarum principium poterimus pervenire? quod quia sine proportione excedit vias praedictas, etiam si vias ipsas
cognosceremus perfecte, nondum tamen perfecta principii cognitio nobis adesset.
|#7 Quia igitur debilis erat Dei cognitio ad quam homo per vias praedictas intellectuali quodam quasi intuitu
pertingere poterat, ex superabundanti bonitate, ut firmior esset hominis de Deo cognitio, quaedam de seipso
hominibus revelavit quae intellectum humanum excedunt.
|#8
In qua quidem revelatione, secundum congruentiam hominis, quidam ordo servatur, ut paulatim de
imperfecto veniat ad perfectum: sicut in ceteris rebus mobilibus accidit.
Primo igitur sic homini revelantur ut tamen non intelligantur, sed solum quasi audita credantur: quia intellectus
hominis secundum hunc statum, quo sensibilibus est connexus, ad ea intuenda quae omnes proportiones sensus
excedunt, omnino elevari non potest.
Sed cum a sensibilium connexione fuerit liberatus, tunc elevabitur ad ea quae revelantur intuenda.

378

