iudicanda, sed malus usus eorum. Et sic neque paupertas est abiicienda propter aliqua vitia quae occasionaliter
ex ea quandoque procedunt: ut quinta ratio ostendere nitebatur.
|#7 Hinc etiam considerandum est quod medium virtutis non accipitur secundum quantitatem exteriorum quae
in usum veniunt, sed secundum regulam rationis.
Unde quandoque contingit quod illud quod est extremum secundum quantitatem rei exterioris, secundum
regulam rationis est medium.
Neque enim est aliquis qui ad maiora tendat quam magnanimus, vel qui in sumptibus magnificum magnitudine
superet. Medium ergo tenent non quantitate sumptus, aut alicuius huiusmodi, sed inquantum non transcendunt
regulam rationis, nec ab ea deficiunt.
Quae quidem regula non solum metitur quantitatem rei quae in usum venit, sed conditionem personae, et
intentionem eius, opportunitatem loci et temporis, et alia huiusmodi quae in actibus virtutum requiruntur.
Non igitur aliquis per voluntariam paupertatem contrariatur virtuti, quamvis omnia deserat. Nec hoc prodigaliter
facit: cum hoc faciat debito fine, et aliis debitis conditionibus servatis. Plus enim est seipsum morti exponere,
quod tamen aliquis per virtutem fortitudinis operatur debitas circumstantias servans, quam omnia sua relinquere
debito fine. Et sic solvitur ratio sexta.
|#8 Quod autem ex verbis Salomonis inducitur, non est contrarium.
Manifestum enim est quod loquitur de coacta paupertate, quae furandi solet esse occasio.

|+135 Capitulus 135: Solutio eorum quae obiiciebantur contra diversos modos vivendi eorum qui assumunt
voluntariam paupertatem.
|#1 Post haec autem considerandum est de modis quibus oportet vivere eos qui paupertatem voluntariam
sectantur.
|#2 Et quidem primus modus, ut scilicet de pretio possessionum venditarum omnes communiter vivant,
sufficiens est, non tamen ad longum tempus.
Et ideo apostoli hunc modum vivendi fidelibus in ierusalem instituerunt, quia praevidebant per spiritum sanctum
quod non diu in ierusalem simul commorari deberent, tum propter persecutiones futuras a Iudaeis, tum etiam
propter instantem destructionem civitatis et gentis: unde non fuit necessarium nisi ad modicum tempus fidelibus
providere.
Et propter hoc, transeuntes ad gentes, in quibus firmanda et perduratura erat ecclesia, hunc modum vivendi non
leguntur instituisse.
|#3 Non est autem contra hunc modum vivendi fraus quae potest per dispensatores committi. Hoc enim est
commune in omni modo vivendi in quibus aliqui ad invicem convivunt: in hoc autem tanto minus, quanto
difficilius contingere videtur quod perfectionem vitae sectantes fraudem committant.
Adhibetur etiam contra hoc remedium per providam fidelium dispensatorum institutionem.
Unde sub apostolis electi sunt stephanus et alii, qui ad hoc officium idonei reputabantur.
|#4 Est autem et secundus modus vivendi conveniens paupertatem voluntariam assumentibus: ut scilicet de
possessionibus communibus vivant.
|#5 Nec per hunc modum aliquid deperit perfectioni ad quam tendunt paupertatem voluntariam assumentes.
Potest enim fieri per unius eorum vel paucorum sollicitudinem ut possessiones modo debito procurentur, et sic
alii, absque temporalium sollicitudine remanentes, libere possunt spiritualibus vacare, quod est fructus
voluntariae paupertatis. Nec etiam illis deperit aliquid de perfectione vitae qui hanc sollicitudinem pro aliis
assumunt: quod enim amittere videntur in defectu quietis, recuperant in obsequio caritatis, in quo etiam perfectio
vitae consistit.
|#6 Nec etiam per hunc modum vivendi concordia tollitur occasione communium possessionum. Tales enim
debent paupertatem voluntariam assumere qui temporalia contemnant; et tales pro temporalibus communibus
discordare non possunt; praesertim cum ex temporalibus nihil praeter necessaria vitae debeant expectare; et cum
dispensatores oporteat esse fideles.
Nec propter hoc quod aliqui hoc modo vivendi abutuntur, hic modus vivendi potest improbari: cum etiam bonis
male utantur mali, sicut et malis bene utuntur boni.

348

