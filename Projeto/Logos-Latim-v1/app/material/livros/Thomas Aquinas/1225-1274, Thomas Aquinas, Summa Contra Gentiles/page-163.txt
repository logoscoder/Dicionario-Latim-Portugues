|#14 Dicit etiam, in VIII physicorum, quod ante addiscere est homo in potentia essentiali ad scientiam, et ideo
indiget motore per quem reducatur in actu: non autem, postquam iam addidicit, indiget per se motore. Ergo non
indiget influentia intellectus agentis.
|#15 Dicit etiam, in III de anima, quod phantasmata se habent ad intellectum possibilem sicut sensibilia ad
sensum. Unde patet quod species intelligibiles sunt in intellectu possibili a phantasmatibus, non a substantia
separata.
|#16 Rationes autem quae videntur in contrarium esse, non est difficile solvere. Intellectus enim possibilis est in
actu perfecto secundum species intelligibiles cum considerat actu: cum vero non considerat actu, non est in actu
perfecto secundum illas species, sed se habet medio modo inter potentiam et actum. Et hoc est quod Aristoteles
dicit, in III de anima, quod, cum haec pars, scilicet intellectus possibilis, unaquaeque fiat, sciens dicitur
secundum actum. Hoc autem accidit cum possit operari per seipsum. Est quidem et tunc potentia similiter
quodammodo, non tamen similiter et ante addiscere aut invenire.
|#17 Memoria vero in parte sensitiva ponitur, quia est alicuius prout cadit sub determinato tempore: non est
enim nisi praeteriti. Et ideo, cum non abstrahat a singularibus conditionibus, non pertinet ad partem
intellectivam, quae est universalium.
Sed per hoc non excluditur quin intellectus possibilis sit conservativus intelligibilium, quae abstrahunt ab
omnibus conditionibus particularibus.

|+75 Capitulus 75: Solutio rationum quibus videtur probari unitas intellectus possibilis.
|#1 Ad probandum autem unitatem intellectus possibilis quaedam rationes adducuntur, quas oportet ostendere
efficaces non esse.
|#2 Videtur enim quod omnis forma quae est una secundum speciem et multiplicatur secundum numerum,
individuetur per materiam: quae enim sunt unum specie et multa secundum numerum, conveniunt in forma et
distinguuntur secundum materiam. Si igitur intellectus possibilis in diversis hominibus sit multiplicatus
secundum numerum, cum sit unus secundum speciem, oportet quod sit individuatus in hoc et in illo per
materiam. Non autem per materiam quae sit pars sui: quia sic esset receptio eius de genere receptionis materiae
primae, et reciperet formas individuales; quod est contra naturam intellectus.
Relinquitur ergo quod individuetur per materiam quae est corpus hominis cuius ponitur forma.
Omnis autem forma individuata per materiam cuius est actus, est forma materialis.
Oportet enim quod esse cuiuslibet rei dependeat ab eo a quo dependet individuatio eius: sicut enim principia
communia sunt de essentia speciei, ita principia individuantia sunt de essentia huius individui. Sequitur ergo
quod intellectus possibilis sit forma materialis. Et per consequens quod non recipiat aliquid nec operetur sine
organo corporali.
Quod etiam est contra naturam intellectus possibilis. Igitur intellectus possibilis non multiplicatur in diversis
hominibus, sed est unus omnium.
|#3 Item. Si intellectus possibilis esset alius in hoc et in illo homine, oporteret quod species intellecta esset alia
numero in hoc et in illo, una vero in specie: cum enim specierum intellectarum in actu proprium subiectum sit
intellectus possibilis, oportet quod, multiplicato intellectu possibili, multiplicentur species intelligibiles
secundum numerum in diversis. Species autem aut formae quae sunt eaedem secundum speciem et diversae
secundum numerum, sunt formae individuales. Quae non possunt esse formae intelligibiles: quia intelligibilia
sunt universalia, non particularia. Impossibile est igitur intellectum possibilem esse multiplicatum in diversis
individuis hominum.
Necesse est igitur quod sit unus in omnibus.
|#4 Adhuc. Magister scientiam quam habet transfundit in discipulum. Aut igitur eandem numero: aut aliam
numero diversam, non specie. Secundum videtur impossibile esse: quia sic magister causaret scientiam suam in
discipulo sicut causat formam suam in alio generando sibi simile in specie; quod videtur pertinere ad agentia
materialia. Oportet ergo quod eandem scientiam numero causet in discipulo. Quod esse non posset nisi esset
unus intellectus possibilis utriusque.
Necesse igitur videtur intellectum possibilem esse unum omnium hominum.
|#5
Sicut autem praedicta positio veritatem non habet, ut ostensum est, ita rationes positae ad ipsam
confirmandam facile solubiles sunt.
163

