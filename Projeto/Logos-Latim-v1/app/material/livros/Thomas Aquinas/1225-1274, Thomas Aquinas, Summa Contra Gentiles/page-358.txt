|#9 Item, quod oporteat ea quae voluntas acceptat eo quod sunt naturaliter bona, homini subtrahi ad profectum
virtutis, provenit ex aliqua hominis deordinatione, quae vel est culpa, vel sequitur culpam.
Manifestum enim est quod per peccatum praecedens fit quaedam inordinatio in affectu humano, ut facilius
postmodum ad peccatum inclinetur. Non ergo est absque culpa etiam quod oportet hominem adiuvari ad bonum
virtutis per id quod est ei quodammodo poenale, inquantum est absolute contra voluntatem ipsius, licet
quandoque sit volitum secundum quod ratio respicit finem. Sed de hac inordinatione in natura humana existente
ex peccato originali, posterius dicetur. Nunc autem intantum manifestum sit quod Deus punit homines pro
peccatis: et quod non punit absque culpa.

|+142 Capitulus 142: Quod non omnia praemia et poenae sunt aequales.
|#1 Cum autem divina iustitia id exigat quod, ad aequalitatem in rebus servandam, pro culpis poenae reddantur,
et pro bonis actibus praemia; oportet, si est gradus in virtuosis actibus et in peccatis, ut ostensum est, quod sit
etiam gradus praemiorum et poenarum. Aliter enim non servaretur aequalitas, si non plus peccanti maior poena,
aut melius agenti maius praemium redderetur: eiusdem enim rationis esse videtur quod differenter retribuatur
secundum differentiam boni et mali, et secundum differentiam boni et melioris, vel mali et peioris.
|#2 Praeterea. Talis est aequalitas distributivae iustitiae, ut inaequalia inaequalibus reddantur. Non ergo esset
iusta recompensatio per poenas et praemia, si omnia praemia et omnes poenae essent aequales.
|#3 Adhuc. Praemia et poenae a legislatore proponuntur ut homines a malis ad bona trahantur, ut ex supra dictis
patet. Oportet autem homines non solum trahi ad bona et retrahi a malis, sed etiam bonos allici ad meliora, et
malos retrahi a peioribus. Quod non fieret si praemia et poenae essent aequalia. Oportet igitur et poenas et
praemia inaequalia esse.
|#4 Amplius. Sicut per dispositiones naturales aliquid disponitur ad formam, ita per opera bona et mala aliquis
disponitur ad poenas et praemia. Sed hoc habet ordo quem divina providentia statuit in rebus, quod magis
disposita perfectiorem formam consequuntur. Ergo, secundum diversitatem bonorum operum vel malorum,
oportet quod sit diversitas poenarum et praemiorum.
|#5 Item. Contingit excessum esse in operibus bonis et malis dupliciter: uno modo, secundum numerum, prout
unus alio plura habet opera bona vel mala; alio modo, secundum qualitatem operum, prout unus alio vel melius
vel peius opus habet.
Oportet autem quod excessui qui est secundum numerum operum, respondeat excessus praemiorum vel
poenarum: alias non fieret recompensatio in divino iudicio pro omnibus quae quis agit, si aliqua mala remanerent
impunita et aliqua bona irremunerata.
Pari ergo ratione, excessui qui est secundum inaequalitatem operum, inaequalitas praemiorum et poenarum
respondet.
|#6 Hinc est quod dicitur Deut. 25,2: pro mensura peccati erit et plagarum modus. Et Isaiae 27,8: in mensura
contra mensuram, cum abiecta fuerit, vindicabo eam.
|#7 Per hoc autem excluditur error quorundam dicentium in futuro omnia praemia et poenas esse aequales.

|+143 Capitulus 143: De poena quae debetur peccato mortali et veniali per respectum ad ultimum finem.
|#1 Est autem ex praedictis manifestum quod dupliciter contingit peccare.
Uno modo, sic quod totaliter intentio mentis abrumpatur ab ordine ad Deum, qui dicitur ultimus finis bonorum:
et hoc est peccatum mortale.
Alio modo, sic quod, manente ordine humanae mentis ad ultimum finem, impedimentum aliquod afferatur quo
retardatur ne libere tendat in finem: et hoc dicitur peccatum veniale.
Si ergo secundum differentiam peccatorum oportet esse differentiam poenarum, consequens est quod ille qui
mortaliter peccat, sit puniendus sic quod excidat ab hominis fine: qui autem peccat venialiter, non ita quod
excidat, sed ita quod retardetur, aut difficultatem patiatur, in adipiscendo finem. Sic enim iustitiae servatur
aequalitas: ut quo modo homo peccando voluntarie a fine divertit, ita poenaliter, contra suam voluntatem, in finis
adeptione impediatur.

358

