|#2 Naturalis enim appetitus requirit ut unumquodque animal sibi provideat in necessariis suae vitae: unde
animalia quae non quolibet tempore anni necessaria vitae invenire possunt, quodam naturali instinctu, ea quae
sunt vitae suae necessaria congregant illo tempore quo inveniri possunt, et ea conservant; sicut patet de apibus et
formicis. Homines autem ad suae vitae conservationem multis indigent quae non omni tempore inveniri possunt.
Inest igitur naturaliter homini quod congreget et conservet ea quae sunt sibi necessaria. Est igitur contra legem
naturalem omnia congregata dispergere per paupertatem.
|#3 Adhuc. Naturalem affectum habent omnia ad ea quibus esse suum conservatur, inquantum omnia esse
appetunt.
Sed per substantiam exteriorum bonorum vita hominis conservatur. Sicut igitur ex naturali lege unusquisque
suam vitam conservare tenetur, ita et exteriorem substantiam.
Sicut igitur est contra legem naturae quod aliquis sibi manus iniiciat, ita et quod aliquis necessaria vitae sibi
subtrahat per voluntariam paupertatem.
|#4 Amplius. Homo naturaliter est animal sociale, ut supra dictum est.
Societas autem inter homines conservari non posset nisi unus alium iuvaret. Est igitur naturale hominibus quod
unus alium in necessitatibus iuvet. Ab hoc autem auxilio ferendo se faciunt impotentes qui exteriorem
substantiam abiiciunt, per quam plurimum aliis auxilium fertur. Est igitur contra naturalem instinctum, et contra
misericordiae et caritatis bonum, quod homo per voluntariam paupertatem omnem substantiam mundi abiiciat.
|#5 Item. Si habere substantiam huius mundi malum est; bonum est autem proximos liberare a malo, malum
autem eos in malum inducere: consequens est quod dare alicui indigenti substantiam huius mundi sit malum,
auferre autem habenti sit bonum. Quod inconveniens est. Est igitur bonum habere substantiam huius mundi.
Eam igitur per voluntariam paupertatem totaliter abiicere malum est.
|#6 Praeterea. Occasiones malorum vitandae sunt. Est autem paupertas occasio mali: quia propter eam ad furta,
adulationes et periuria, et his similia, aliqui inducuntur.
Non est igitur paupertas voluntate assumenda, sed magis ne adveniat vitanda.
|#7 Adhuc. Cum virtus consistat in medio, utroque extremo corrumpitur. Est autem virtus liberalitas, quae dat
danda et retinet retinenda. Vitium autem est in minus illiberalitas, quae retinet retinenda et non retinenda. Est
autem et vitium in plus quod omnia dentur. Quod faciunt qui voluntarie paupertatem assumunt. Est ergo hoc
vitiosum, et prodigalitati simile.
|#8 Hae autem rationes auctoritate Scripturae confirmari videntur. Dicitur enim Prov. 30,8 mendicitatem et
divitias ne dederis mihi, tribue tantum victui meo necessaria: ne forte, satiatus, illiciar ad negandum, et dicam:
quis est Dominus? et egestate compulsus, furer, et periurem nomen Dei mei.

|+132 Capitulus 132: De modis vivendi eorum qui voluntariam paupertatem sequuntur.
|#1 Videtur autem haec quaestio magis urgeri si quis specialius exsequatur modos quibus necesse est vivere eos
qui voluntariam paupertatem sectantur.
|#2 Est enim unus modus vivendi quod possessiones singulorum vendantur, et de pretio omnes communiter
vivant.
Quod quidem sub apostolis observatum videtur in ierusalem: dicitur enim Act. 4,34 quotquot possessores
agrorum aut domorum, vendentes afferebant pretia eorum quae vendebant, et ponebant ante pedes apostolorum:
dividebant autem singulis prout cuique opus erat.
Hoc autem modo non videtur efficienter provideri humanae vitae.
|#3 Primo quidem, quia non est facile quod plures habentes magnas possessiones hanc vitam assumant. Et si
conferatur inter multos pretium quod ex possessionibus paucorum divitum assumptum est, non sufficiet in
multum tempus.
|#4 Deinde, quia possibile et facile est huiusmodi pretium, vel fraude dispensatorum, vel furto aut rapina,
deperire. Remanebunt igitur illi qui paupertatem talem sectantur, absque sustentatione vitae.
|#5 Item. Multa accidentia sunt quibus homines coguntur locum mutare. Non igitur erit facile providere his
quos oportet forte per diversa loca dispergi, de pretio sumpto ex possessionibus in commune redacto.
343

