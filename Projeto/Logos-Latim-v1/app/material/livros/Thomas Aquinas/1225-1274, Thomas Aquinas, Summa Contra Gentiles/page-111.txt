|#3 Adhuc. Quod est ex voluntate, non est absolute necessarium, nisi forte quando voluntatem hoc velle est
necessarium.
Deus autem non per necessitatem naturae, sed per voluntatem producit creaturas in esse, ut probatum est: nec ex
necessitate vult creaturas esse, ut in primo ostensum est. Non igitur est absolute necessarium creaturam esse.
Neque ergo necessarium est eas semper fuisse.
|#4 Amplius. Ostensum est supra quod Deus non agit aliqua actione quae sit extra ipsum, quasi ab ipso exiens et
in creaturam terminata, sicut calefactio exit ab igne et terminatur in ligna: sed eius velle est eius agere; et hoc
modo sunt res, secundum quod Deus vult eas esse. Sed non est necessarium quod Deus velit creaturam semper
fuisse: cum etiam non sit necessarium Deum velle quod creatura sit omnino, ut in primo ostensum est. Non igitur
est necessarium quod creatura semper fuerit.
|#5 Item. Ab agente per voluntatem non procedit aliquid ex necessitate nisi per rationem alicuius debiti. Ex
nullo autem debito Deus creaturam producit, si absolute universalis creaturae productio consideretur, ut supra
ostensum est. Non igitur ex necessitate Deus creaturam producit. Nec igitur necessarium est, si Deus sempiternus
est, quod creaturam ab aeterno produxerit.
|#6 Praeterea. Ostensum est supra quod absoluta necessitas in rebus creatis non est per ordinem ad primum
principium quod per se necesse est esse, scilicet Deum, sed per ordinem ad alias causas, quae non sunt per se
necesse-esse.
Necessitas autem ordinis ad id quod non est per se necesse esse, non cogit aliquid semper fuisse: sequitur enim,
si aliquid currit, quod moveatur; non tamen necesse est quod semper motum fuerit, quia ipsum currere non est
per se necessarium. Nihil ergo cogit creaturas semper fuisse.

|+32 Capitulus 32: Rationes volentium probare aeternitatem mundi ex parte Dei acceptae.
|#1 Sed quia multorum positio fuit quod mundus semper et ex necessitate fuerit, et hoc demonstrare conati sunt,
restat rationes eorum ponere, ut ostendatur quod non de necessitate concludunt mundi sempiternitatem.
Primo, autem, ponentur rationes quae sumuntur ex parte Dei.
Secundo, quae sumuntur ex parte creaturae.
Tertio, quae sumuntur a modo factionis rerum, secundum quem ponuntur de novo incipere esse.
|#2 Ex parte autem Dei, ad aeternitatem mundi ostendendam sumuntur rationes huiusmodi.
|#3 Omne agens quod non semper agit, movetur per se vel per accidens. Per se quidem, sicut ignis qui non
semper comburebat, incipit comburere vel quia de novo accenditur; vel quia de novo transfertur, ut sit
propinquum combustibili. Per accidens autem, sicut motor animalis incipit de novo movere animal aliquo novo
motu facto circa ipsum: vel ex interiori, sicut, cum animal expergiscitur digestione completa, incipit moveri; vel
ab exteriori, sicut cum de novo veniunt actiones inducentes ad aliquam actionem de novo inchoandam. Deus
autem non movetur neque per se neque per accidens, ut in primo probatum est. Deus igitur semper eodem modo
agit.
Ex sua autem actione res creatae in esse consistunt.
Semper igitur creaturae fuerunt.
|#4 Adhuc. Effectus procedit a causa agente per actionem eius. Sed actio Dei est aeterna: alias fieret de potentia
agente actu agens; et oporteret quod reduceretur in actum ab aliquo priori agente, quod est impossibile. Ergo res
a Deo creatae ab aeterno fuerunt.
|#5 Amplius. Posita causa sufficienti, necesse est effectum poni. Si enim adhuc, posita causa, non necesse est
effectum poni, possibile igitur erit, causa posita, effectum esse et non esse; consecutio igitur effectus ad causam
erit possibilis tantum; quod autem est possibile, indiget aliquo quo reducatur in actum; oportebit igitur ponere
aliquam causam qua fiat ut effectus reducatur in actum; et sic prima causa non erat sufficiens.
Sed Deus est causa sufficiens productionis creaturarum: alias non esset causa, sed magis in potentia se ad
causam haberet; aliquo enim addito fieret causa; quod patet esse impossibile. Videtur igitur necessarium quod,
cum Deus ab aeterno fuerit, quod creatura etiam fuerit ab aeterno.
|#6 Item. Agens per voluntatem non retardat suum propositum exequi de aliquo faciendo nisi propter aliquid in
futurum expectatum quod nondum adest: et hoc quandoque est in ipso agente, sicut cum expectatur perfectio
111

