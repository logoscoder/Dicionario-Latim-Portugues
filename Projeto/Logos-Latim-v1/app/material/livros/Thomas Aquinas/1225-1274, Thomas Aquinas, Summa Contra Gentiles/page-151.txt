Ergo non est corpus: cum nullum corpus sit forma.
|#3 Adhuc. Impossibile est duo corpora esse simul. Anima autem non est seorsum a corpore dum vivit. Non est
igitur anima corpus.
|#4 Amplius. Omne corpus divisibile est. Omne autem divisibile indiget aliquo continente et uniente partes eius.
Si igitur anima sit corpus, habebit aliquid aliud continens et illud magis erit anima: videmus enim, anima
recedente, corpus dissolvi. Et si hoc iterum sit divisibile, oportebit vel devenire ad aliquod indivisibile et
incorporeum, quod erit anima: vel erit procedere in infinitum, quod est impossibile. Non est igitur anima corpus.
|#5 Item. Sicut supra probatum est, et in VIII physicorum probatur, omne movens seipsum componitur ex
duobus, quorum alterum est movens et non motum, et alterum est motum. Sed animal est movens seipsum:
movens autem in ipso est anima, motum autem est corpus.
Anima igitur est movens non motum. Nullum autem corpus movet nisi motum, ut supra probatum est. Anima
igitur non est corpus.
|#6 Praeterea. Supra ostensum est quod intelligere non potest esse actio alicuius corporis. Est autem actus
animae.
Anima igitur, ad minus intellectiva, non est corpus.
|#7 Ea autem quibus aliqui conati sunt probare animam esse corpus, facile est solvere.
Ostendunt enim animam esse corpus, per hoc quod filius similatur patri etiam in accidentibus animae: cum
tamen filius generetur a patre per decisionem corporalem.
Et quia anima compatitur corpori.
Et quia separatur a corpore: separari autem est corporum se tangentium.
|#8 Sed contra hoc iam dictum est quod complexio corporis est aliqualiter causa animae passionum per modum
disponentis.
Anima etiam non compatitur corpori nisi per accidens: quia, cum sit forma corporis, movetur per accidens moto
corpore.
Separatur etiam anima a corpore, non sicut tangens a tacto, sed sicut forma a materia.
Quamvis et aliquis tactus sit incorporei ad corpus, ut supra ostensum est.
|#9 Movit etiam ad hanc positionem multos quia crediderunt quod non est corpus, non esse, imaginationem
transcendere non valentes, quae solum circa corpora versatur.
|#10 Unde haec opinio, Sap. 2, ex persona insipientium proponitur, dicentium de anima: fumus et flatus est in
naribus nostris, et sermo scintillae ad movendum Cor.

|+66 Capitulus 66: Contra ponentes intellectum et sensum esse idem.
|#1 His autem propinquum fuit quod quidam antiquorum Philosophorum intellectum a sensu differre non
opinabantur. Quod quidem impossibile est.
|#2 Sensus enim in omnibus animalibus invenitur. Alia autem animalia ab homine intellectum non habent.
Quod ex hoc apparet, quia non operantur diversa et opposita, quasi intellectum habentia; sed, sicut a natura mota,
determinatas quasdam operationes, et uniformes in eadem specie, sicut omnis hirundo similiter nidificat. Non est
igitur idem intellectus et sensus.
|#3 Adhuc. Sensus non est cognoscitivus nisi singularium: cognoscit enim omnis sensitiva potentia per species
individuales, cum recipiat species rerum in organis corporalibus. Intellectus autem est cognoscitivus
universalium, ut per experimentum patet. Differt igitur intellectus a sensu.
|#4 Amplius. Cognitio sensus non se extendit nisi ad corporalia. Quod ex hoc patet, quia qualitates sensibiles,
quae sunt propria obiecta sensuum, non sunt nisi in corporalibus; sine eis autem sensus nihil cognoscit.
Intellectus autem cognoscit incorporalia: sicut sapientiam, veritatem, et relationes rerum. Non est igitur idem
intellectus et sensus.

151

