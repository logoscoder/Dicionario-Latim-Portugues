|#4 Adhuc. Voluntatem a peccato mutari in bonum non contingit nisi per gratiam Dei, ut patet ex his quae in
tertio dicta sunt. Sicut autem bonorum animae admittuntur ad perfectam participationem divinae bonitatis, ita
damnatorum animae a gratia totaliter excluduntur. Non igitur poterunt mutare in melius voluntatem.
|#5 Praeterea. Sicut boni in carne viventes omnium suorum operum et desideriorum finem constituunt in Deo,
ita mali in aliquo indebito fine avertente eos a Deo. Sed animae separatae bonorum immobiliter inhaerebunt fini
quem in hac vita sibi praestituerunt, scilicet Deo. Ergo et animae malorum immobiliter inhaerebunt fini quem
sibi elegerunt.
Sicut igitur bonorum voluntas non poterit fieri mala, ita nec malorum poterit fieri bona.

|+94 Capitulus 94: De immutabilitate voluntatis in animabus in Purgatorio detentis.
|#1 Sed quia quaedam animae sunt quae statim post separationem ad beatitudinem non perveniunt, nec tamen
sunt damnatae, sicut illae quae secum aliquid purgabile deferunt, ut dictum est; ostendendum est quod nec etiam
huiusmodi animae separatae possunt secundum voluntatem mutari.
Beatorum enim et damnatorum animae habent immobilem voluntatem ex fine cui adhaeserunt, ut ex dictis patet:
sed animae quae secum aliquid purgabile deferunt, in fine non discrepant ab animabus beatis: decedunt enim
cum caritate, per quam inhaeremus Deo ut fini. Ergo etiam ipsaemet immobilem voluntatem habebunt.

|+95 Capitulus 95: Communiter in omnibus animabus post separationem a corpore.
|#1 Quod autem ex fine in omnibus animabus separatis sequatur immobilitas voluntatis, sic manifestum esse
potest.
|#2 Finis enim, ut dictum est, se habet in appetitivis sicut prima principia demonstrationis in speculativis.
Huiusmodi autem principia naturaliter cognoscuntur; et error qui circa huiusmodi principia accideret, ex
corruptione naturae proveniret. Unde non posset homo mutari de vera acceptione principiorum in falsam, aut e
converso, nisi per mutationem naturae: non enim qui errat circa principia, revocari potest per aliqua certiora,
sicut revocatur homo ab errore qui est circa conclusiones. Et similiter nec posset aliquis a vera acceptione
principiorum per aliqua magis apparentia seduci. Sic igitur et se habet circa finem. Quia unusquisque naturaliter
habet desiderium ultimi finis.
|#3 Et hoc quidem sequitur in universali naturam rationalem, ut beatitudinem appetat: sed quod hoc vel illud
sub ratione beatitudinis et ultimi finis desideret, ex aliqua speciali dispositione naturae contingit; unde
Philosophus dicit quod qualis unusquisque est talis et finis videtur ei. Si igitur dispositio illa per quam aliquid
desideratur ab aliquo ut ultimus finis, ab eo removeri non possit, non poterit immutari voluntas eius quantum ad
desiderium finis illius.
|#4 Huiusmodi autem dispositiones removeri possunt a nobis quandiu est anima corpori coniuncta. Quod enim
aliquid appetatur a nobis ut ultimus finis, contingit quandoque ex eo quod sic disponimur aliqua passione, quae
cito transit: unde et desiderium finis de facili removetur, ut in continentibus apparet. Quandoque autem
disponimur ad desiderium alicuius finis boni vel mali per aliquem habitum: et ista dispositio non de facili
tollitur, unde et tale desiderium finis fortius manet, ut in temperatis apparet; et tamen dispositio habitus in hac
vita auferri potest.
|#5 Sic ergo manifestum est quod, dispositione manente qua aliquid desideratur ut ultimus finis, non potest
illius finis desiderium moveri: quia ultimus finis maxime desideratur; unde non potest aliquis a desiderio ultimi
finis revocari per aliquid desiderabile magis. Anima autem est in statu mutabili quandiu corpori unitur: non
autem postquam fuerit a corpore separata. Dispositio enim animae movetur per accidens secundum aliquem
motum corporis: cum enim corpus deserviat animae ad proprias operationes, ad hoc ei naturaliter datum est ut in
ipso existens perficiatur, quasi ad perfectionem mota. Quando igitur erit a corpore separata, non erit in statu ut
moveatur ad finem, sed ut in fine adepto quiescat. Immobilis igitur erit voluntas eius quantum ad desiderium
ultimi finis.
|#6 Ex ultimo autem fine dependet tota bonitas vel malitia voluntatis: quia bona quaecumque aliquis vult in
ordine ad bonum finem, bene vult: mala autem quaecumque in ordine ad malum finem, male vult.

498

