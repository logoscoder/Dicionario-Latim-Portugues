|#3 Item. Omnis forma separata a materia est intellecta in actu: sic enim intellectus agens facit species
intelligibiles actu, inquantum abstrahit eas, ut ex supra dictis patet. Sed, si anima bruti manet corrupto corpore,
erit forma a materia separata. Ergo erit forma intellecta in actu. Sed in separatis a materia idem est intelligens et
intellectum, ut Aristoteles dicit, in III de anima. Ergo anima bruti, si post corpus manet, erit intellectualis. Quod
est impossibile.
|#4 Adhuc. In qualibet re quae potest pertingere ad aliquam perfectionem, invenitur naturalis appetitus illius
perfectionis: bonum enim est quod omnia appetunt, ita tamen quod unumquodque proprium bonum. In brutis
autem non invenitur aliquis appetitus ad esse perpetuum, nisi ut perpetuentur secundum speciem, inquantum in
eis invenitur appetitus generationis, per quam species perpetuatur, qui quidem invenitur et in plantis et in rebus
inanimatis: non autem quantum ad proprium appetitum animalis inquantum est animal, qui est appetitus
apprehensionem consequens. Nam, cum anima sensitiva non apprehendat nisi hic et nunc, impossibile est quod
apprehendat esse perpetuum. Neque ergo appetit appetitu animali. Non est igitur anima bruti capax perpetui esse.
|#5 Amplius. Cum delectationes operationes perficiant, ut patet per Aristotelem in X ethic., ad hoc ordinatur
operatio cuiuslibet rei sicut in finem in quo sua delectatio figitur. Delectationes autem brutorum animalium
omnes referuntur ad conservantia corpus: non enim delectantur in sonis, odoribus et aspectibus, nisi secundum
quod sunt indicativa ciborum vel venereorum, circa quae est omnis eorum delectatio.
Tota igitur operatio eorum ordinatur ad conservationem esse corporei sicut in finem. Non igitur est eis aliquod
esse absque corpore.
|#6 Huic autem sententiae doctrina catholicae fidei concordat.
Dicitur enim Gen. 9, de anima bruti, anima illius in sanguine est: quasi dicat: ex sanguinis permanentia esse
illius dependet.
Et in libro de ecclesiast. Dogmatibus: solum hominem dicimus animam substantivam habere, idest per se
vitalem: brutorum animas cum corporibus interire.
|#7 Aristoteles etiam, in II de anima, dicit quod intellectiva pars animae separatur ab aliis sicut incorruptibile a
corruptibili.
|#8 Per hoc autem excluditur positio Platonis, qui posuit etiam brutorum animas immortales.
|#9 Videtur tamen posse probari brutorum animas esse immortales. Cuius enim est aliqua operatio per se
separatim, et ipsum est per se subsistens. Sed animae sensitivae in brutis est aliqua operatio per se in qua non
communicat corpus, scilicet movere: nam movens componitur ex duobus, quorum unum est movens et alterum
est motum; unde, cum corpus sit motum, relinquitur quod anima sola sit movens. Ergo est per se subsistens. Non
igitur potest per accidens corrumpi, corpore corrupto: illa enim solum per accidens corrumpuntur quae per se non
habent esse. Per se autem non potest corrumpi: cum neque contrarium habeat, neque sit ex contrariis composita.
Relinquitur igitur quod sit omnino incorruptibilis.
|#10 Ad hoc etiam videbatur redire Platonis ratio qua probabat omnem animam esse immortalem: quia scilicet
anima est movens seipsum; omne autem movens seipsum oportet esse immortale.
Corpus enim non moritur nisi abscedente eo a quo movebatur; idem autem a seipso non potest discedere; unde
sequitur, secundum ipsum, quod movens seipsum non possit mori. Et sic relinquebatur quod anima omnis motiva
esset immortalis, etiam brutorum.
Ideo autem hanc rationem in idem redire diximus cum praemissa, quia cum, secundum Platonis positionem, nihil
moveat nisi motum, illud quod est seipsum movens, est per seipsum motivum, et sic habet aliquam operationem
per se.
|#11 Non solum autem in movendo, sed etiam in sentiendo ponebat Plato animam sensitivam propriam
operationem habere.
Dicebat enim quod sentire est motus quidam ipsius animae sentientis: et ipsa, sic mota, movebat corpus ad
sentiendum.
Unde, definiens sensum, dicebat quod est motus animae per corpus.
|#12 Haec autem quae dicta sunt, patet esse falsa. Non enim sentire est movere, sed magis moveri: nam ex
potentia sentiente fit animal actu sentiens per sensibilia, a quibus sensus immutantur.
Non autem potest dici similiter sensum pati a sensibili sicut patitur intellectus ab intelligibili, ut sic sentire possit
esse operatio animae absque corporeo instrumento, sicut est intelligere: nam intellectus apprehendit res in

176

