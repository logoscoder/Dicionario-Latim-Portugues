et lucem habitat inaccessibilem, in quibus verbis ostenditur distinctio Dei patris ostendentis ad Christum
ostensum.
Solus ergo Deus pater ostendens est potens rex regum et Dominus dominantium, et solus habet immortalitatem
et lucem habitat inaccessibilem. Solus ergo pater Deus verus est. Non ergo filius.
|#5 Praeterea. Dominus dicit, Ioan. 14,28: pater maior me est; et apostolus dicit filium patri esse subiectum, I ad
Cor. 15,28: cum omnia subiecta illi fuerint, tunc ipse filius subiectus erit illi, scilicet patri, qui sibi subiecit
omnia. Si autem esset una natura patris et filii, esset etiam una magnitudo et maiestas: non enim filius esset
minor patre, nec patri subiectus. Relinquitur ergo ex Scripturis quod filius non sit eiusdem naturae cum patre ut
credebant.
|#6 Adhuc. Natura patris non patitur indigentiam. In filio autem indigentia invenitur: ostenditur enim ex
Scripturis quod a patre recipit; recipere autem indigentis est.
Dicitur enim Matth. 11,27: omnia tradita sunt mihi a patre meo, et Ioan. 3,35: pater diligit filium, et omnia dedit
in manu eius.
Videtur igitur filius non esse eiusdem naturae cum patre.
|#7 Amplius. Doceri et adiuvari indigentis est. Filius autem a patre docetur et iuvatur. Dicitur enim Ioan. 5,19:
non potest filius a se facere quicquam, nisi quod viderit patrem facientem; et infra: 20 pater diligit filium, et
omnia demonstrat ei quae ipse facit; et Ioan. 15,15, filius dicit discipulis: omnia quaecumque audivi a patre meo,
nota feci vobis. Non igitur videtur esse eiusdem naturae filius cum patre.
|#8 Praeterea. Praeceptum recipere, obedire, orare, et mitti, inferioris esse videtur. Haec autem de filio leguntur.
Dicit enim filius, Ioan. 14,31: sicut mandatum dedit mihi pater, sic facio. Et philipp. 2,8: factus est obediens patri
usque ad mortem.
Et Ioan. 14,16: ego rogabo patrem, et alium Paracletum dabit vobis. Et Galat. 4,4, dicit apostolus: cum venit
plenitudo temporis, misit Deus filium suum. Est ergo filius minor patre, et ei subiectus.
|#9 Item. Filius clarificatur a patre: sicut ipse dicit, Ioan. 12,28: pater, clarifica nomen tuum; et sequitur: venit
vox de caelo, et clarificavi, et iterum clarificabo.
Apostolus etiam dicit, ad Rom. 8,11, quod Deus suscitavit Iesum Christum a mortuis.
Et Petrus dicit, Act. 2,33, quod est dextera Dei exaltatus. Ex quibus videtur quod sit patre inferior.
|#10 Praeterea. In natura patris nullus defectus esse potest. In filio autem invenitur defectus potestatis: dicit
enim Matth. 20,23: sedere ad dexteram meam vel sinistram, non est meum dare vobis, sed quibus paratum est a
patre meo.
Defectus etiam scientiae: dicit enim ipse, Marc. 13,32: de die autem illa et hora nemo scit, neque Angeli in caelo,
neque filius, nisi pater.
Invenitur etiam in eo defectus quietae affectionis: cum in eo Scriptura asserat tristitiam fuisse, et iram, et alias
huiusmodi passiones.
Non igitur videtur filius esse eiusdem naturae cum patre.
|#11 Adhuc. Expresse in Scripturis invenitur quod filius Dei sit creatura.
Dicit enim Eccli. 24,12: dixit mihi creator omnium, et qui creavit me, requievit in tabernaculo meo. Et iterum: ab
initio et ante saecula creata sum. Est igitur filius creatura.
|#12 Praeterea. Filius creaturis connumeratur.
Dicitur enim Eccli. 24,5, ex persona sapientiae: ego ex ore altissimi prodii, primogenita ante omnem creaturam.
Et apostolus, ad Coloss. 1,15, dicit de filio quod est primogenitus creaturae. Videtur ergo quod filius ordinem
cum creaturis habeat, quasi primum inter eas obtinens gradum.
|#13 Amplius. Filius dicit, Ioan. 17,22, pro discipulis ad patrem orans: ego claritatem quam dedisti mihi, dedi
eis, ut sint unum, sicut et nos unum sumus. Sic igitur pater et filius unum sunt sicut discipulos unum esse
volebat. Non autem volebat discipulos esse per essentiam unum. Non ergo pater et filius sunt per essentiam
unum.
Et sic sequitur quod sit creatura, et patri subiectus.
|#14 Est autem haec positio Arii et eunomii. Et videtur a Platonicorum dictis exorta, qui ponebant summum
Deum, patrem et creatorem omnium rerum, a quo primitus effluxisse dicebant quandam mentem, in qua essent

385

