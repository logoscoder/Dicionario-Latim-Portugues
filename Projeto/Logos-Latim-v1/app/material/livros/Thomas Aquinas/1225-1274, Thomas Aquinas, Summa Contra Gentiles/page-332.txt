|#10 Licet autem positio quae ponit Deum summum non esse aliud quam animum mundi, a veritate recedat, ut
supra ostensum est; illa vero quae ponit Deum esse separatum, et ab ipso existere omnes alias intellectuales
substantias, sive separatas sive corpori coniunctas, sit vera: haec tamen positio rationabilius movetur ad
exhibendum latriae cultum rebus diversis. Exhibendo enim diversis rebus latriae cultum, videtur uni summo Deo
latriam exhibere, ad quem, secundum eorum positionem, diversae partes mundi comparantur sicut ad animam
hominis diversa corporis membra.
Sed etiam ei ratio obviat.
Dicunt enim mundo non esse exhibendum latriae cultum ratione corporis, sed ratione animae, quam Deum esse
dicunt. Licet autem corpus mundi divisibile sit in partes diversas, anima tamen indivisibilis est. Non est igitur
divinitatis cultus exhibendus diversis rebus, sed uni tantum.
|#11 Adhuc. Si mundus ponitur animam habere quae totum animet et omnes partes ipsius, non potest hoc
intelligi de anima nutritiva vel sensitiva: quia harum partium animae operationes non competunt omnibus
partibus universi. Et dato etiam quod haberet mundus animam sensitivam vel nutritivam, non propter huiusmodi
animam deberet ei latriae cultus: sicut nec brutis animalibus nec plantis. Relinquitur ergo quod hoc quod dicunt
Deum, cui debetur latria, esse animam mundi, intelligatur de anima intellectuali.
Quae quidem anima non est perfectio determinatarum partium corporis, sed aliquo modo respicit totum. Quod
etiam in nostra anima, quae est ignobilior, patet: non enim intellectus habet aliquod organum corporale, ut
probatur in III de anima. Non igitur exhibendus esset cultus divinitatis diversis partibus mundi, sed toti mundo,
propter animam eius, secundum eorum radicem.
|#12 Amplius. Si, secundum eorum positionem, una tantum sit anima, quae totum mundum animat et partes
omnes ipsius; mundus autem non dicitur Deus nisi propter animam: erit ergo unus tantum Deus. Et sic cultus
divinitatis non debetur nisi uni.
Si vero sit una anima totius, et diversae partes iterum habeant diversas animas, oportet eos dicere quod animae
partium sub anima totius ordinentur: eadem enim est proportio perfectionum et perfectibilium. Existentibus
autem pluribus substantiis intellectualibus ordinatis, illi tantum debetur latriae cultus quae summum locum in eis
tenet, ut ostensum est contra aliam positionem.
Non erit igitur exhibendus latriae cultus partibus mundi, sed solum toti.
|#13 Praeterea. Manifestum est quasdam partes mundi non habere animam propriam. Eis igitur non erit
exhibendus cultus.
Et tamen ipsi colebant omnia mundi elementa: scilicet terram, aquam, ignem, et alia huiusmodi inanimata
corpora.
|#14 Item. Manifestum est quod superius non debet inferiori latriae cultum.
Homo autem superior est ordine naturae ad minus omnibus inferioribus corporibus, quanto perfectiorem habet
formam. Non igitur ab homine esset latriae cultus exhibendus inferioribus corporibus, si propter proprias eorum
animas eis cultus deberetur.
|#15 Eadem autem inconvenientia sequi necesse est si quis dicat quod singulae partes mundi habent proprias
animas, non autem totum habet aliquam unam communem.
Oportebit enim quod suprema pars mundi habeat animam nobiliorem, cui soli, secundum praemissa, debebitur
latriae cultus.
|#16 His autem positionibus irrationabilior, est illa quae dicit imaginibus esse latriae cultum exhibendum.
Si enim huiusmodi imagines habent virtutem aut aliquam dignitatem ex corporibus caelestibus, non propter hoc
eis debetur latriae cultus: cum nec ipsis corporibus debeatur, nisi forte propter eorum animas, ut quidam
posuerunt. Hae autem imagines ponuntur virtutem aliquam consequi ex corporibus caelestibus secundum eorum
corporalem virtutem.
|#17 Praeterea. Manifestum est quod non consequuntur ex corporibus caelestibus tam nobilem perfectionem
sicut est anima rationalis. Sunt ergo infra gradum dignitatis cuiuslibet hominis. Non igitur ab homine debetur eis
aliquis cultus.
|#18 Amplius. Causa potior est effectu.
Harum autem imaginum factores sunt homines. Non igitur homo debet eis aliquem cultum.

332

