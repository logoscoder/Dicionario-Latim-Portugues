|#3
Adhuc. Virtutes morales ad hoc sunt ut per eas conservetur medium in passionibus intrinsecis et
exterioribus rebus.
Non est autem possibile quod modificatio passionum vel rerum exteriorum sit ultimus finis humanae vitae: cum
ipsae passiones et exteriores res sint ad aliud ordinabiles.
Non est igitur possibile quod in actibus virtutum Moralium sit ultima hominis felicitas.
|#4 Amplius. Cum homo sit homo ex eo quod est rationem habens, oportet quod proprium eius bonum, quod est
felicitas, sit secundum id quod est proprium rationi. Magis autem est proprium rationis quod ipsa in se habet,
quam quod in alio facit. Cum igitur bonum moralis virtutis sit quoddam a ratione in rebus aliis a se institutum,
non poterit esse optimum hominis, quod est felicitas: sed magis bonum quod est in ipsa ratione situm.
|#5 Item. Ostensum est supra quod finis omnium rerum ultimus est assimilari ad Deum. Illud igitur secundum
quod homo maxime assimilatur Deo, erit eius felicitas. Hoc autem non est secundum actus morales: cum tales
actus Deo attribui non possint nisi metaphorice; non enim Deo convenit habere passiones, vel aliqua huiusmodi,
circa quae sunt actus morales. Non est igitur ultima felicitas hominis, quae est ultimus eius finis, consistens in
actibus moralibus.
|#6 Praeterea. Felicitas est proprium hominis bonum. Illud igitur quod est maxime proprium hominis inter
omnia bona humana respectu aliorum animalium, est in quo quaerenda est eius ultima felicitas. Huiusmodi
autem non est virtutum Moralium actus: nam aliqua animalia aliquid participant vel liberalitatis vel fortitudinis;
intellectualis autem actionis nullum animal aliquid participat.
Non est igitur ultima hominis felicitas in actibus moralibus.

|+35 Capitulus 35: Quod ultima felicitas non sit in actu prudentiae.
|#1 Ex hoc etiam apparet quod neque in actu prudentiae est ultima hominis felicitas.
|#2 Actus enim prudentiae est solum circa ea quae sunt Moralium virtutum. Non est autem in actibus Moralium
virtutum ultima hominis felicitas. Neque igitur in actu prudentiae.
|#3
Adhuc. Ultima felicitas hominis est in optima hominis operatione. Optima autem hominis operatio,
secundum id quod est proprium hominis, est in comparatione ad perfectissima obiecta. Operatio autem
prudentiae non est circa obiecta perfectissima intellectus vel rationis: non enim est circa necessaria, sed circa
contingentia operabilia.
Non est igitur in eius operatione ultima hominis felicitas.
|#4 Amplius. Quod ordinatur ad alterum sicut ad finem, non est ultima hominis felicitas. Operatio autem
prudentiae ordinatur ad alterum sicut ad finem: tum quia omnis practica cognitio, sub qua continetur prudentia,
ordinatur ad operationem; tum etiam quia prudentia facit hominem bene se habere in his quae sunt ad finem
eligenda, sicut patet per Aristotelem, in VI ethicorum.
Non est igitur in operatione prudentiae ultima hominis felicitas.
|#5 Item. Animalia irrationabilia non participant aliquid felicitatis: sicut probat Aristoteles in I ethicor..
Participant autem quaedam eorum aliquid prudentiae: ut patet per eundem in I metaphysicae. Igitur felicitas non
consistit in operatione prudentiae.

|+36 Capitulus 36: Quod felicitas non consistit in operatione artis.
|#1 Patet etiam quod neque in operatione artis.
|#2 Quia etiam artis cognitio practica est. Et ita ad finem ordinatur, et ipsa non est ultimus finis.
|#3 Praeterea. Operationum artis fines sunt artificiata. Quae non possunt esse ultimus finis humanae vitae: cum
magis nos sumus fines omnium artificialium; omnia enim propter hominis usum fiunt. Non potest igitur in
operatione artis esse ultima felicitas.

235

