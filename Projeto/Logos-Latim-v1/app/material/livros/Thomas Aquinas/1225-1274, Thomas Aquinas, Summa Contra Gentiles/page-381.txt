Dicitur enim Ioan. 1,1: in principio erat verbum, et verbum erat apud Deum, et Deus erat verbum. Et quod verbi
nomine filius intelligatur, ex consequentibus ostenditur: nam subdit: verbum caro factum est, et habitavit in
nobis, et vidimus gloriam eius, gloriam quasi unigeniti a patre.
Et Paulus dicit, Tit. 3,4: apparuit benignitas et humanitas salvatoris nostri Dei.
|#2 Hoc etiam veteris testamenti Scriptura non tacuit, Christum Deum nominans.
Dicitur enim in Psalmo: sedes tua, Deus, in saeculum saeculi, virga directionis virga regni tui: dilexisti iustitiam,
et odisti iniquitatem. Et quod ad Christum dicatur, patet per id quod subditur: propterea unxit te Deus, Deus tuus,
oleo laetitiae prae consortibus tuis.
Et Isaiae 9,6 dicitur: parvulus natus est nobis, et filius datus est nobis, et factus est principatus super humerum
eius; et vocabitur nomen eius admirabilis, consiliarius, Deus fortis, pater futuri saeculi, princeps pacis.
|#3 Sic igitur ex sacra Scriptura docemur filium Dei, a Deo genitum, Deum esse. Filium autem Dei Iesum
Christum Petrus confessus est, ei dicens: tu es Christus, filius Dei vivi. Ipse igitur et unigenitus est, et Deus est.

|+4 Capitulus 4: Quid opinatus sit Photinus de filio Dei, et eius improbatio.
|#1 Huius autem doctrinae veritatem quidam perversi homines suo sensu metiri praesumentes, de praemissis
vanas et varias opiniones conceperunt.
|#2 Quorum quidem consideraverunt hanc esse Scripturae consuetudinem, eos qui divina gratia iustificantur,
filios Dei dici: secundum illud Ioan. 1,12, dedit eis potestatem filios Dei fieri, his qui credunt in nomine eius. Et
Rom. 8,16, dicitur: ipse enim spiritus testimonium reddit spiritui nostro quod sumus filii Dei. Et 1 Ioan. 3,1:
videte qualem caritatem dedit nobis pater, ut filii Dei nominemur et simus.
Quos etiam a Deo genitos esse Scriptura non tacet. Dicitur enim Iac. 1,18: voluntarie genuit nos verbo veritatis.
Et 1 Ioan. 3,9, dicitur: omnis qui natus est ex Deo, peccatum non facit, quoniam semen ipsius in eo manet.
Et, quod est mirabilius, eiusdem nomen divinitatis adscribitur. Dominus enim dixit ad Moysen: ego constitui te
Deum Pharaonis.
Et in Psalmo: ego dixi, dii estis, et filii excelsi omnes; et, sicut Dominus dicit, Ioan. 10,35: illos dixit deos ad
quos sermo Dei factus est.
|#3 Per hunc ergo modum, opinantes Iesum Christum purum hominem esse, et ex maria virgine initium
sumpsisse, et per beatae vitae meritum divinitatis honorem prae ceteris fuisse adeptum, aestimaverunt eum,
similiter aliis hominibus, per adoptionis spiritum Dei filium; et per gratiam ab eo genitum; et per quandam
assimilationem ad Deum in Scripturis dici Deum, non per naturam, sed per consortium quoddam divinae
bonitatis, sicut et de sanctis dicitur II Petr. 1,4: ut efficiamini divinae consortes naturae, fugientes eius quae in
mundo est concupiscentiae corruptionem.
|#4 Hanc autem positionem sacrae Scripturae auctoritate confirmare nitebantur.
|#5 Dicit enim Dominus, matth.
Ult.: data est mihi omnis potestas in caelo et in terra. Quod si ante tempora Deus esset, potestatem ex tempore
non accepisset.
|#6 Item, Rom. 1, dicitur de filio quod factus est ei, scilicet Deo, ex semine David secundum carnem; et quod
praedestinatus est filius Dei in virtute. Quod autem praedestinatur et factum est, videtur non esse aeternum.
|#7 Item. Apostolus dicit, ad philipp. 2,8: factus est obediens usque ad mortem, mortem autem crucis: propter
quod Deus exaltavit illum, et dedit illi nomen quod est super omne nomen. Ex quo videtur ostendi quod propter
obedientiae et passionis meritum divino sit honore donatus, et super omnia exaltatus.
|#8 Petrus etiam dicit, Act. 2,36: certissime ergo sciat omnis domus Israel quia Dominum eum et Christum
Deus fecit hunc Iesum, quem vos crucifixistis. Videtur igitur ex tempore Deus esse factus, non ante tempora
natus.
|#9 Adducunt etiam in fulcimentum suae opinionis ea quae in Scripturis de Christo ad defectum pertinere
videntur: sicut quod femineo portatur utero, et profectum aetatis accepit, esuriem passus est, et lassitudine
fatigatus, et morti subiectus; quod sapientia profecit, iudicii se nescire diem confessus est, et mortis terrore

381

