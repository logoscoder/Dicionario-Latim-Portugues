|#3 Item. Ostensum est in tertio quod beatitudo, quae in Dei visione consistit, perpetua est: et similiter in eodem
ostensum est quod peccato mortali debetur poena aeterna. Sed anima beata esse non potest si voluntas eius recta
non fuerit: desinit enim esse recta per hoc quod a fine avertitur; non potest autem simul esse quod a fine
avertatur, et fine fruatur. Oportet igitur rectitudinem voluntatis in anima beata esse perpetuam, ut non possit
transmutari de bono in malum.
|#4 Amplius. Naturaliter creatura rationalis appetit esse beata: unde non potest velle non esse beata. Potest
tamen per voluntatem deflecti ab eo in quo vera beatitudo consistit, quod est voluntatem esse perversam.
Et hoc quidem contingit quia id in quo vera beatitudo est, non apprehenditur sub ratione beatitudinis, sed aliquid
aliud, in quo voluntas inordinata deflectitur sicut in finem: puta, qui ponit finem suum in voluptatibus
corporalibus, aestimat eas ut optimum, quod est ratio beatitudinis. Sed illi qui iam beati sunt, apprehendunt id in
quo vere beatitudo est sub ratione beatitudinis et ultimi finis: alias in hoc non quiesceret appetitus, et per
consequens non essent beati. Quicumque igitur beati sunt, voluntatem deflectere non possunt ab eo in quo est
vera beatitudo. Non igitur possunt perversam voluntatem habere.
|#5 Item. Cuicumque sufficit id quod habet, non quaerit aliquid extra ipsum. Sed quicumque est beatus, sufficit
ei id in quo est vera beatitudo, alias non impleretur eius desiderium.
Ergo quicunque est beatus, nihil aliud quaerit quod non pertineat ad id in quo vera beatitudo consistit. Nullus
autem habet perversam voluntatem nisi per hoc quod vult aliquid quod repugnat ei in quo vera beatitudo
consistit. Nullius igitur beati voluntas potest mutari in malum.
|#6 Praeterea. Peccatum in voluntate non accidit sine aliquali ignorantia intellectus: nihil enim volumus nisi
bonum verum vel apparens; propter quod dicitur Proverb. 14,22: errant qui operantur malum; et Philosophus III
ethic., dicit quod omnis malus ignorans. Sed anima quae est vere beata, nullo modo potest esse ignorans: cum in
Deo omnia videat quae pertinent ad suam perfectionem. Nullo igitur modo potest malam voluntatem habere:
praecipue cum illa Dei visio semper sit in actu, ut in tertio est ostensum.
|#7 Adhuc. Intellectus noster circa conclusiones aliquas errare potest antequam in prima principia resolutio fiat,
in quae resolutione iam facta, scientia de conclusionibus habetur, quae falsa esse non potest. Sicut autem se
habet principium demonstrationis in speculativis, ita se habet finis in appetitivis.
Quandiu igitur finem ultimum non consequimur, voluntas nostra potest perverti: non autem postquam ad
fruitionem ultimi finis pervenerit, quod est propter se ipsum desiderabile, sicut prima principia demonstrationum
sunt per se nota.
|#8 Amplius. Bonum, inquantum huiusmodi, diligibile est. Quod igitur apprehenditur ut optimum, est maxime
diligibile.
Sed substantia rationalis beata videns Deum, apprehendit ipsum ut optimum. Ergo maxime ipsum diligit. Hoc
autem habet ratio amoris, quod voluntates se amantium sint conformes.
Voluntates igitur beatorum sunt maxime conformes Deo: quod facit rectitudinem voluntatis, cum divina voluntas
sit prima regula omnium voluntatum. Voluntates igitur Deum videntium non possunt fieri perversae.
|#9 Item. Quandiu aliquid est natum moveri ad alterum, nondum habet ultimum finem. Si igitur anima beata
posset adhuc transmutari de bono in malum, nondum esset in ultimo fine. Quod est contra beatitudinis rationem.
Manifestum est igitur quod animae quae statim post mortem fiunt beatae, redduntur immutabiles secundum
voluntatem.

|+93 Capitulus 93: Quod animae malorum post mortem habent voluntatem immutabilem in malo.
|#1 Similiter etiam et animae quae statim post mortem efficiuntur in poenis miserae, redduntur immutabiles
secundum voluntatem.
|#2 Ostensum est enim in tertio quod peccato mortali debetur poena perpetua. Non autem esset poena perpetua
animarum quae damnantur, si possent voluntatem mutare in melius: quia iniquum esset quod ex quo bonam
voluntatem haberent, perpetuo punirentur. Voluntas igitur animae damnatae non potest mutari in bonum.
|#3 Praeterea. Ipsa inordinatio voluntatis quaedam poena est, et maxime afflictiva: quia, in quantum habet
inordinatam voluntatem aliquis, displicent ei quae recte fiunt, et damnatis displicebit quod voluntas Dei impletur
in omnibus, cui peccando restiterunt.
Igitur inordinata voluntas nunquam ab eis tolletur.
497

