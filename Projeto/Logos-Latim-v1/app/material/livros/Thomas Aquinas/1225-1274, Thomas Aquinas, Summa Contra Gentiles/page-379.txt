|#9 Est igitur triplex cognitio hominis de divinis.
Quarum prima est secundum quod homo naturali lumine rationis, per creaturas in Dei cognitionem ascendit.
Secunda est prout divina veritas, intellectum humanum excedens, per modum revelationis in nos descendit, non
tamen quasi demonstrata ad videndum, sed quasi sermone prolata ad credendum.
Tertia est secundum quod mens humana elevabitur ad ea quae sunt revelata perfecte intuenda.
|#10 Hanc igitur triplicem cognitionem iob in verbis propositis insinuat. Quod enim dicit, ecce, haec ex parte
dicta sunt viarum eius, ad illam cognitionem pertinet qua per vias creaturarum in Dei cognitionem noster
intellectus ascendit. Et quia has vias imperfecte cognoscimus, recte adiunxit, ex parte. Ex parte enim
cognoscimus: sicut apostolus dicit, 1 Cor. 13,9.
|#11 Quod vero subdit, et cum vix parvam stillam sermonum eius audiverimus, ad secundam cognitionem
pertinet, prout divina nobis credenda per modum locutionis revelantur: fides enim, ut dicitur Rom. 10,17, est ex
auditu, auditus autem per verbum Dei; de quo etiam dicitur Ioan. 17,17, sanctifica eos in veritate: sermo tuus
veritas est. Sic igitur, quia revelata veritas de divinis non videnda, sed credenda proponitur, recte dicit,
audiverimus.
Quia vero haec imperfecta cognitio effluit ab illa perfecta cognitione qua divina veritas in seipsa videtur, dum a
Deo nobis mediantibus Angelis revelatur, qui vident faciem patris, recte nominat stillam. Unde et ioel 3,18
dicitur: in die illa stillabunt montes dulcedinem.
Sed quia non omnia mysteria quae in prima veritate visa Angeli et alii beati cognoscunt, sed quaedam pauca
nobis revelantur, signanter addit, parvam. Dicitur enim Eccli. 43,35 quis magnificat eum sicut est ab initio?
multa abscondita sunt maiora his: pauca enim vidimus operum eius. Et Dominus discipulis dicit, Ioan. 16,12:
multa habeo vobis dicere, sed non potestis portare modo.
Haec etiam pauca quae nobis revelantur, sub quibusdam similitudinibus et obscuritatibus verborum nobis
proponuntur: ut ad ea quomodocumque capienda soli studiosi perveniant, alii vero quasi occulta venerentur, et
increduli lacerare non possint: unde dicit apostolus, I ad Cor. 13,12: videmus nunc per speculum in aenigmate.
Signanter igitur addit, vix ut difficultas ostenderetur.
|#12 Quod vero subdit, quis poterit tonitruum magnitudinis eius intueri? ad tertiam cognitionem pertinet, qua
prima veritas cognoscetur, non sicut credita, sed sicut visa: videbimus enim eum sicuti est, ut dicitur I Ioan. 3,2.
Unde dicit, intueri.
Nec aliquid modicum de divinis mysteriis percipietur, sed ipsa maiestas divina videbitur, et omnis bonorum
perfectio: unde Dominus ad Moysen dixit, exodi 33,19: ego ostendam tibi omne bonum. Recte ergo dicit,
magnitudinis.
Non autem proponetur veritas homini aliquibus velaminibus occultata, sed omnino manifesta: unde Dominus
discipulis suis dicit, Ioan. 16,25: venit hora cum iam non in proverbiis loquar vobis, sed palam de patre
annuntiabo vobis. Signanter ergo dicit, tonitruum, ad manifestationem insinuandam.
|#13 Competunt autem verba praemissa nostro proposito.
Nam in praecedentibus de divinis sermo est habitus secundum quod ad cognitionem divinorum naturalis ratio per
creaturas pervenire potest: imperfecte tamen, et secundum proprii possibilitatem ingenii, ut sic possimus dicere
cum iob, ecce, haec ex parte dicta sunt viarum eius. Restat autem sermo habendus de his quae nobis revelata sunt
divinitus ut credenda, excedentia intellectum humanum.
|#14 Circa quae qualiter procedendum sit, praemissa verba nos docent. Cum enim huiusmodi veritatem vix
audiverimus in sermonibus sacrae Scripturae quasi stillam parvam ad nos descendentem; nec possit aliquis in
huius vitae statu tonitruum magnitudinis intueri; erit hic modus servandus, ut ea quae in sermonibus sacrae
Scripturae sunt tradita, quasi principia sumantur; et sic ea quae in sermonibus praedictis occulte nobis traduntur,
studeamus utcumque mente capere, a laceratione infidelium defendendo; ut tamen praesumptio perfecte
cognoscendi non adsit; probanda enim sunt huiusmodi auctoritate sacrae Scripturae, non autem ratione naturali.
Sed tamen ostendendum est quod rationi naturali non sunt opposita, ut ab impugnatione infidelium defendantur.
Qui etiam modus in principio huius operis praedeterminatus est.
|#15 Quia vero naturalis ratio per creaturas in Dei cognitionem ascendit, fidei vero cognitio a Deo in nos e
converso divina revelatione descendit; est autem eadem via ascensus et descensus: oportet eadem via procedere
in his quae supra rationem creduntur, qua in superioribus processum est circa ea quae ratione investigantur de
Deo: ut primo scilicet ea tractentur quae de ipso Deo supra rationem credenda proponuntur, sicut est confessio
trinitatis.
Secundo autem, de his quae supra rationem a Deo sunt facta, sicut opus incarnationis, et quae consequuntur ad
ipsam.
379

