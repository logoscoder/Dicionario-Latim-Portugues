a motu agentis. Dictum est autem quod in ordine actionum Moralium duo principia voluntatem praecedunt:
scilicet vis apprehensiva; et obiectum apprehensum, quod est finis. Cum autem unicuique mobili respondeat
proprium motivum, non quaelibet vis apprehensiva est debitum motivum cuiuslibet appetitus, sed huius haec, et
illius alia. Sicut igitur appetitus sensitivi proprium motivum est vis apprehensiva sensualis, ita voluntatis
proprium motivum est ratio ipsa.
|#16 Rursus, cum ratio multa bona et multos fines apprehendere possit; cuiuslibet autem sit proprius finis: et
voluntatis erit finis et primum motivum, non bonum quodlibet, sed bonum quoddam determinatum.
Cum igitur voluntas tendit in actum mota ex apprehensione rationis repraesentantis sibi proprium bonum,
sequitur debita actio. Cum autem voluntas in actionem prorumpit ad apprehensionem apprehensivae sensualis;
vel ipsius rationis aliquod aliud bonum repraesentantis a proprio bono diversum; sequitur in actione voluntatis
peccatum morale.
|#17 Praecedit igitur in voluntate peccatum actionis defectus ordinis ad rationem; et ad proprium finem. Ad
rationem quidem, sicut cum, ad subitam apprehensionem sensus, voluntas in bonum delectabile secundum
sensum tendit. Ad finem vero debitum, sicut cum ratio in aliquod bonum ratiocinando devenit quod non est, vel
nunc vel hoc modo, bonum, et tamen voluntas in illud tendit quasi in proprium bonum.
Hic autem ordinis defectus voluntarius est: nam in potestate ipsius voluntatis est velle et non velle. Itemque est
in potestate ipsius quod ratio actu consideret, vel a consideratione desistat; aut quod hoc vel illud consideret. Nec
tamen iste defectus est malum morale: si enim ratio nihil consideret, vel consideret bonum quodcumque,
nondum est peccatum, quousque voluntas in finem indebitum tendat. Quod iam est voluntatis actus.
|#18 Sic igitur tam in naturalibus quam in moralibus patet quod malum a bono non causatur nisi per accidens.

|+11 Capitulus 11: Quod malum fundatur in bono.
|#1 Ex praemissis etiam ostendi potest quod omne malum est in aliquo bono fundatum.
|#2 Malum enim non potest esse per se existens: cum non sit essentiam habens, ut supra ostensum est. Oportet
igitur quod malum sit in aliquo subiecto.
Omne autem subiectum, cum sit substantia quaedam, bonum quoddam est, ut ex praemissis patet. Omne igitur
malum in bono aliquo est.
|#3 Adhuc. Malum privatio quaedam est, ut ex praemissis patet.
Privatio autem et forma privata in eodem subiecto sunt. Subiectum autem formae est ens in potentia ad formam,
quod bonum est: nam in eodem genere sunt potentia et actus. Privatio igitur, quae malum est, est in bono aliquo
sicut in subiecto.
|#4 Amplius. Ex hoc dicitur aliquid malum, quia nocet. Non autem nisi quia nocet bono: nocere enim malo
bonum est, cum corruptio mali sit bona. Non autem noceret, formaliter loquendo, bono, nisi esset in bono: sic
enim caecitas homini nocet inquantum in ipso est. Oportet igitur quod malum sit in bono.
|#5 Item. Malum non causatur nisi a bono, et per accidens tantum.
Omne autem quod est per accidens, reducitur ad id quod est per se. Oportet igitur semper cum malo causato,
quod est effectus boni per accidens, esse bonum aliquod quod est effectus boni per se, ita quod sit fundamentum
eius: nam quod est per accidens, fundatur supra id quod est per se.
|#6 Sed cum bonum et malum sint opposita; unum autem oppositorum non possit esse alterius subiectum, sed
expellat ipsum: videbitur alicui primo aspectu esse inconveniens si bonum subiectum mali esse dicatur.
Non est autem inconveniens, si veritas perquiratur. Nam bonum communiter dicitur sicut et ens: cum omne ens,
inquantum huiusmodi, sit bonum, ut probatum est. Non est autem inconveniens ut non ens sit in ente sicut in
subiecto: privatio enim quaelibet est non ens, et tamen subiectum eius est substantia, quae est ens aliquod. Non
tamen non ens est in ente sibi opposito sicut in subiecto. Caecitas enim non est non ens universale, sed non ens
hoc, quo scilicet tollitur visus: non est igitur in visu sicut in subiecto, sed in animali. Similiter autem malum non
est sicut in subiecto in bono sibi opposito, sed hoc per malum tollitur: sed in aliquo alio bono; sicut malum moris
est in bono naturae; malum autem naturae, quod est privatio formae, est in materia, quae est bonum sicut ens in
potentia.

214

