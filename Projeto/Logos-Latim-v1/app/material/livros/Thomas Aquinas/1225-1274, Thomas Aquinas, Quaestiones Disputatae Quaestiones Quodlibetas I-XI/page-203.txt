AG1
Quia in Lib. De spiritu et anima dicitur, quod anima est quaedam sua, scilicet potentiae, quaedam vero sua non
est, scilicet virtutes.
AG2
Praeterea, Augustinus dicit in Lib. De Trinit. Quod memoria, intelligentia et voluntas sunt una mens, una vita,
una essentia.
Sed haec tria, secundum magistrum, 3 dist.
I Lib. Sentent., sunt tres animae vires. Ergo vires animae, sunt ipsa eius essentia.
SC1
Sed contra. Est quod dionysius distinguit superiores substantias, scilicet Angelos, in tria, scilicet substantiam,
virtutem et operationem. Sed Angelus non est minoris simplicitatis quam anima.
Ergo et in anima sua substantia non est sua virtus sive potentia.
SC2
Praeterea, eorum quae sunt idem, si unum multiplicetur, et reliquum. Si ergo anima sit idem quod suae potentiae,
videtur, cum potentiae sint multae, quod essentia animae una esse non possit.
CO
Respondeo. Dicendum, quod de anima dupliciter loqui possumus.
Uno modo secundum quod est quaedam substantia; et sic impossibile est quod anima sit suae potentiae, duplici
ratione.
Quarum una sumitur ex eo quod est animae proprium; quia scilicet impossibile est ut idem secundum idem sit
naturaliter principium plurium et diversorum numero, immo quasi oppositorum. Anima autem secundum
diversas potentias invenitur esse principium actuum diversorum secundum species, et quasi oppositorum. Unde
impossibile est quod ipsa essentia animae, quae est una, sit immediatum horum principium. Et ideo oportet
ponere in anima, praeter eius substantiam, potentias naturales, quae sunt horum actuum immediata principia.
Secunda ratio sumitur ex eo quod est commune animae et omni substantiae creatae. In nulla enim substantia
creata est idem esse et operatio; hoc enim solius Dei est. Essentia autem est essendi principium, potentia vero
operationis. Ergo, cum ab uno naturaliter non sit nisi unum, nulla substantia, nisi divina, est sua potentia. Nec est
instantia de potentia materiae, etiam dato quod sit una essentia; quia talis potentia non est ad operationem, sed ad
esse.
Alio modo possumus loqui de anima secundum quod est quoddam totum potentiale; et sic diversae potentiae
sunt diversae partes eius: et ita anima praedicatur de potentiis, vel e converso, abusiva praedicatione, sicut totum
integrale de suis partibus, vel e converso; quamvis minor sit abusio in toto potentiali quam integrali, quia totum
potentiale secundum suam substantiam adest cuilibet parti, non autem integrale.
RA
Et per hoc patet solutio ad obiecta.
|a2 Articulus 2
TTA
Utrum anima rationalis secundum suam substantiam sit incorruptibilis.
TTB
Ad secundum sic proceditur: videtur quod anima rationalis sit corruptibilis.
AG1
Quia, secundum Damascenum, nulla substantia potest esse sine propria operatione.
Propria autem operatio animae rationalis est intelligere, quae indiget corpore, cum non sit intelligere sine
phantasmate, ut patet per Philosophum in III de anima.
Ergo destructo corpore substantia animae rationalis non manet.
AG2
Praeterea, illud quod habet virtutem ut sit semper, non invenitur quandoque esse et quandoque non esse; omnis
enim res est quamdiu virtus rei exposcit. Ergo quod invenitur quandoque esse et quandoque non esse, non habet
virtutem ut sit semper. Sed omne quod incepit esse, invenitur quandoque esse et quandoque non esse. Ergo nihil
quod incepit esse habet virtutem ut sit semper; et ita nihil quod incepit esse, potest esse incorruptibile. Sed anima
rationalis incepit esse. Ergo non potest esse incorruptibilis.
AG3
Praeterea, hominis compositi ex corpore et anima est quoddam esse. Aut ergo praeter hoc esse anima habet aliud
esse, aut non.
Si habet aliud esse, ergo compositio advenit animae post esse completum; ergo huiusmodi compositio est animae
accidentalis; et sic homo non erit ens per se, sed ens per accidens; quod est inconveniens. Si autem non habet
aliud esse anima praeter esse compositi, ergo postquam deficit esse compositi, anima esse non potest. Sed in
morte corporali deficit esse compositi. Ergo anima post mortem corporis non remanet.
AG4
203

