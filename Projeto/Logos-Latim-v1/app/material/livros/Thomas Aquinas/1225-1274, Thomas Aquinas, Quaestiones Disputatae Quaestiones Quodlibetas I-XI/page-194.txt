SC
Sed contra, praemium essentiale respondet ipsi essentiae caritatis. Sed quidam proficiunt ad maius praemium
essentiale. Ergo in eis caritas secundum essentiam augetur.
CO
Respondeo. Dicendum, quod caritas secundum suam essentiam augetur.
Sed notandum est, quod haec praepositio secundum varias habitudines importat. Quandoque denotat subiectum,
ut cum dicitur: iste est albus secundum pedem; quia pes est subiectum albedinis. Quandoque vero formam, ut
cum dicitur: iste est coloratus secundum albedinem.
Cum ergo dicitur aliquid secundum hoc moveri, potest intelligi vel subiectum vel forma.
Cum enim dicitur: iste movetur secundum manum; notatur subiectum motus. Cum vero dicitur: iste movetur
secundum locum; notatur id quod formaliter specificat motum.
Sic ergo cum dicimus caritatem secundum essentiam augeri, denotatur subiectum augmenti, ut sit sensus: ipsa
essentia caritatis augetur; sicut cum dicimus: album augetur secundum essentiam suam; non autem designatur
forma specificans motum, ut sit sensus: augetur secundum essentiam, idest augmentum eius est motus in esse vel
in essentia.
Et sic dicitur augmentum esse secundum quantitatem.
Et quamvis quantitas caritatis, quae est virtus, sit idem quod essentia caritatis, non tamen oportet quod essentia
caritatis tollatur; quia etiam in augmento corporali ipsa essentia quantitatis non tollitur, cum semper maneat
dimensio interminata; sed secundum diversas terminationes quas recipit, fit mutatio de parvo in magnum, quae
est augmentum: ita etiam ipsa virtus caritatis non tollitur per essentiam suam, sed variatur terminatio eius.
Omnis autem forma recepta in aliquo subiecto, terminationem recipit secundum capacitatem recipientis; unde
quanto subiectum caritatis magis disponitur ad caritatem, scilicet ad congregationem sui ad Deum, tanto
maiorem participat caritatem. Et sic caritas secundum suam essentiam augeri dicitur.
RA
Et per hoc patet solutio ad obiecta.
|q7 Quaestio 7
PR
Deinde quaeritur de his quae pertinent ad culpam. Et quaeruntur duo.
PR1
Primo utrum Petrus negando Christum peccaverit mortaliter.
PR2
Secundo utrum habere plures praebendas sine cura animarum, absque dispensatione, sit peccatum mortale.
|a1 Articulus 1
TTA
Utrum Petrus negando Christum peccaverit mortaliter.
TTB
Circa primum sic proceditur: videtur quod Petrus negando Christum non peccavit mortaliter.
AG1
Dicit enim quaedam Glossa, quod peccavit per surreptionem. Sed peccatum per surreptionem est veniale, et non
mortale; unde primi motus, qui per surreptionem fiunt, sunt peccata venialia. Ergo peccavit tantum venialiter.
AG2
Praeterea, bernardus dicit in Lib. De dilectione Domini, quod in Petro caritas fuit sopita, non extincta. Sed per
peccatum mortale caritas extinguitur. Ergo Petrus non peccavit mortaliter.
SC
Sed contra, est quod Gregorius dicit in Moral. Quod Petrus ab ipsis faucibus diaboli eripitur. Sed in faucibus
diaboli non est aliquis nisi per peccatum mortale. Ergo Petrus peccavit mortaliter.
CO
Respondeo. Dicendum, quod absque dubio Petrus peccavit mortaliter negando Christum; quod quidem patet ex
duobus.
Primo, quia negavit fidem in loco ubi periclitabatur, et eius confessio requirebatur: ore enim confessio fit ad
salutem, ut dicitur ad Rom. X, 10; in quo videtur quod sit de necessitate salutis confessio fidei in casu praedicto;
et sic praecipue mendacium in his quae fidei sunt, est perniciosissimum, secundum Augustinum in Lib. De
mendacio.
Secundo, quia defectui confessionis et mendacio addidit periurium et blasphemiam; quia, ut dicitur Matth.
XXVI, 74, coepit detestari et iurare quia non novisset hominem, quae constat esse gravia peccata. Unde Glossa
dicit ibidem: tertio coepit detestari et iurare quia non novisset hominem; quia perseverare in peccato dat
incrementum scelerum; et qui minima spernit, cadit in maiora.
RA1
194

