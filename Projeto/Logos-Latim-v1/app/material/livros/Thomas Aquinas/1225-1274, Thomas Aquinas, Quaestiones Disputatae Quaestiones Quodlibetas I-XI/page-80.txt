Si praecedit, puta cum nondum est declaratum per iudicum consensum aliquos esse excommunicatos, non sunt
vitandi quousque certo iudicio terminetur. In hoc enim casu verum est quod in mitiorem partem interpretari
debemus; unde et deuter., XVII, 8-10, dicitur: si difficile et ambiguum apud te iudicium esse perspexeris... Et
iudicum intra portas tuas videris verba variari... Venies ad sacerdotes et ad iudicem... Quaeresque ab eis... Et
facies quodcumque dixerint.
Sed si ambiguum oriatur post concordem iudicum determinationem, magis standum est sententiae iudicum,
duplici ratione.
Primo quidem, quia iudices sollicitius discutientes negotium, plenius possunt percipere veritatem, etiam si sint
minus periti, quam alii qui perfunctorie constituuntur, et extraordinarie.
Secundo quia hoc esset in magnum nocumentum utilitatis communis status hominum, si sententiae non staretur,
sed quilibet pro suo libitu vellet sententiae calumniam ingerere, quia sic litigia essent interminabilia.
Et ideo in tali casu magis est standum sententiae iudicum, nisi forte sit per appellationem suspensa.
RA
Et per hoc patet responsio ad obiecta.
|a4 Articulus 4
TTA
Utrum praelatus ecclesiae licite possit dare beneficium consanguineo suo idoneo existenti.
TTB
Circa quartum sic proceditur: videtur quod praelatus ecclesiae non possit ecclesiae curam committere suo
consanguineo, quamvis idoneo, postposito meliori.
AG1
Pater enim suae filiae quaerit sponsum quam magis potest idoneum; et sponsus suae sponsae quaerit
fidelissimum custodem pro posse. Sed maior praelatus ad ecclesiam sibi subiectam comparatur vel sicut pater ad
filiam, vel sicut sponsus ad sponsam. Ergo debet ei de persona idonea providere quantum ad melius potest.
AG2
Praeterea, ioannes evangelista maxime fuit idoneum; et tamen, quia consanguineus Christi erat secundum
carnem, praetulit ei Petrum in regimine ecclesiae. Ergo etiam praelatus si habeat consanguineum aeque idoneum,
non debet ei providere in ecclesia magis quam alii aeque idoneo: multo ergo minus si sit minus idoneus.
SC
Sed contra est, quod secundum ordinem rectum caritatis homo plus debet diligere sibi magis coniunctos. Sed his
quos magis ex caritate diligimus, etiam magis debemus providere, unde eorum meritum crescat. Cum ergo ex
bona dispensatione ecclesiae crescat meritum bene administrantis, videtur quod praelatus magis debeat suis
quam extraneis providere, etiam si sint minus idonei.
CO
Respondeo. Dicendum, quod aliter est dicendum de consanguineo praelati aeque idoneo, et aliter de minus
idoneo.
Si enim sit aeque idoneus, potest praelatus suum consanguineum praeferre, nisi forte ex hoc scandalum oriatur,
vel aliqui exinde malum exemplum accipiant, ut probabiliter praesumi possit quod alii praelati hoc exemplo
inducantur ad dandum suis consanguineis etiam minus dignis. Et hoc ideo quia, ex quo nihil deperit utilitati
ecclesiae, cum aeque idoneo providetur, licet circa huiusmodi provisionem etiam amori naturali satisfacere, qui
non est contrarius caritati, sed magis caritate informatur.
Et hoc significatur genes., XLVII, 6, ubi Pharao dixit ad ioseph de fratribus suis: si nosti in eis viros industrios,
constitue eos magistros pecorum meorum.
Si vero sit minus idoneus consanguineus praelati, non debet eum praeficere ad curam ecclesiae postposito
meliori, duplici ratione.
Primo quidem, quia hoc videtur esse contra fidelitatem, quam in bono dispensatore Dominus requirit. Non enim
faceret fideliter negotium alicuius Domini qui posset rem eius meliorare, si hoc praetermitteret, ut suis
consanguineis satisfaceret.
Secundo, quia hoc videtur ad personarum acceptionem pertinere, quae consistit in hoc quod aliquis accipit pro
causa conditionem personae quae non facit ad negotium; sicut si aliquis daret sententiam pro aliquo quia dives
est, et non quia iustitiam habet, quae est conditio faciens ad negotium.
Esse autem consanguineum, non est aliqua conditio pertinens ad curam ecclesiae, quae non obtinetur iure
sanguinis, sed divino munere.
Esset autem conditio faciens ad negotium circa dispensationem patrimonialium bonorum: unde si episcopus de
patrimonialibus bonis magis provideat suo consanguineo minus idoneo, non est acceptio personarum.
Sed si ratione consanguinitatis ei provideat in patrimonio crucifixi, non caret vitio personarum acceptionis, quam
Augustinus dicit in ecclesiasticis gradibus dispensandis, exponens illud quod habetur Iacobi, II, 1: nolite in
personarum acceptione habere fidem Domini nostri Iesu Christi. Hieronymus etiam dicit, et habetur VIII, quaest.
1: extraneus ex alia tribu a Moyse eligitur, ut signaret, principatum in populo non sanguini deferendum esse, sed
80

