AG2
Praeterea, boetius dicit in libro de unitate et uno: quiddam est unum coniunctione simplicium, ut Angelus et
anima: quorum unumquodque est unum coniunctione materiae et formae; et sic idem quod prius.
AG3
Praeterea, omne quod est in genere, habet genus et differentiam. Genus autem, secundum Avicennam in sua
metaphysica, sumitur ex natura materiae, differentia vero ex natura formae. Ergo omne quod est in genere, est
compositum ex materia et forma. Angelus autem est in genere substantiae, cum sit substantia habens speciem
limitatam. Ergo Angelus est compositus ex materia et forma.
AG4
Sed diceres, quod differentia Angeli non sumitur ex forma, sed ex formali, quod est ipsum esse Angeli. Contra,
differentia cuiuslibet rei est de essentia, et intrat definitionem ipsius. Sed in omni creatura esse est aliud ab
essentia eius, nec intrat definitionem eius, ut Avicenna dicit. Ergo differentia Angeli non potest sumi ex esse
ipsius.
AG5
Praeterea, ideo ostenditur quod impossibile est esse plura summa bona, quia oportet ea in aliquo convenire, cum
utrumque sit summum bonum; et in aliquo differre, alias non essent plura, et sic essent composita. Sed constat
esse plures essentias angelicas. Ergo oportet eas in aliquo convenire, et in aliquo differre; et sic oportet eas esse
compositas.
Sed partes esse sunt materia et forma. Ergo Angeli componuntur ex materia et forma.
SC
Sed contra, est quod dicit boetius in lib.
De duabus naturis et una persona Christi: omnis natura incorporeae substantiae nullo materiae innititur
fundamento. Sed Angeli sunt incorporei. Ergo non est in eis materia.
CO
Respondeo. Dicendum, quod quidam ponunt, Angelos componi ex materia et forma.
Sed hoc videtur repugnans naturae eorum, propter duo quae in eis inveniuntur.
Primo quidem quia intellectuales sunt.
Si enim Angeli haberent materiam de sui compositione, oporteret omne quod in eis est, eis inesse per modum
materiae convenientem; cum omne quod est in alio, sit in eo per modum recipientis, ut habetur in Lib. De causis.
Forma autem aliqua hoc modo est in materia, quod in ea habet esse particulare et naturale. Unde si Angeli essent
ex materia compositi, oporteret quod formae quibus intelligunt, quaecumque sint, essent in eis secundum esse
naturale et particulare; et sic, sequeretur hoc impossibile, quod Angelus nunquam cognosceret nisi particulare;
quia forma particulariter in aliquo recepta non potest esse universalis cognitionis principium, sicut patet in sensu.
Nec potest obviari per hoc quod ponatur Angelus componi ex materia alterius naturae quam haec materia
corporalis; quia quaecumque esset illa materia, constat quod reciperet formam substantialem Angeli
particulariter: alias Angelus non esset res particularis, et sic illa materia conveniret cum hac materia in hoc quod
formae in ea reciperentur per modum particularem.
Unde impossibile est Angelum, vel aliquam substantiam intellectualem, ex materia componi; cum alterius modi
sit receptio qua recipit intellectus formas, et qua recipit materia prima, ut dictum est; unde dicit Philosophus in
III de anima, et Philosophorum sententia est, quod intellectualitas immunitatem habet a materia.
Secundo repugnat eis per hoc quod incorporales sunt. Quaecumque enim ex materia componuntur, oportet in
materia convenire; eo quod quaelibet materia secundum se accepta, cum forma careat, non habet in se aliquam
dispositionis rationem. Supposita autem unitate materiae, impossibile est quod una materia contrarias et
disparatas formas recipiat, nisi secundum diversas partes: non enim potest eadem materia et secundum idem
accipere formam Angeli et formam lapidis.
Diversitas autem partium non potest intelligi in materia, non intellecta divisione: nec divisio, non intellecta
dimensione: quia subtracta quantitate, substantia remanet indivisibilis, ut dicitur in I physic.. Unde oportet,
omnia quae sunt composita ex materia, dimensionata esse; et ideo nullum incorporeum potest esse ex materia
compositum.
Sed quia substantia Angeli non est suum esse (hoc enim soli Deo competit, cui esse debetur ex seipso, et non ab
alio); invenimus in Angelo et substantiam sive quidditatem eius, quae subsistit, et esse eius, quo subsistit, quo
scilicet actu essendi dicitur esse, sicut actu currendi dicimur currere. Et sic dicimus Angelum esse compositum
ex quo est et quod est, vel secundum verbum boetii ex esse et quod est. Et quia ipsa substantia Angeli in se
considerata est in potentia ad esse, cum habeat esse ab alio, et ipsum esse sit actus; ideo est in eo compositio
actus et potentiae; et sic posset in eo concedi materia et forma, si omnis actus debeat dici forma, et omnis
potentia materia. Sed hoc non competit in proposito; quia esse non est actus qui sit pars essentiae, sicut forma;
ipsa quidditas Angeli vel substantia est per se subsistens, quod materiae non competit.
RA1
Ad primum ergo dicendum, quod Augustinus super Genesim ad litteram, materiam informem, quam Deus primo
condidit, dicit significari per caelum et terram cum dicitur: in principio creavit Deus caelum et terram; ut per
186

