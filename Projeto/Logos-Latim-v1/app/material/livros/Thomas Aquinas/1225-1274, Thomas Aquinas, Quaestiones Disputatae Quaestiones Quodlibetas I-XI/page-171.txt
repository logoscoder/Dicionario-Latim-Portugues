sic ille qui emisit votum simplex continentiae, potest postmodum corpus suum tradere uxori; et quamvis peccet
hoc faciendo, tamen matrimonium non dirimetur propter votum praecedens.
In voto autem solemni est simul promissio et collatio. Tunc enim est votum solemne, quando simul aliquis cum
voto consecratur Deo, et ponitur in aliquo statu sanctitatis vel per susceptionem ordinis, vel per professionem
certae regulae. Et sic non potest ulterius corpus suum tradere uxori; et si tradit, contractus nullus est.
Et sic matrimonium dirimitur per votum solemne, non autem per simplex.
RA
Ratio autem in contrarium adducta falsum supponit; scilicet quod per votum simplex aliquis det corpus suum
Deo: non enim dat, sed promittit.
|q6 Quaestio 6
Prologus
PR
Deinde quaerebatur de his quae pertinent ad culpam. Et circa hoc quaerebantur quinque.
PR1
Primo utrum peccet qui ad ecclesiam vadit propter distributiones, qui alias non iret, quamvis a principio
praebendam acceperit ut Deo serviret.
PR2
Secundo utrum aliquis habens de superfluo, peccet, si non det pauperi petenti.
PR3
Tertio utrum quando sunt diversae opiniones de aliquo facto, ille qui sequitur minus tutam, peccet, sicut de
pluralitate praebendarum.
PR4
Quarto utrum mendacium semper sit peccatum.
PR5
Quinto utrum quantum aliquis intendit peccare, tantum peccet.
|a1 Articulus 1
TTA
Utrum peccet qui ad ecclesiam vadit propter distributiones, qui alias non iret, quamvis a principio praebendam
acceperit ut Deo serviret.
TTB
Ad primum sic proceditur: videtur quod ille qui vadit ad ecclesiam propter distributiones, alias non iturus,
peccet.
AG
Ipse enim videtur ponere obsequium divinum, quod est impretiabile, sub pretio rei temporalis. Ergo committit
simoniam; et ita videtur quod mortaliter peccet.
SC
Sed contra, ille qui fecit votum bona intentione, si postmodum in prosecutione voti mutetur voluntas eius, ut
invitus faciat quod volens promisit, non evacuatur meritum voti, ut videtur Anselmus dicere in libro de
similitudinibus.
Ergo, eadem ratione, qui accipit praebendam ut Deo serviat, non peccabit, quamvis postea mutetur eius intentio.
CO
Respondeo. Dicendum, quod ad evidentiam huius quaestionis notandum est, quod aliquis actus dicitur esse
spiritualis dupliciter.
Uno modo ex parte principii; quando scilicet actus competit alicui personae propter aliquid spirituale quod in
ipso est; sicut episcopo consecrare basilicas, et diacono legere evangelium. Et in talibus actibus committitur
simonia, si aliquis intendat suum actum vendere.
Alio modo est aliquis actus spiritualis non ex parte principii, sed ex parte finis tantum; sicut docere liberales
artes, quarum veritas spiritualis est; sed huiusmodi doctrina non competit alicui propter aliquod spirituale
officium, cum etiam gentilibus liceat huiusmodi artes docere. Et in his actibus committitur simonia, si vendatur
finis, qui spiritualis est, scilicet ipsa veritas, non autem si aliquis sua opera locet.
Celebrare ergo divinum officium in ecclesia, est actus spiritualis primo modo: competit enim alicui ex hoc quod
est clericus; et ideo simoniam committit qui huiusmodi actum vendere intendit. In qualibet enim venditione
pretium accipitur quasi finis.
Et ideo in praedicto casu distinguendum est.
Si enim huiusmodi distributiones recipit quasi finem sui operis principaliter intentum, simoniam committit, et ita
mortaliter peccat.
Si autem habet principalem finem Deum in tali actu, ad huiusmodi autem distributiones respicit secundario, non
quasi in finem, sed sicut in id quod est necessarium ad suam sustentationem; constat quod non vendit actum
171

