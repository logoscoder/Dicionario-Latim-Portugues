Respondeo. Dicendum, quod propria cognitio uniuscuiusque rei est secundum quod cognoscitur per propriam
rationem.
In cognoscibilibus autem quaedam sunt quae habent rationem propriam absolutam, ut homo et lapis, quorum
propria ratio non dependet ex alio; quaedam vero sunt quae non habent propriam rationem absolutam, sed ex alio
dependentem, sicut est in relativis et privativis et in negativis, quorum ratio dependet ex ordine quem habent ad
alia: nam ratio caecitatis non est absoluta, sed dependens, in quantum habet ordinem ad visum, cuius est privatio.
Cum ergo Deus omnia cognoscat secundum proprias rationes, dico quod illa quorum ratio est absoluta, cognoscit
absolute, et non per aliquod aliud; illa vero quorum ratio est dependens et in ordine ad aliud, cognoscit secundum
ordinem ad illa ex quibus dependent.
Cum ergo ratio mali non sit absoluta, sed dependens, in quantum scilicet discordat a bono creato; cognoscit
malum secundum ordinem ad bonum, secundum quod scilicet discordat ab ipso bono.
RA1
Ad primum ergo dicendum, quod in illis quae habent rationem absolutam, est ad defectum cognitionis
cognoscere unum per aliud, sed non in illis quorum ratio est ad aliud, ut dictum est.
RA2
Ad secundum dicendum, quod cognitio discursiva est cognoscere unum cognitum per aliud cognitum absolute;
sed cognoscere unum incognitum per aliud cognitum ad quod ordinatur, non est discurrere cognoscendo; et hoc
modo cognoscitur malum.
RA3
Ad tertium dicendum, quod licet malum non sit oppositum divinae essentiae, tamen est oppositum effectui
divinae essentiae: nam bonum increatum non habet malum oppositum, sed bonis effectibus qui causantur a bono
increato, opponitur malum: et in quantum discordat ab eis effectibus cognoscitur.
RA4
Ad quartum dicendum, quod illud habet locum in illo intellectu qui cognoscit res per adaequationem et species
suas; et iste modus cognoscendi non est in Deo, qui cognoscit omnia per essentiam suam.
RA5
Ad quintum dicendum, quod licet malum non habeat aliquam similitudinem in Deo, tamen oppositum mali, idest
bonum creatum, habet similitudinem in Deo sicut in causa sua; et ita bonum cognoscitur per seipsum, malum
vero per bonum.
|q3 Quaestio 3
TTA
Circa praedestinationem quaerebatur: utrum praedestinatio imponat necessitatem.
TTB
Et ostendebatur quod sic.
AG1
Constat enim quod praedestinatus omnino salvatur. Sed hoc non est, nisi necessarium esset praedestinatum
salvari. Videtur ergo quod praedestinatio necessitatem imponat.
AG2
Praeterea, ad Rom. IX, 16, dicit apostolus: non est volentis neque currentis, sed miserentis Dei. Ergo videtur
quod quidquid est de salute sit ex sola praedestinatione divina, et ex nullo alio; et sic videtur necessitatem
imponere.
SC
Contra, Augustinus dicit: qui creavit te sine te, non iustificabit te sine te.
CO
Respondeo. Dicendum, quod praedestinatio certitudinem habet, et tamen necessitatem non imponit. In
praedestinatione enim tria sunt consideranda: quorum duo praesupponit ipsa praedestinatio, scilicet
praescientiam Dei, et dilectionem, idest voluntatem qua vult praedestinatum salvare; et tertium est ipsa
praedestinatio, quae nihil aliud est quam directio in finem, quem vult Deus rei dilectae.
Quodlibet autem horum trium certitudinem habet, et tamen necessitatem non imponit.
Et quod praescientia divina certitudinem habeat, patet.
Deus enim cognoscit res nobiliori modo quam nos cognoscamus. Nam cognitio nostra est in tempore, et ideo
intuitus noster respicit res secundum rationem temporis, scilicet praesentis, praeteriti, et futuri; ut scilicet
cognoscat praeterita ut praeterita, praesentia ut praesentia, futura ut futura, et certitudinaliter.
Cognitio vero divina est supra tempus, et mensuratur aeternitate solum; et ideo non cognoscit res prout sunt in
tempore, sed prout sunt in aeternitate, scilicet prout praesentia: et hoc tam necessaria quam contingentia; unde
omnia cognoscit tamquam praesentia in sua praesentialitate.
Cum ergo etiam intellectus noster certitudinaliter cognoscat praesentia, multo magis Deus omnia sibi praesentia
certitudinaliter cognoscit: ex quo nulla necessitas rebus cognitis inducitur: sicut videmus quod aliquis existens in
loco eminenti, videt certitudinaliter ordinem venientium aliquorum, et euntium per vias; et alius in plano
216

