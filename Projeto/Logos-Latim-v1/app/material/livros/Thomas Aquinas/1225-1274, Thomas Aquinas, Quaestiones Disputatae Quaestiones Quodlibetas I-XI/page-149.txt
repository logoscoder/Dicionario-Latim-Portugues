litteralem pertinet quod ex ipsa verborum significatione recte accipitur. Sed sensus spiritualis, ut dictum est,
accipitur vel consistit in hoc quod quaedam res per figuram aliarum rerum exprimuntur, quia visibilia solent esse
figurae invisibilium, ut dionysius dicit. Inde est quod sensus iste qui ex figuris accipitur, spiritualis vocatur.
Veritas autem quam sacra Scriptura per figuras rerum tradit, ad duo ordinatur: scilicet ad recte credendum, et ad
recte operandum.
Si ad recte operandum; sic est sensus moralis, qui alio nomine tropologicus dicitur.
Si autem ad recte credendum, oportet distinguere secundum ordinem credibilium; ut enim dionysius dicit, IV
cap. Cael. Hierar., status ecclesiae medius est inter statum synagogae, et statum ecclesiae triumphantis. Vetus
ergo testamentum figura fuit novi: vetus simul et novum figura sunt caelestium.
Sensus ergo spiritualis, ordinatus ad recte credendum, potest fundari in illo modo figurationis quo vetus
testamentum figurat novum: et sic est allegoricus sensus vel typicus, secundum quod ea quae in veteri testamento
contigerunt, exponuntur de Christo et ecclesia; vel potest fundari in illo modo figurationis quo novum simul et
vetus significant ecclesiam triumphantem; et sic est sensus anagogicus.
RA1
Ad primum ergo dicendum, quod hircus, vel alia huiusmodi, per quae aliae personae a Christo in Scripturis
designantur, non fuerunt res aliquae, sed similitudines imaginariae, ad hoc solum ostensae, ut illae personae
significarentur; unde illa significatio qua per illas similitudines personae illae, aut regna designantur, non pertinet
nisi ad historicum sensum. Sed ad Christum designandum etiam illa quae in rei veritate contigerunt, ordinantur
sicut umbra ad veritatem; et ideo talis significatio, qua per huiusmodi res Christus aut eius membra significantur,
facit alium sensum praeter historicum, scilicet allegoricum.
Si alicubi vero inveniatur quod Christus significatur per huiusmodi imaginarias similitudines, talis significatio
non excedit sensum litteralem; sicut Christus significatur per lapidem, qui excisus est de monte sine manibus,
Dan. II, 34.
RA2
Ad secundum dicendum, quod sensus allegoricus non solum pertinet ad Christum ratione capitis, sed etiam
ratione membrorum; sicut quod per duodecim lapides electos de iordane, iosue, cap. IV, 3, significantur
duodecim apostoli. Sed moralis sensus pertinet ad membra Christi quantum ad proprios eorum actus, et non
secundum quod considerantur ut membra.
RA3
Ad tertium dicendum, quod moralis sensus non dicitur omnis sensus per quem mores instruuntur, sed per quem
instructio morum sumitur ex similitudine aliquarum rerum gestarum; sic enim moralis sensus est pars spiritualis,
quod nunquam est idem sensus moralis et litteralis.
RA4
Ad quartum dicendum, quod sicut sensus allegoricus pertinet ad Christum, secundum quod est caput ecclesiae
militantis, iustificans eam et gratiam infundens; ita et sensus anagogicus pertinet ad eum secundum quod est
caput ecclesiae triumphantis, glorificans eam.
RA5
Ad quintum dicendum, quod quatuor isti sensus non attribuuntur sacrae Scripturae, ut in qualibet eius parte sit in
istis quatuor sensibus exponenda; sed quandoque istis quatuor, quandoque tribus, quandoque duobus, quandoque
uno tantum.
In sacra enim Scriptura praecipue ex prioribus posteriora significantur; et ideo quandoque in sacra Scriptura
secundum sensum litteralem dicitur aliquid de priori quod potest spiritualiter de posterioribus exponi, sed non
convertitur.
Inter omnia autem quae in sacra Scriptura narrantur, prima sunt illa quae ad vetus testamentum pertinent; et ideo
quae secundum litteralem sensum ad facta veteris testamenti spectant, possunt quatuor sensibus exponi.
Secunda vero sunt illa quae pertinent ad statum praesentis ecclesiae, in quibus illa sunt priora quae ad caput
pertinent, respectu eorum quae pertinent ad membra; quia ipsum corpus verum Christi, et ea quae in ipso sunt
gesta, sunt figura corporis Christi mystici, et eorum quae in ipso geruntur, ut in ipso scilicet Christo, exemplum
vivendi sumere debeamus.
In Christo etiam futura gloria nobis praemonstrata est; unde ea quae ad litteram de ipso Christo capite dicuntur,
possunt exponi et allegorice, referendo ad corpus eius mysticum; et moraliter, referendo ad actus nostros, qui
secundum ipsum debent reformari; et anagogice, in quantum in Christo est nobis iter gloriae demonstratum.
Sed quando secundum litteralem sensum dicitur aliquid de ecclesia, non potest exponi allegorice; nisi forte ea
quae dicuntur de primitiva ecclesia, exponantur quantum ad futurum statum ecclesiae praesentis; possunt tamen
exponi moraliter, et anagogice.
Ea vero quae moraliter dicuntur secundum sensum litteralem, non consueverunt exponi nisi allegorice.
Illa vero quae secundum sensum litteralem pertinent ad statum gloriae, nullo alio sensu consueverunt exponi; eo
quod ipsa non sunt figura aliorum, sed ab omnibus aliis figurata.
|a3 Articulus 3
149

