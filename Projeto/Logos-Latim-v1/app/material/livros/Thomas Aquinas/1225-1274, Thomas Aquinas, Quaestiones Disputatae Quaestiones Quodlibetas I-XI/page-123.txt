Quod autem dicitur, quod potentiis non meremur neque demeremur, si sic intelligatur quod non meremur neque
demeremur hoc ipso quod habemus potentias, verum est: si autem sic intelligatur quod pura potentia non possit
esse principium merendi neque demerendi, verum est quantum ad meritum, quod non potest esse sine gratia; non
est autem verum quantum ad demeritum, alioquin ille qui a principio peccat, antequam acquirat habitum
vitiosum, non demeretur.
RA2
Ad secundum dicendum, quod aliquis potest agere secundum similitudinem alicuius dupliciter: uno modo
secundum similitudinem veram, et sic vere agit aliqualiter in virtute illius; alio modo secundum similitudinem
apparentem, et sic agit in apparentia virtutis illius.
Et ita est in proposito. Unde in haeretico certitudo adhaesionis est actus fidei apparentis, non autem fidei verae.
RA3
Ad tertium dicendum, quod sicut ex fide vera dependet firmitas spiritualis aedificii, ita etiam ex fide falsa
procedit firmitas diabolici aedificii.
|q5 Quaestio 5
PR
Deinde quantum ad actus latriae sive religionis quaesita sunt quatuor.
PR1
Primo de celebratione festorum; utrum scilicet liceat celebrare festum conceptionis dominae nostrae.
PR2
Secundo de solutione officiorum; utrum scilicet clericus habens beneficium cum cura, vel sine cura, existens in
scholis teneatur dicere officium mortuorum.
PR3
Tertio de collatione beneficiorum; utrum scilicet episcopus teneatur dare beneficium meliori.
PR4
Quarto de solutione decimarum; utrum scilicet aliquis pauper teneatur decimas dare diviti sacerdoti.
|a1 Articulus 1
TTA
Utrum liceat celebrare festum conceptionis dominae nostrae.
TTB
Ad primum sic proceditur: videtur quod liceat celebrare conceptionem dominae nostrae.
AG
Si enim non liceat, hoc non est nisi quia fuit concepta in originali peccato. Sed non fuit concepta in originali
peccato, ut videtur; quia beata virgo facta est ut speciali modo esset habitaculum Dei. Ergo debuit ad hoc
specialiter praeparari. Non autem praeparata est secundum corpus, quod conceptum est ex sexuum commixtione;
nec etiam quantum ad animam, quia alii etiam leguntur sanctificati in utero; et ita relinquitur quod fuerit
specialiter praeparata per immunitatem ab originali peccato; et sic licet eius conceptionem celebrare.
SC
Sed contra, est quod hoc privilegium solius Christi dicitur esse, quod sine originali peccato est conceptus. Non
ergo competit beatae virgini; et ita eius conceptio non est celebranda.
CO
Respondeo. Dicendum, quod hic inducuntur duae quaestiones: una principalis, altera accessoria, scilicet an beata
virgo fuerit concepta cum originali; quod oportet primo determinari.
Est ergo considerandum, quod unusquisque peccatum originale contrahit ex hoc quod fuit in Adam secundum
seminalem rationem, ut Augustinus dicit super Genesim ad litteram.
Omnes autem illi in Adam fuerunt secundum seminalem rationem qui non solum ab eo carnem acceperunt, sed
etiam secundum naturalem modum originis ab eo sunt propagati. Sic autem processit ab Adam beata virgo, quia
nata fuit per commixtionem sexuum, sicut et ceteri; et ideo concepta fuit in originali peccato, et includitur in
universitate illorum de quibus apostolus dicit ad Rom. V, 12: in quo omnes peccaverunt; a qua universitate solus
Christus excipitur, qui in Adam non fuit secundum seminalem rationem: alioquin si hoc alteri conveniret quam
Christo, non indigeret Christi redemptione.
Et ideo non tantum debemus dare matri quod subtrahat aliquid honori filii, qui est salvator omnium hominum, ut
dicit apostolus, I ad Tim. II, 4.
Quamvis autem beata virgo in originali concepta fuerit, creditur tamen in utero fuisse sanctificata, antequam
nata. Et ideo circa celebrationem conceptionis eius diversa consuetudo ecclesiarum inolevit.
Nam Romana ecclesia et plurimae aliae, considerantes conceptionem virginis in originali peccato fuisse, festum
conceptionis non celebrant. Aliqui vero considerantes sanctificationem eius in utero, cuius tempus ignoratur,
celebrant conceptionem; creditur enim quod cito post conceptionem et animae infusionem fuerit sanctificata.
Unde illa celebritas non est referenda ad conceptionem ratione conceptionis, sed potius ratione sanctificationis.
123

