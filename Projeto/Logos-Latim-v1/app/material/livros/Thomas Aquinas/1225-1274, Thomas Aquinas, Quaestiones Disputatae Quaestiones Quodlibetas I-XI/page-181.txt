Ad primum ergo dicendum, quod ex unione animae et corporis constituitur et homo et humanitas: quae quidem
duo hoc modo differunt: quod humanitas significatur per modum partis, eo quod humanitas dicitur qua homo est
homo, et sic praecise significat essentialia principia speciei, per quae hoc individuum in tali specie collocatur;
unde se habet per modum partis, cum praeter huiusmodi principia multa alia in rebus naturae inveniantur. Sed
homo significatur per modum totius: homo enim dicitur habens humanitatem, vel subsistens in humanitate, sine
praecisione quorumcumque aliorum supervenientium essentialibus principiis speciei; quia per hoc quod dico:
habens humanitatem; non praeciditur, qui habet colorem, et quantitatem, et alia huiusmodi.
Secundum ergo secundam opinionem praedictam, unioni humanae naturae ad divinam praesupponitur unio
animae et corporis secundum quod constituit humanitatem, non secundum quod constituit hominem. Illud enim
quod in Christo est constitutum ex anima et corpore tantum, quod unioni praesupponitur, non est totum quod per
se subsistit, sed aliquid eius; et ideo non potest signari ut homo, sed ut humanitas. Unde oportet dicere, quod in
ipsa unione humanae naturae ad divinam quasi in termino assumptionis, intelligatur primo in Christo ratio
hominis, quia tunc primo intelligitur ut res per se subsistens completa. Et in hoc differt ab aliis duabus
opinionibus.
Nam prima opinio ponit, quod unio animae ad carnem praesupponitur secundum intellectum assumptioni
humanae naturae, non secundum solum hoc quod constituit humanitatem, sed etiam secundum quod constituit
hominem; dicit enim hominem esse assumptum.
Tertia vero opinio ponit, quod nec etiam in termino assumptionis intelligitur anima corpori unita, nec ad
constituendum hominem, nec ad constituendam humanam naturam; dicit enim humanam naturam sumi
multipliciter, idest pro partibus eius, scilicet anima et corpore, cum dicamus, humanam naturam assumptam a
verbo: unde patet quod nec vere dicit Christum esse hominem, nec vere ponit humanam naturam in Christo: et
ideo est tamquam haeretica condemnata.
RA2
Ad secundum dicendum, quod corpus unitum animae praeintelligitur assumptioni humanae naturae: unitum
autem dico unione constituente humanitatem, non autem unione constituente hominem.
RA3
Ad tertium dicendum, quod gratia habitualis non intelligitur ut medium unionis, quod secundum intellectum
praecedit unionem: nec est medium quod causet unionem vel unibilitatem: sed medium quod facit ad
congruitatem unionis, sicut decora vestis facit ad congruitatem coniunctionis matrimonialis. Et similiter scientia
et omnes aliae perfectiones Christi possent dici medium unionis; et pro tanto gratia habitualis Christi potest dici
gratia unionis.
Verius tamen puto, quod gratia unionis dicatur vel ipsa gratuita Dei voluntas, quae gratis, nullis meritis
praecedentibus, unionem fecit; vel potius ipsum donum gratis datum humanae naturae, quod est esse in divina
persona. Si tamen anima unita corpori praeintelligitur ad assumptionem, solvendum est ut prius.
RA4
Ad quartum dicendum, quod humanitas non est forma partis quae dicatur forma quia informet aliquam materiam
vel subiectum; sed dicitur forma totius, in qua suppositum naturae subsistit; unde non oportet ponere quod
hypostasis increata informetur humanitate, sed quod subsistit in ea.
|a2 Articulus 2
TTA
Utrum in Christo sit unum tantum esse.
TTB
Ad secundum sic proceditur: videtur quod in Christo non sit unum tantum esse.
AG1
Vivere enim, secundum Philosophum in II de anima, viventibus est esse. Sed in Christo non est tantum unum
vivere, cum duplex sit in eo vita: creata scilicet vita, qua vivit corpus per animam, quae morte privatur; et vita
increata, qua vivit per seipsum. Ergo nec in Christo est tantum unum esse.
AG2
Praeterea, sicut esse est suppositi, ita et operatio. Sed unitas suppositi non facit quin in Christo sint plures
operationes. Ergo nec faciet quod in Christo sit tantum unum esse.
AG3
Praeterea, generatio est mutatio ad esse.
Sed in Christo est quaedam generatio temporalis, de qua Matth. I, 18: Christi autem generatio sic erat: quae non
potest terminari ad esse aeternum. Ergo terminatur ad aliquod esse temporale et creatum. Ergo in Christo est
duplex esse, cum in ipso maxime sit esse increatum.
AG4
Praeterea, unicuique est attribuendum esse de quo convenienter quaeri potest an est. Sed de humana natura potest
quaeri an est. Ergo humana natura habet esse proprium in Christo; et sic est in eo duplex esse, cum etiam
humana natura suum esse habeat.
181

