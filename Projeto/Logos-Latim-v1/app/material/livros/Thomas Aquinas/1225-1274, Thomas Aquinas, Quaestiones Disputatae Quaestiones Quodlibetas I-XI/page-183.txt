AG3
Sed diceres, quod est alius respectus, sed non alia filiatio. Contra: filius est relativum secundum esse, et non
tantum secundum dici. Sed huiusmodi relativa, secundum Philosophum in praedicamentis, sunt quorum esse est
ad aliud se habere. Ergo esse filiationis est esse respectus quo refertur ad aliud, et ita, si sunt plures respectus,
sunt plures filiationes.
AG4
Praeterea, in relatione nihil invenitur nisi respectus et causa, sive fundamentum respectus; sicut unitas quantitatis
est fundamentum relationis quae est aequalitas. Sed respectus sunt diversi, quibus Christus refertur ad patrem et
matrem: fundamenta etiam horum respectuum, sive causae, sunt diversae, scilicet ipsae nativitates: nam filiatio
est relatio originis.
Ergo sunt plures filiationes in Christo.
SC
Sed contra, filiatio est relatio personalis.
Sed in Christo est una tantum persona. Ergo una tantum filiatio.
CO
Respondeo. Dicendum, quod in Christo est una tantum filiatio secundum rem, quamvis sint plures respectus
relativi secundum rationem.
Ad cuius evidentiam sciendum est, quod in hoc differt ad aliquid ab aliis generibus: quod alia genera ex propria
sui ratione habent quod aliquid sint; sicut quantitas ex hoc ipso quod est quantitas, aliquid ponit; et similiter est
de aliis; sed ad aliquid ex propria sui generis ratione non habet quod ponat aliquid, sed ad aliquid: unde
inveniuntur quaedam ad aliquid quae nihil sunt in rerum natura, sed in ratione tantum: quod in aliis generibus
non contingit. Et quamvis ad aliquid ex ratione sui generis non habeat quod ponat aliquid, non tamen etiam habet
ex ipsa generis ratione quod nihil ponat, quia sic nulla relatio esset aliquid in rerum natura, unde ad aliquid non
esset unum de decem generibus.
Habet autem relatio quod sit aliquid reale, ex eo quod relationem causat. Cum enim in aliquo invenitur aliquid
reale, per quod ad alterum dependeat et comparetur, tunc dicimus realiter comparari vel dependere vel referri;
sicut aequalitas relatio realis ponitur ex virtute quantitatis, quae aequalitatem causat.
Quia vero ex eodem res habet esse et unitatem, ideo realis unitas relationis pensanda est ex ipso relationis
fundamento vel causa; ut quia una est quantitas, per quam pluribus sum aequalis, in me non est nisi una relatio
realis aequalitatis habens respectum ad plures; similiter quia una nativitate ex patre et matre genitus fui, una
filiatione reali dicor filius utriusque, quamvis multiplicentur respectus.
Sed in Christo non possumus dicere unam causam esse filiationis, secundum quod refertur ad patrem et matrem,
cum sint duae nativitates penitus disparatae: unde, si esset aliquid quod filiationem temporalem posset recipere
quasi subiectum, oporteret ponere in Christo plures filiationes. Nunc autem filiatio est talis relatio quae non
potest habere pro subiecto nisi ipsum suppositum. In Christo autem non est nisi suppositum aeternum, quod
quidem non potest esse subiectum alicuius temporalis relationis.
Quaecumque enim relationes temporales de aliquo aeterno dicuntur, sunt relationes rationis, et non rei; unde
filiatio qua Christus refertur ad matrem, non est realis relatio, sed rationis tantum, sicut et ceterae quae dicuntur
de Deo ad creaturas. Non enim potest dici quod subiectum filiationis sit suppositum aeternum actione humanae
naturae, vel alicuius partis eius, sicut dicitur suppositum mortis vel passionis; quia sic ipsa humana natura vel
pars eius esset primum subiectum filiationis, et denominaretur per ipsam, sicut contingit et de aliis accidentibus
quae attribuuntur Christo ratione humanae naturae. Filiatio vero nunquam denominat nisi ipsum suppositum, nec
potest aliud pro subiecto habere.
Nihil tamen prohibet aliquas reales relationes inesse Christo ad virginem, sicut cum dicimus: corpus Christi est
originatum ex virgine. Sed ista relatio non habet rationem filiationis, nisi poneremus, secundum primam
opinionem, suppositum creatum esse aliud in Christo ab increato.
RA1
Ad primum ergo dicendum, quod ex nativitate temporali non innascitur filiatio realis, sed rationis tantum,
quamvis Christus realiter sit filius virginis; sicut Deus realiter est Dominus creaturae, quamvis in eo dominium
non sit relatio realis; dicitur enim realiter Dominus propter realem potestatem; et sic dicitur Christus realiter
filius virginis propter realem nativitatem.
RA2
Ad secundum dicendum, quod respectus relationis dependet ex termino ad quem aliquid refertur; et ideo
destructo termino, respectus aufertur. Sed tamen filiatio realis ad patrem remanet in Christo, etiam supposita
morte matris.
RA3
Ad tertium dicendum, quod in illa Philosophi descriptione esse ponitur pro ratione essendi, secundum quod
definitio dicitur realis secundum genus, quod est esse; unde non oportet quod habeat esse relatio ex respectu, sed
ex causa respectus; ex respectu vero habet propriam rationem generis vel speciei.
RA4
183

