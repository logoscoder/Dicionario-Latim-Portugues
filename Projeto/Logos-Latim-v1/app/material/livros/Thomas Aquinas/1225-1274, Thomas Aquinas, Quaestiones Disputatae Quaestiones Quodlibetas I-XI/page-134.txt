speciem rei visae in specie vel speculo; similiter intellectus cognoscens causam in causato, fertur in ipsum
causatum sicut in quoddam intelligibile, ex quo transit in cognitionem causae.
Et quia essentia divina in statu viae in effectibus suis cognoscitur, non videmus eam immediate; unde in patria,
ubi immediate videbitur, tale medium penitus subtrahetur.
Similiter etiam non est ibi medium secundum, scilicet aliqua species essentiae divinae intellectum informans:
quia quando aliquid videtur immediate per speciem suam, oportet quod species illa repraesentet rem illam
secundum completum esse suae speciei; alias non diceretur res illa immediate videri, sed quaedam umbra eius;
sicut si similitudo lucis in oculo fieret per modum coloris, qui est lux obumbrata. Cum autem omne quod
recipitur in aliquo, recipiatur in eo per modum recipientis, impossibile est in intellectu creato similitudinem
divinae essentiae recipi, quae eam perfecte secundum totam suam rationem repraesentet. Unde si per aliquam
similitudinem talem essentia divina a nobis videretur, immediate non videremus essentiam divinam, sed
quamdam umbram eius.
Restat ergo quod solum primum medium erit in illa visione, scilicet lumen gloriae, quo intellectus perficietur ad
videndam essentiam divinam; de quo in psalm. XXXV, 10: in lumine tuo videbimus lumen.
Hoc autem lumen non est necessarium ad hoc quod faciat intelligibile in potentia esse intelligibile in actu, ad
quod est nobis necessarium lumen intellectus agentis: quia ipsa divina essentia, cum sit a materia separata, est
per se actu intelligibilis; sed erit necessarium tantum ad perficiendum intellectum, ad quod etiam nunc lumen
intellectus agentis valet. Praedictum autem lumen gloriae sufficienter perficiet intellectum ad videndum divinam
essentiam, eo quod ipsa essentia divina totaliter lux intelligibilis est.
Unde lumen gloriae ab ea in intellectum descendens facit hoc respectu divinae essentiae in intellectu quod facit
respectu aliorum intelligibilium, quae non sunt lux tantum, sed species rei intellectae simul, et lumen; sicut si lux
sensibilis per se existeret, ad eius visionem sufficeret lumen oculum perficiens sine aliqua similitudine.
RA1
Ad primum ergo dicendum, quod aliquid dicitur determinatum dupliciter: primo ratione limitationis, alio modo
ratione distinctionis.
Essentia autem divina non est quid determinatum primo modo, sed secundo modo, quia forma non limitatur nisi
ex hoc quod in alio recipitur, cui materia commensuratur.
In essentia autem divina non est aliquid in alio receptum, eo quod esse eius est ipsa divina natura subsistens;
quod in nulla re alia contingit: nam quaelibet res alia habet esse receptum, et sic limitatum; et inde est quod
essentia divina ab omnibus distinguitur per hoc quod est in alio non recipi: sicut si esset aliqua albedo existens
non in subiecto, ex hoc ipso distingueretur a qualibet albedine in subiecto existente; quamvis in ratione albedinis
non esset recepta, et sic nec limitata.
Patet ergo, quod essentia divina non est quid generale in essendo, cum sit ab omnibus aliis distincta, sed solum in
causando; quia id quod est per se, est causa eorum quae per se non sunt. Unde esse per se subsistens est causa
omnis esse in alio recepti. Et ita essentia divina est intelligibile quod potest determinare intellectum.
RA2
Ad secundum dicendum, quod intellectus creatus fit in actu ad videndum divinam essentiam per lumen gloriae;
et hoc sufficit, ut dictum est.
RA3
Ad tertium dicendum, quod illud lumen gloriae quamvis et ab essentia divina et ab intellectu sit differens per
essentiam, non tamen facit mediatam visionem, ut ex dictis patet.
RA4
Ad quartum dicendum, quod visibilia non sunt lux tantum; et ideo oportet, ad hoc quod visus determinetur ad ea,
quod non solum sit ibi lumen, sed etiam species rei visae. Essentia autem divina est pure lux; et ideo non requirit
aliquam aliam speciem quam ipsum lumen, ut videatur, sicut ex dictis patet.
|a2 Articulus 2
TTA
Utrum intellectus creatus possit simul plura intelligere.
TTB
Ad secundum sic proceditur: videtur quod intellectus creatus possit simul plura intelligere.
AG1
Potentia enim sensitiva, cum sit materialis, est inferior et magis contracta quam intellectiva.
Sed sensus potest simul plura sentire; sicut sensus communis simul sentit album et dulce, dum eorum
differentiam cognoscit.
Ergo intellectus multo fortius potest simul plura intelligere.
AG2
Praeterea, plura intelligibilia possunt simul cognosci, in quantum sunt unum. Sed omnia intelligibilia sunt unum,
in quantum sunt intelligibilia. Ergo omnia intelligibilia possunt simul cognosci.
AG3
134

