Praeterea, quicumque facit se impotentem ad id quod tenetur facere, peccat mortaliter.
Sed clerici, faciendo superfluas expensas, faciunt se impotentes ad subveniendum pauperibus, ad quod tenentur.
Ergo videtur quod peccent mortaliter.
SC
Sed in contrarium videtur esse consuetudo quae apud multos praevaluit.
CO
Respondeo. Dicendum, quod aliter videtur se habere circa bona patrimonialia et circa bona ecclesiastica.
Nam bonorum patrimonialium vel licite acquisitorum, homo vere est Dominus; unde, quantum pertinet ad
conditionem ipsius rei, potest re sua uti ut vult: et ex hac parte non accidit peccatum. Potest tamen peccatum
accidere ex inordinato modo utendi: vel per superabundantiam, dum scilicet inutiliter consumit bona propria in
ea in quae non oportet; vel secundum defectum, in quantum scilicet non erogat ea in quae oportet. Utroque enim
modo corrumpitur virtus, ut dicitur in II ethic..
Bonorum vero ecclesiasticorum clerici non sunt vere Domini, sed dispensatores, secundum illud I ad corinth.,
IX, 17: dispensatio autem mihi credita est. Pertinet autem ad dispensatorem ut fideliter distribuat ea quae eius
dispensationi committuntur, secundum illud I ad Cor., IV, 2: hic iam quaeritur inter dispensatores, ut fidelis quis
inveniatur.
In his ergo potest dupliciter peccatum contingere.
Uno modo ex conditione ipsius rei; dum scilicet usurpat sibi quasi rem propriam, et in usus suos convertit id
quod esset aliis erogandum.
Alio modo ex inordinato usu eorum quae in partem suam cedunt, sicut etiam de aliis dictum est. Verum, quia
horum dispensatio fidei dispensatoris committitur, ut dictum est; si quis bona fide dispensat ecclesiastica bona,
inde accipiens quod sibi convenit secundum conditionem status et personae, et aliis largitur secundum quod sibi
videtur bona fide expedire, non peccat mortaliter, etiam si forte aliquid plus in suos usus convertat quam
oporteat. Talia enim, quia in singularibus est eorum iudicium, non possunt per omnimodam certitudinem definiri.
Unde si non sit multus excessus, potest compati bonam fidem dispensatoris; si vero multus excessus fiat non
potest latere; et ita non potest cum bona fide dispensatoris hoc agi. Si autem non conservet bonam fidem in
dispensando, peccat mortaliter.
RA1
Ad primum ergo dicendum, quod, sicut Augustinus dicit in Lib. De sermone Domini in monte, illa praecepta
quae Dominus tradidit Matth., V, 39: qui percusserit te in unam maxillam, praebe ei et aliam, et quae ibi
sequuntur, sunt intelligenda secundum praeparationem animi; ut scilicet homo sit paratus hoc facere quando
necessitas hoc requirit.
Unde non semper est peccatum mortale quando homo hoc non facit. Sed quando videt necessitatem imminere, si
non faciat, tunc peccat mortaliter: et eadem ratio est de hoc praecepto, qui habet duas tunicas, det non habenti, et
de omnibus similibus.
Unde non semper peccat mortaliter quotiescumque non dat pauperi qui superfluum habet, sed quando necessitas
imminet. Quando autem sit talis necessitas quod obliget ad peccatum mortale, non potest ratione determinari; sed
committitur prudentiae et fidei dispensantis; unde si bona fide det quando sibi videtur expedire, immunis est a
peccato; alioquin mortaliter peccat.
RA2
Ad secundum dicendum, quod illa eadem quae sunt consilia, cadunt sub praecepto secundum animi
praeparationem. Nullum enim consilium est perfectius quam quod homo tradat animam suam pro fratribus suis;
et tamen hoc cadit sub praecepto secundum animi praeparationem, secundum illud I Ioan., cap. III, 16: et nos
debemus pro fratribus animam ponere.
Et similiter dare omnia sua pauperibus, cadit sub praecepto secundum animi praeparationem; ut scilicet homo sit
paratus hoc facere, si necessitas immineat. Minor tamen necessitas requiritur ad superflua eroganda quam ad
omnia exhibenda; tamen hoc totum ratione universali determinari non potest, sed committitur prudentiae, ut
dictum est.
RA3
Ad tertium dicendum, quod bona ecclesiastica non solum sunt dispensanda pauperibus, sed etiam ecclesiae
ministris; unde secundum canones debent dividi hoc modo, ut aliqua pars cedat in usus pauperum, et aliqua pars
in usus ministrorum et in cultum ecclesiae.
Aliter ergo dicendum est de illis ecclesiasticis bonis quae principaliter sunt attribuenda necessitatibus pauperum,
et ex consequenti necessitatibus ministrorum, sicut sunt bona hospitalium, et aliorum huiusmodi; et aliter de illis
bonis quae sunt principaliter attributa usibus ministrorum, sicut sunt praebendae clericorum, et alia huiusmodi.
Nam in primis bonis peccatum committitur non solum ex abusu, sed etiam ex ipsa rerum conditione, dum aliquis
in suos usus assumit quod est alterius; et ideo tenetur ad restitutionem tamquam defraudator rei alienae.
In secundis vero bonis non committitur peccatum nisi per abusum, sicut et de bonis patrimonialibus dictum est;
unde non tenetur quis ad restitutionem, sed solum ad poenitentiam peragendam.
RA4
127

