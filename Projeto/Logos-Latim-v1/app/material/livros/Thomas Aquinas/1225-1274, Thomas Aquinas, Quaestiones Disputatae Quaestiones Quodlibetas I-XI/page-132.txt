cum neutrum sit de natura quatuor elementorum, quam caelum aqueum, quod est de natura quatuor
elementorum; quia illae aquae dicuntur ibi positae ad refrigerandum calorem provenientem ex motu caeli;
ratione cuius Saturnus, qui est altior inter planetas, dicitur habere frigiditatem. Non ergo caelum empyreum
influit in corpora inferiora.
SC
Sed contra, est quod in libro de intelligentiis dicitur quod omne quod influit in alia, est lux, vel lucem habens; et
in commento dicitur, quod omnis influentia est per virtutem lucis. Sed caelum empyreum maxime habet lucem
inter alia corpora. Ergo in alia corpora influit.
CO
Respondeo. Dicendum, quod quidam ponunt caelum empyreum non habere influentiam in aliqua corpora, quia
non est institutum ad effectus naturales, sed ad hoc quod sit locus beatorum. Et hoc quidem mihi aliquando
visum est.
Sed diligentius considerans, magis videtur dicendum quod influat in corpora inferiora, quia totum universum est
unum unitate ordinis, ut patet per Philosophum, XII metaph..
Haec autem unitas ordinis attenditur secundum quod quodam ordine reguntur corporalia per spiritualia, et
inferiora corpora per superiora, ut Augustinus dicit in III de Trinit.. Unde, si caelum empyreum non influeret in
corpora inferiora, caelum empyreum non contineretur sub unitate universi: quod est inconveniens.
Videtur autem proprius effectus eius esse perpetuitas, et permansio in inferioribus corporibus.
Nam secundum Philosophum in XI metaphys., in caelo sunt principaliter duo motus.
Quorum unus est ab oriente in occidentem, qui vocatur diurnus, et est super polos aequinoctialis.
Et quia iste est uniformis, causat perpetuitatem in inferioribus motibus.
Alius autem motus est ab occidente in orientem, quo movetur sol et alii planetae, qui est super polos zodiaci, per
quem planetae accedunt et recedunt a nobis; unde iste motus proprie causat differentiam generationis et
corruptionis, et ceterorum motuum in istis inferioribus. Et sic continuatur generatio et corruptio horum
inferiorum quousque Deus vult: quae quidem quantum ad continuitatem causatur a primo motu, quantum autem
ad contrarietatem a secundo.
Sicut autem uniformitas motus praecedit difformitatem, ita etiam unitas quietis praecedit uniformitatem motus:
quia movere est se aliter habere nunc quam prius; quiescere autem est eo modo se habere nunc ut prius; et sic
quies habet puram unitatem.
Uniformitas autem motus habet unitatem cum diversitate: et ideo primum caelum, scilicet empyreum,
singulariter per suam quietem influit; secundum autem caelum, quod dicitur aqueum, per suum motum
uniformem; tertium autem caelum, scilicet sidereum, per suum motum difformem.
Hoc autem est proprium huic corpori quod influat absque motu, in quantum est supremum, attingens
quodammodo ordinem substantiarum spiritualium; prout dionysius dicit, II cap. De divin. Nom., quod divina
sapientia coniungit principia secundorum finibus primorum.
RA1
Ad primum ergo dicendum, quod caelum empyreum magis influit in caelum aqueum quam in inferiora corpora,
in quantum scilicet caelum aqueum plus recipit de influentia caeli empyrei, ut uniformitas motus ostendit; unde
etiam magis convenit cum caelo empyreo ratione suae uniformitatis quam caelum sidereum.
Est autem de caelestibus corporibus duplex opinio.
Una scilicet, quod sint de natura elementorum, secundum quam caelum empyreum esset de natura ignis, caelum
aqueum de natura aquae vel aeris; caelum autem sidereum est compositum ex utraque natura, quia in parte est
lucidum, in parte diaphanum. Et ad hanc opinionem pertinet quod dicitur aquas esse ibi ad infrigidandum.
Alia autem est opinio, quod corpora caelestia non sunt de natura quatuor elementorum, sed quinta essentia;
secundum quam etiam caelum aqueum non est de natura quatuor elementorum, sed dicitur aqueum propter
diaphaneitatem, sicut dicitur caelum empyreum, idest igneum, propter lumen.
RC
Contrarium concedimus: quamvis liber de intelligentiis non sit auctoritatis alicuius; nec etiam verum sit quod
omnis influxus sit ratione lucis, nisi lux metaphorice accipiatur pro omni actu, prout omne agens agit in quantum
est ens actu. Vel hoc potest esse verum in solis corporalibus, in quibus proprie dicitur lux, in quantum scilicet lux
corporalis est forma primi corporis agentis, scilicet caeli, cuius virtute omnia corpora inferiora agunt.
Et haec ad praesens dicta sufficiant.
|*QUODL_7
|q1 Quaestio 1
PR
Quaesitum est de tribus. Primo quaedam pertinentia ad substantias spirituales.
Secundo quaedam pertinentia ad sacramentum altaris. Tertio quaedam pertinentia ad corpora damnatorum.

132

