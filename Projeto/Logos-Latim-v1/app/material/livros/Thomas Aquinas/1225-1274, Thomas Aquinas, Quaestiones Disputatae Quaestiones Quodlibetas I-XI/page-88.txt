AG19
Praeterea, qui non potest se obligare ad minus, non potest se obligare ad maius, nisi sit necessarium. Sed puer
ante decimum quartum annum non potest se obligare ad matrimonium, quod minus est. Ergo multo minus ad
religionem.
AG20
Praeterea, legitur marci V, 19, quod Dominus daemoniacum curatum non permisit secum intrare navim, quae
significat crucem et religionem. Per daemoniacum autem curatum signantur homines a peccatis conversi.
Ergo non sunt ad religionem accipiendi peccatores statim conversi, antequam in praeceptis exercitentur.
AG21
Praeterea, bonorum operum fructus habere debemus, quando de Aegypto eximus, ut dicit quaedam Glossa Exod.
XII. Sed exire de Aegypto est exire de mundo religionem intrando. Ergo illi qui volunt religionem intrare, debent
prius fructum bonorum operum habere per observantiam praeceptorum.
AG22
Praeterea, Augustinus dicit, in libro de sermone Domini in monte, quod omnis praesumptio est coercenda. Sed
magna praesumptio videtur esse quod aliquis velit ascendere ad arcem consiliorum, nondum observatis
praeceptis. Ergo tales sunt coercendi, et non alliciendi ad religionis ingressum.
AG23
Praeterea, Augustinus dicit in eodem libro quod maiora maioribus, et minora minoribus sunt exhibenda. Sed
consilia sunt maiora.
Ergo non sunt pueris inexercitatis exhibenda; et ita pueri nondum exercitati in praeceptis non sunt ad religionem
trahendi.
SC1
Sed contra. Est quod dicitur XX, q. 2: sic in qualibet, et infra: parentibus sane filios suos ad religionem tradere
non amplius quam ultra decimum quartum annum aetatis suae licentia esse poterit. Postea vero aut cum voluntate
parentum eorum, aut si suae devotionis sit solitarium votum, erit filiis licitum religionis assumere cultum. Sed
post quartumdecimum annum non statim sunt homines in praeceptis exercitati. Ergo possunt religionem ingredi
pueri antequam sint in praeceptis exercitati.
SC2
Praeterea, maius est quod aliquis assumatur ad regimen sui et aliorum, quam quod recipiatur in religione, in qua
sub regimine alterius vivit. Sed Salomon adhuc puer existens, assumptus est ad regnum sui et aliorum; unde
dicitur I Paral. XXIX, 1: locutus est David rex ad omnem ecclesiam: Salomonem filium meum... Eligit Deus
adhuc puerum et tenellum. Ergo multo magis possunt pueri non exercitati in praeceptis ad religionem recipi vel
induci.
SC3
Praeterea, illud votum non est illicitum ex quo non redduntur aliqui rei, si solvant.
Sed, sicut dicit Ambrosius, illae quae in puerilibus annis continentiam voverunt, non constituuntur reae si votum
exsolvant. Ergo quod aliqui voto adstringantur ad religionem in puerilibus annis, non est illicitum.
SC4
Praeterea, nihil est illicitum per quod aliquis a bono non retrahitur. Sed qui provocatur ad meliora, non retrahitur
a bono.
Ergo, cum status religionis sit melior, in quo observantur consilia, quam status vitae saecularis in quo simpliciter
observantur praecepta; videtur quod non sit illicitum inducere pueros ad religionem voto vel iuramento, aut
etiam beneficio, antequam in praeceptis sint exercitati.
SC5
Praeterea, XX, quaest. 1 dicitur: firma tunc erit virginitatis professio, ex quo adulta iam aetas esse coeperit, et
quae solet apta nuptiis deputari. Sed non statim in hac aetate viri vel mulieres sunt in praeceptis exercitati.
Ergo antequam aliqui in praeceptis exercitentur, licite possunt religionis astringi voto vel iuramento.
SC6
Praeterea, si talis obligatio esset illicita, scilicet qua pueri non exercitati in praeceptis voto vel iuramento ad
religionem obligantur: aut hoc esset quia est secundum se mala; aut quia est prohibita. Sed non est secundum se
mala; quia sic executio sive adimpletio promissionis esset peior, et perseverantia pessima: cuius contrarium
videmus; quia adimplentes ea quae promiserant in puerilibus annis, et in promissis perseverantes, maxime
commendantur. Similiter etiam non est illicita talis obligatio quia prohibita. Non enim prohibetur lege veteri;
dicitur enim Num. XXX, vv. 4-6: mulier si quippiam voverit, et se constrinxerit iuramento... In domo patris sui,
et in aetate adhuc puellari; si cognoverit pater votum quod pollicita est, et iuramentum quo obligavit animam
suam, et tacuerit, voti rea erit; quidquid pollicita est et iuravit, opere complebit. Sin autem... Ut audierit,
contradixerit pater; et vota et iuramenta eius irrita erunt, nec obnoxia tenebitur sponsioni, eo quo contradixerit
pater. Similiter etiam non est prohibitum in iure canonico, quia in decreto leonis Papae haec eadem auctoritas
inducitur. Similiter etiam non est prohibitum lege evangelii, quae maxime inducit homines a recedendo a mundo,

88

