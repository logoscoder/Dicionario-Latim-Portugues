Sed ante ultimum instans alicuius temporis non potest accipi penultimum; quia inter quaelibet duo instantia est
tempus medium, secundum Philosophum. Et sic non est accipere ultimum instans in quo sit aer; sed in toto
tempore mensurante motum alterationis, erat aer, et in ultimo instanti eius est primo non aer, et primo ignis.
Et similiter transubstantiatio est terminus cuiusdam motus, qui consistit in prolatione verborum: unde in ultimo
instanti temporis mensurantis illam prolationem est primo non panis, et primo corpus Christi; et sic non est
ultimum instans in quo est panis, sed ultimum tempus.
Inter tempus autem et instans non oportet quod aliquid cadat medium, sicut nec inter lineam et punctum; et sic
non oportet quod aliquando neque sit panis neque corpus Christi.
RA1
Et ita patet solutio ad primum.
RA2
Ad secundum dicendum, quod punctum additum vel subtractum lineae non facit maius vel minus: et similiter est
de instanti apposito tempori vel subtracto ab eo. Unde, quamvis in ultimo instanti temporis mensurantis esse
panis non sit panis, tamen non sequitur quod tempus illud sit maius quam duratio esse panis, et sic quod mensura
non aequatur mensurato.
RA3
Ad tertium dicendum, quod instans dicitur mensurare mutationem aliquam instantaneam, in quantum mensurat
terminum eius ad quem, quia terminus a quo iungitur cum toto motu praecedenti; et ita mensuratur tempore
mensurante motum praecedentem; sed tempus mensurat motum ratione utriusque termini; et ideo non est simile.
RA4
Ad quartum dicendum quod fieri dicitur dupliciter.
Uno modo, moveri ad esse; et sic illud quod generatur, in toto tempore alterationis praecedentis dicitur fieri. Et
hoc modo loquitur Philosophus de fieri in VI physic., ubi ostendit quod omne factum esse praecedit fieri, et
omne fieri praecedit factum esse. Et sic non est verum quod aliquid fiat et factum sit; sed sic est verum quod
illud quod fit, non est.
Alio modo dicitur fieri res quando introducitur forma; et sic fieri non est moveri, sed terminari motum; unde
sicut simul motus terminatur et terminatus est: ita simul aliquid fit et factum est. Sed hoc modo illud quod fit,
est; quia terminus factionis est esse, in quo ponitur esse illud esse quod dicitur hoc modo moveri.
|a3 Articulus 3
TTA
Utrum Deus possit facere quod albedo et aliae qualitates sint sine quantitate, sicut facit quod quantitas in
sacramento altaris sit sine subiecto.
TTB
Ad tertium sic proceditur: videtur quod Deus non possit facere quod albedo aut aliqua qualitas corporalis sit sine
quantitate.
AG1
Quia quantitas est prima dispositio corporis, ex eo quod immediate adhaeret substantiae, ut dicit boetius. Sed
primum in quolibet genere est causa eorum quae sunt post, ut dicitur in II metaph.. Ergo a quantitate habent
omnia alia accidentia quod sint dispositiones corporales; ergo remota quantitate, nulla qualitas corporalis
remaneret.
AG2
Praeterea, qualitas spiritualis, ut scientia vel virtus, est nobilior quam qualitas corporalis.
Sed qualitas spiritualis etiam miraculose non posset esse sine subiecto ut videtur.
Ergo multo minus qualitas corporis posset esse sine subiecto, ad minus quod est quantitas.
AG3
Praeterea, magis est remotum a natura quod qualitas corporalis sit omnino sine subiecto, quam quod sit in
subiecto spirituali; quia esse in subiecto spirituali est qualitatis spiritualis, quae est in praedicamento eodem cum
qualitate corporali: sed esse omnino sine subiecto est substantiae, quae est aliud praedicamentum. Sed non posset
miraculose fieri quod qualitas corporalis esset in subiecto spirituali, ut albedo in Angelo. Ergo multo minus
potest fieri quod qualitas corporalis non habeat subiectum, ad minus quantitatem.
AG4
Praeterea, magis dependet qualitas a substantia quam e converso. Sed Deus non posset facere aliquam
substantiam creatam absque omni accidente; quia ad minus oportet quod creaturae insit relatio ad suum
creatorem.
Ergo multo minus potest fieri quod qualitas sit absque omni subiecto.
SC
Sed contra, propter hoc potest fieri quod in sacramento altaris quantitas sit sine substantia, quia quantitas per
essentiam a substantia differt. Sed similiter qualitas differt per essentiam a quantitate. Ergo eadem ratione fieri
posset ut qualitas esset sine quantitate.
143

