|a2 Articulus 2
TTA
Utrum parvuli Iudaeorum sint baptizandi invitis parentibus.
TTB
Ad secundum sic proceditur: videtur quod pueri Iudaeorum sint baptizandi invitis parentibus.
AG1
Maius enim est vinculum matrimoniale quam ius paternae potestatis; quia paterna potestas potest per hominem
solvi, cum filius familias emancipatur; vinculum autem matrimoniale non potest solvi per hominem, secundum
illud Matth., XIX, 6: quos Deus coniunxit, homo non separet.
Sed propter infidelitatem solvitur vinculum matrimoniale; dicit enim apostolus, I ad Cor., VII, 15: quod si
infidelis discedit, discedat: non enim servituti est subiectus frater aut soror in huiusmodi; et canon dicit quod si
coniux infidelis non vult cohabitare sine contumelia creatoris, quod alter coniugum non debet ei cohabitare. Ergo
multo magis propter infidelitatem tollitur ius paternae potestatis. Sic ergo infideles et Iudaei non habent ius
paternae potestatis in suos filios; possunt ergo eorum filii baptizari eis invitis.
AG2
Praeterea, magis debet homini subveniri contra periculum mortis aeternae quam contra periculum mortis
temporalis. Sed si aliquis videret hominem in periculo mortis temporalis et ei non ferret auxilium, peccaret. Cum
ergo pueri Iudaeorum et aliorum infidelium sint in periculo mortis aeternae si parentibus relinquantur, qui eos in
sua infidelitate informant, videtur quod sint eis auferendi, et baptizandi, et in fide instruendi.
AG3
Praeterea, filii servorum sunt servi et in potestate dominorum. Sed Iudaei sunt servi regum et principum. Ergo et
filii eorum. Reges ergo et principes habent potestatem de filiis Iudaeorum facere quod voluerint. Nulla ergo esset
iniuria, si baptizarentur invitis parentibus.
AG4
Praeterea, quilibet homo magis est Dei, a quo habet animam, quam patris carnalis, a quo habet corpus. Non est
ergo iniustum, si pueri Iudaeorum carnalibus parentibus auferantur, et Deo per baptismum consecrentur.
AG5
Praeterea, baptismus est efficacior ad salutem quam praedicatio; quia per baptismum statim tollitur peccati
macula et reatus poenae, et aperitur ianua caeli. Sed si periculum sequatur ex defectu praedicationis, imputatur ei
qui non praedicavit; ut habetur Ez., III, 18 et XXXIII, 6, de eo qui vidit gladium venientem, et non insonuerit
tuba. Ergo multo magis, si pueri Iudaeorum damnentur propter defectum baptismi, imputatur ad peccatum eis qui
potuerunt baptizare et non baptizaverunt.
SC
Sed contra, nemini facienda est iniuria.
Fieret autem Iudaeis iniuria, si eorum filii baptizarentur eis invitis, quia amitterent ius paternae potestatis in filios
iam fideles. Ergo eis invitis non sunt baptizandi.
CO
Respondeo. Dicendum, quod maximam auctoritatem habet ecclesiae consuetudo, quae semper est in omnibus
aemulanda: quia et ipsa doctrina catholicorum doctorum ab ecclesia auctoritatem habet; unde magis est standum
consuetudini ecclesiae quam vel auctoritati Augustini vel Hieronymi, vel cuiuscumque doctoris.
Hoc autem ecclesiae usus nunquam habuit quod Iudaeorum filii invitis parentibus baptizarentur, quamvis fuerint
retroactis temporibus multi catholici principes potentissimi, ut Constantinus, theodosius, et alii plures, quibus
familiares fuerunt sanctissimi episcopi, ut silvester Constantino, et Ambrosius theodosio, qui nullo modo
praetermisissent ab eis impetrare, si hoc esset consonum rationi.
Et ideo periculosum videtur hanc assertionem de novo inducere, ut praeter consuetudinem in ecclesia hactenus
observatam Iudaeorum filii invitis parentibus baptizentur.
Et huius ratio est duplex.
Una quidem propter periculum fidei. Si enim pueri nondum usum rationis habentes baptismum susciperent,
postmodum cum ad perfectam aetatem pervenirent, de facili possent a parentibus induci ut relinquerent quod
ignorantes susceperunt: quod verteretur in fidei detrimentum.
Alia vero ratio est, quia repugnat iustitiae naturali. Filius enim naturaliter est aliquid patris; et primo quidem a
parente non distinguitur secundum corpus, quamdiu in matris utero continetur; postmodum vero, postquam ex
utero egreditur, antequam usum liberi arbitrii habeat, continetur sub parentum cura sicut sub quodam spirituali
utero.
Quamdiu enim usum rationis non habet puer, non differt quantum ad ea quae agit, ab animali irrationali. Unde
sicut bos vel equus iure gentium vel civili est possessoris, ut utatur eo cum voluerit, sicut proprio instrumento; ita
de iure naturali est quod filius antequam habeat usum rationis, sit sub cura patris; unde contra iustitiam
naturalem esset, si puer antequam haberet usum liberi arbitrii, a cura parentum subtrahatur, vel de eo aliquid
ordinetur invitis parentibus.

28

