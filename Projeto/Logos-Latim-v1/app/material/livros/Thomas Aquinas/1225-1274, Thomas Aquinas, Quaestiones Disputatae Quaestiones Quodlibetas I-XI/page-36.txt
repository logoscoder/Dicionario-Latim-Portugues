Tertium concedimus, et quartum similiter.
Illi tamen qui in fine mundi vivi reperientur, parum habebunt de cremabilibus, praecedentibus tribulationibus
praepurgati. Poterit etiam fieri ut acerbitas poenae modici temporis recompenset diuturnitatem poenae in aliis.
|q8 Quaestio 8
Prologus
PR
Deinde quaesitum fuit de remissione peccatorum.
Et circa hoc quaesita sunt duo.
PR1
Primo utrum peccatum in spiritum sanctum sit irremissibile.
PR2
Secundo utrum crucesignatus qui moritur antequam iter arripiat transmarinum, plenam habeat peccatorum
remissionem.
|a1 Articulus 1
TTA
Utrum peccatum in spiritum sanctum sit irremissibile.
TTB
Ad primum sic proceditur: videtur quod peccatum in spiritum sanctum non sit irremissibile.
AG
Una est enim dignitas et maiestas patris et filii et spiritus sancti. Sed peccatum in filium non est irremissibile,
dicitur enim Matth., cap. XII, 32: quicumque verbum contra filium hominis dixerit, remittetur ei.
Ergo peccatum in spiritum sanctum non est irremissibile.
SC
Sed contra, est quod ibidem dicitur: qui dixerit contra spiritum sanctum (verbum), non remittetur ei, neque in hoc
saeculo, neque in futuro.
CO
Respondeo. Dicendum, quod de peccato in spiritum sanctum tripliciter aliqui sunt locuti.
Doctores enim ante Augustinum intellexerunt peccatum in spiritum sanctum esse blasphemiam dictam contra
spiritum sanctum, aut opera eius, vel etiam contra divinitatem Dei patris aut filii, quia etiam pater et filius,
communiter sumendo, spiritus sanctus est, quia Deus spiritus est, ut dicitur ioan.
Cap. IV, 24. Peccatum autem in filium hominis intelligunt blasphemiam in Christum secundum humanam
naturam.
Et utroque modo peccabant Iudaei in Christum.
Primo enim modo contra eum peccabant, miracula, quae per spiritum sanctum et virtute suae divinitatis faciebat,
principi Daemoniorum attribuendo.
Secundo autem modo contra eum peccabant, dicendo: ecce homo vorax, potator vini, et publicanorum amicus, ut
dicitur Matth. XI, 19.
Hanc ergo secundam blasphemiam dicit remissibilem, quia habebant aliquam excusationem propter infirmitatem
carnis, quam in Christo videbant, aliam vero blasphemiam dicit irremissibilem, quia nullam excusationem
habebant videntes manifesta indicia spiritus sancti et divinitatis. Propter hoc, secundum chrysostomum,
perseverantibus non fuit remissa haec blasphemia neque in hoc saeculo neque in futuro: quia in hoc saeculo
puniti sunt pro ea per Romanos, et in futuro cruciabuntur in inferno.
Secundum Augustinum vero, spiritui sancto, qui est caritas patris et filii, attribuitur remissio peccatorum.
Ille ergo contra spiritum sanctum peccat, vel blasphemat, vel verbum dicit corde, ore aut opere, qui hoc agit per
impoenitentiam usque ad finem vitae suae, ut non fiat ei remissio peccatorum: et tunc planum est quod hoc
peccatum in spiritum sanctum non remittitur neque in hoc saeculo neque in futuro.
Doctores vero moderni dixerunt, quod quia patri attribuitur potentia, filio sapientia, spiritui sancto bonitas;
peccatum ex infirmitate est peccatum in patrem, peccatum ex ignorantia est peccatum in filium, peccatum ex
certa malitia est peccatum in spiritum sanctum.
Quia ergo ignorantia vel infirmitas excusat peccatum vel in toto vel in parte, dicunt, quod peccatum in patrem
vel in filium remittitur quia vel totaliter culpa caret, vel culpa diminuitur; malitia vero non excusat peccatum, sed
aggravat: et ideo peccatum in spiritum sanctum non remittitur neque in toto neque in parte, quia non habet in se
aliquam rationem veniae, per quam diminuatur culpa; et si aliquando remittatur, hoc magis est ex misericordia
Dei remittentis, qui etiam morbos incurabiles curat, quam ex remissibilitate peccati.
RA
Et per hoc patet solutio ad obiecta.
|a2 Articulus 2
36

