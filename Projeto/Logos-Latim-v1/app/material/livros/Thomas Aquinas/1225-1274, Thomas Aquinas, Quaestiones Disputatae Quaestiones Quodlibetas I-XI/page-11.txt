Sed ex institutione ecclesiae tenetur homo qui potest, ut verbo confiteatur: non solum propter hoc ut ore
confitens confitendo magis erubescat, ut qui ore peccat, ore purgetur; sed etiam semper in omnibus sacramentis
accipitur id cuius est communior usus: sicut in sacramentali ablutione baptismi accipitur aqua, qua homines
communius utuntur ad abluendum, et in eucharistia panis, qui est communior cibus: unde et in manifestatione
peccatorum convenit uti verbis, quibus homines communius et expressius suos conceptus significare
consueverunt.
Et attendendum est, quod in hoc sacramento non imprimitur character, sed solum confertur gratia ad
remissionem peccati, quam remissionem nullus consequitur peccando. Peccat autem qui ordinationem ecclesiae
praetermittit.
Unde in baptismo qui servat ea quae sunt de necessitate sacramenti, praetermittens statuta ecclesiae, consequitur
characterem sacramenti, sed non sacramenti effectum; hic autem nihil consequitur.
RA
Rationes autem quae ad utramque partem inducuntur, non multum cogunt. Nam neque manifestatio ita expresse
potest fieri scripto sicut verbo; neque quod dicitur: ore confessio fit ad salutem, intelligitur de confessione
peccatorum, sed de confessione fidei.
|a2 Articulus 2
TTA
An aliquis teneatur statim confiteri habita opportunitate, vel possit expectare usque ad Quadragesimam.
TTB
Circa secundum sic proceditur: videtur quod aliquis possit differre confessionem usque ad Quadragesimam.
AG1
Quicumque enim servat praeceptum ecclesiae, non delinquit. Sed ecclesia statuit quod semel in anno homines
propria peccata confiteantur. Ergo si aliquis expectat usque ad terminum ab ecclesia constitutum, non peccat.
AG2
Praeterea, baptismus est sacramentum necessitatis, sicut et poenitentia. Sed catechumenus non peccat, si differat
baptismum usque ad sabbatum sanctum. Ergo pari ratione nec contritus peccat, si differat confessionem usque ad
Quadragesimam.
AG3
Praeterea, maioris necessitatis est contritio quam confessio. Sed confessio sine contritione non valet ad salutem;
contritio autem sine confessione potest in aliquo casu valere.
Sed ille qui est in peccato, non tenetur statim conteri contritione quae delet peccatum; alioquin peccator per
singula momenta peccaret.
Ergo nec contritus tenetur statim confiteri, ita quod peccet, si secus agat.
SC
Sed contra, magis est subveniendo morbo spirituali quam morbo corporali. Sed aliquis subiectus morbo
corporali, periculo se committeret, nisi remedium medicinae quaereret quam cito posset; et ex negligentia
peccaret.
Multo ergo magis peccat qui differt remedium confessionis adhibere contra spiritualem morbum peccati.
CO
Respondeo. Dicendum, quod laudabile est quod peccator quam citius commode potest, peccatum suum
confiteatur; quia per sacramentum poenitentiae confertur gratia, quae hominem reddit magis firmum ad
resistendum peccato.
Quidam autem dixerunt quod tenetur confiteri, quam cito opportunitas confitendi se obtulerit; ita quod si differat,
peccat. Sed hoc est contra rationem praecepti affirmativi, quod licet obliget semper, non tamen obligat ad
semper, sed pro loco et tempore.
Tempus autem implendi praeceptum de confessione videtur quando imminet aliquis casus in quo necesse est
homini quod sit confessus: puta si immineat ei mortis articulus, vel necessitas accipiendi eucharistiam aut
sacrum ordinem, vel aliquid huiusmodi, ad quod oportet hominem per confessionem purgatum praeparari; unde
si aliquid horum immineat, et aliquis confiteri praetermittat, peccat, dummodo debita opportunitas adsit. Et quia
ex praecepto ecclesiae omnes fideles tenentur saltem semel in anno, in festo Paschae praecipue, sacramenti
communionem accipere, ideo ecclesia ordinavit ut semel in anno, quando imminet tempus accipiendi
eucharistiam, omnes fideles confiteantur.
Dico ergo, quod differre confessionem usque ad hoc tempus, per se loquendo, licitum est; sed per accidens potest
fieri illicitum: puta si immineat aliquis articulus in quo confessio requiratur, vel si aliquis propter contemptum
confessionem differat. Et similiter per accidens posset esse talis dilatio meritoria, si ad hoc differret, ut
prudentiori confiteretur, vel devotius propter sacrum tempus.
RA
Primas ergo rationes concedimus.
RC
11

