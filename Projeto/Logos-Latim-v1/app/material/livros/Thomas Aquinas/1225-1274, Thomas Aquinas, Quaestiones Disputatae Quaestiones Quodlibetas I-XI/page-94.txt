Praeterea, super illud psalm. Cxxx, 2: sicut ablactatus super matrem suam, etc., dicit Glossa: sicut quinque
tempora notantur in procreatione carnali, ita et in spirituali.
Primum ergo tempus est conceptionis, secundum est in utero alitionis, tertium emissionis, quartum portationis et
lactationis, quintum ablactationis: ita et in utero matris ecclesiae, primo concipimur, dum fidei rudimentis
instruimur; inde quasi in utero alimur in iisdem primordiis proficientes; deinde manibus ecclesiae portamur et
lacte nutrimur, donec iam grandiusculi a lacte matris accedamus ad mensam patris. Et postea subditur: multi vero
hunc ordinem perverterunt, ut haeretici et schismatici se ante tempus a lacte separantes, unde extinguuntur. Sed
separari a lacte est, facilioribus dimissis, ad difficiliora transire. Cum ergo consilia sint difficiliora quam
praecepta, videtur quod periculo extinctionis se exponant qui ad consilia accedunt, nisi prius educati in
praeceptis; praecepta ergo ordinantur ad consilia, et non e converso.
AG10
Praeterea, Gregorius dicit super Ezech..
Quod est ex praecepto bonum facere, inchoandum est. Sed id quod est incipientium, ordinatur ad id quod
perfectionis est, et non e converso. Ergo praecepta ordinantur ad consilia, et non e converso.
AG11
Praeterea, virtus imitatur naturam. Sed natura operatur prius in corpore animalis ea quae pertinent ad esse, sicut
membra principalia, quam ea quae sunt de bene esse. Ergo in progressu virtutis, priora sunt praecepta, quae sunt
de esse virtutis, quam consilia, quae sunt de bene esse ipsius: et sic idem quod prius.
AG12
Praeterea, sicut est ordo in addiscendo, ita etiam in operando. Sed in addiscendo oportet incipere a facilioribus,
ut ad difficiliora perveniatur. Ergo in operando oportet prius implere praecepta, quae sunt faciliora, et sic transire
ad consilia.
AG13
Praeterea, Matth., V, dicitur in Glossa quod sermo divinus est nobis via qua currimus.
Sed sermo divinus praeordinat praecepta consiliis, ut patet Matth., V, 21 ss.; ubi primo ponitur id quod
praeceptum est antiquis, et postea superadditur a Domino id quod perfectionis est. Ergo videtur quod observantia
praeceptorum sit praeordinanda observationi consiliorum.
AG14
Praeterea, illud quod est minimum in aliquo genere, ordinatur ad id quod est maximum in genere illo. Sed nihil
est minus in vita christiana quam observantia praeceptorum, nihil autem maius quam observantia consiliorum.
Ergo praecepta ordinantur ad consilia.
AG15
Praeterea, Hieronymus dicit super matthaeum: qui praecepta legis implere negligit, perfectiora implere non
potest. Ergo oportet quod prius aliqui impleant praecepta quam consilia, et sic praecepta ordinantur ad consilia.
AG16
Praeterea, prius est a quo non convertitur consequentia essendi. Sed a praeceptis non convertitur consequentia
essendi ad consilia: non enim sequitur, si aliquis servat praecepta, quod servet consilia. Ergo observatio
praeceptorum naturaliter praecedit, et ordinatur ad observantiam consiliorum.
SC1
Sed contra. Est quod Augustinus dicit in Enchir.. Quaecumque mandat Deus, ex quibus unum est, non
moechaberis: et quaecumque non iubentur, sed spirituali consilio monentur, ex quibus unum est, bonum est
homini mulierem non tangere; tunc recte fiunt cum referuntur ad diligendum Deum, et proximum propter Deum.
Sed haec duo cadunt sub praecepto, ut patet Matth. XXII, 37-40.
Ergo consilia ordinantur ad praecepta.
SC2
Praeterea, illud quod est electionis, ordinatur ad id quod est necessitatis: quia electio est eorum quae sunt ad
finem. Sed consilia sunt electionis, praecepta autem necessitatis.
Ergo consilia ordinantur ad praecepta.
SC3
Praeterea, illud per quod aliquid plenius perficitur, ordinatur ad illud. Sed per consilia plenius et tutius
conservantur praecepta. Ergo consilia ordinantur ad praecepta.
CO
Respondeo. Dicendum, quod praecepta dantur de actibus virtutum. Duplex autem est virtutis actus, scilicet
interior et exterior; et uterque actus sub legis praecepto cadit; unde Augustinus dicit contra faustum, quod: quia
Iudaei non intelligebant homicidium nisi per interemptionem corporis humani, aperuit Dominus omnem iniquum
motum ad nocendum fratri in homicidii genere deputari. Similiter etiam tantummodo corporalem cum femina
illicitam cohabitationem vocari moechiam, quae erat in lege prohibita; sed Dominus demonstravit etiam
interiorem concupiscentiam ad hoc pertinere.
Unde manifestum est quod etiam interiores actus virtutum sub praecepto cadunt.

94

