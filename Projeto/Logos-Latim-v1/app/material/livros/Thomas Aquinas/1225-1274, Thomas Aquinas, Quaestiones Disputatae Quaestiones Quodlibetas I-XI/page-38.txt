extendit ad remissionem culpae, quia non est sacramentalis, unde non sequitur ordinem, sed iurisdictionem;
potest enim et non sacerdos indulgentiam concedere, si sit ei commissum.
Et ideo poena totaliter remittitur si causa subsit, non autem si causa desit.
RA3
Ad tertium dicendum, quod satisfactio et est punitiva in quantum est actus vindicativae iustitiae, et est etiam
medicativa, in quantum est quoddam sacramentale. Indulgentia ergo supplet locum satisfactionis, in quantum est
punitiva: quia scilicet poena quam alius sustinuit, imputatur isti ac si ipse sustinuisset, et ideo reatus poenae
tollitur; sed non succedit in locum satisfactionis in quantum est medicativa, quia adhuc remanent pronitates ad
peccandum derelictae ex priori peccato, ad quas sanandas necessarius est labor satisfactionis.
Et ideo crucesignatis, dum vivunt, consulendum est ut non praetermittant satisfactionis opera, in quantum sunt
praeservativa a peccatis futuris, licet reatus poenae sit totaliter solutus. Nec ad hoc requiritur aliquis labor; quia
sufficit labor passionis Christi.
Morientibus autem non est necessaria huiusmodi praeservatio, sed solum liberatio a reatu poenae.
RA4
Ad quartum dicendum, quod verbum sacerdotis dicentis, absolvo te ab omnibus peccatis tuis, non refertur ad
poenam, sed ad culpam, cuius absolutioni ministerium impendit.
Non potest autem aliquis absolvi ab una culpa, quin absolvatur ab omnibus. Poena vero potest totaliter dimitti,
vel particulariter.
Particulariter quidem in absolutione sacramentali poena dimittitur; totaliter vero in spirituali gratia indulgentiae:
sicut etiam Dominus dicit Ioan. VIII, 11, mulieri adulterae: non te condemnabo; vade, et amplius noli peccare.
|*QUODL_3
|q1 Quaestio 1
Prologus
PR
Quaesitum est de Deo, de Angelis, de hominibus et de creaturis pure corporalibus.
De Deo quaesitum est et quantum ad naturam divinam, et quantum ad naturam humanam assumptam.
Circa divinam naturam quaesita sunt duo de potentia Dei.
PR1
Primo utrum Deus possit facere quod materia sit sine forma.
PR2
Secundo utrum possit facere quod idem corpus simul localiter sit in duobus locis.
|a1 Articulus 1
TTA
Utrum Deus possit facere quod materia sit sine forma.
TTB
Ad primum sic proceditur: videtur quod Deus possit facere quod materia sit sine forma.
AG
Sicut enim materia secundum suum esse dependet a forma, ita accidens a subiecto.
Sed Deus potest facere quod accidens sit sine subiecto, ut patet in sacramento altaris. Ergo potest facere quod
materia sit sine forma.
SC
Sed contra. Deus non potest facere contradictoria esse simul. Sed materiam esse sine forma implicat
contradictionem, eo quod esse materiae importat actum, qui est forma. Non ergo Deus potest facere quod materia
sit sine forma.
CO
Respondeo. Dicendum, quod uniuscuiusque rei virtus activa est aestimanda secundum modum essentiae, eo quod
unumquodque agit in quantum est ens actu. Unde si in aliquo inveniatur forma aliqua vel natura non limitata seu
contracta, erit virtus eius se extendens ad omnes actus vel effectus convenientes illi naturae; puta, si intelligeretur
esse calor per se subsistens, vel in aliquo subiecto quod reciperet ipsum secundum totum eius posse, sequeretur
quod haberet virtutem ad producendum omnes actus et effectus caloris. Si vero aliquod subiectum non reciperet
calorem secundum eius totum posse, sed cum aliqua contractione et limitatione, non haberet virtutem activam
respectu omnium actuum vel effectuum caloris.
Cum autem Deus sit ipsum esse subsistens, manifestum est quod natura essendi convenit Deo infinite absque
omni limitatione et contractione; unde eius virtus activa se extendit infinite ad totum ens, et ad omne id quod
potest habere rationem entis.
Illud ergo solum poterit excludi a divina potentia quod repugnat rationi entis; et hoc non propter defectum
divinae potentiae, sed quia ipsum non potest esse ens, unde non potest fieri.
38

