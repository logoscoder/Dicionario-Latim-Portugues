existens, non videt nisi quae sunt sibi praesentia; et tamen hominibus istis ex hoc nulla necessitas imponitur: nam
hoc non est nisi ex hoc quod in alto existens intuetur omnia ut praesentia quae eunti in plano sunt praeterita,
scilicet illa quae retro sunt; praesentia, illa scilicet quae sunt iuxta se; et futura, illa scilicet quae anteriora sunt.
Quod autem voluntas divina certitudinem habeat, et tamen necessitatem non imponat, sic patet.
Voluntas enim Dei est efficax et perfecta causa omnium rerum: quia omnia quaecumque voluit, Dominus fecit.
Cuius perfectio et efficacia apparet ex hoc, quod non solum movet et causat res, sed etiam dat eis talem modum
causandi, inquantum cuilibet rei determinatum modum contulit, quo suos effectus produceret. Unde, quia ipse
voluit quaedam esse in universo necessaria, et quaedam contingentia, constituit quasdam causas quibus contulit
ut contingenter causarent, et quasdam quibus contulit ut necessario causarent effectus. Unde voluit istum vel
illum effectum non solum esse, sed etiam illo modo esse, scilicet vel contingenter, vel necessario; sicut quod
voluit Petrum non solum currere, sed etiam contingenter currere.
Et similiter voluit istum hominem salvare, sed eo modo ut arbitrii libertatem non perderet.
Et sic quod Petrus vel martinus salvetur, habet duas causas: unam scilicet voluntatem divinam, et haec habet
certitudinem; aliam liberum arbitrium, et haec habet contingentiam. Et sic est in aliis rebus; quia quod sint
contingentia provenit eis ex causa proxima, quod vero sint certa et necessaria, provenit eis ex causa prima.
Unde prima causa rerum, scilicet divina voluntas, etiam de contingentibus certitudinem habet: ex qua quidem
certitudine non imponitur ipsis rebus aliqua necessitas, quia non solum vult ea esse, sed tali modo esse, scilicet
necessario vel contingenter, ut dictum est.
Quod vero praedestinatio certitudinem habeat, et necessitatem non imponat, similiter patet.
Modus enim vel directio vel propositum dirigendi in finem, quod est ipsa praedestinatio, est secundum
constitutionem et ordinem causarum a Deo constitutarum. Constat autem quod, quando sunt duae causae
ordinatae, quarum una est necessaria et alia contingens, effectus semper est contingens. In praedestinatione
autem sunt duae causae, quarum una est necessaria, scilicet ipse Deus; et alia est contingens, scilicet ipsum
liberum arbitrium: et ideo oportet effectum praedestinationis contingentem esse. Unde quia Deus scit et vult
istum vel illum consequi talem finem, praedestinatio certitudinem habet; quia vero Deus vult ut secundum
libertatem arbitrii in talem finem dirigatur, ideo huiusmodi certitudo nullam praedestinato necessitatem imponit.
RA1
Ad primum ergo dicendum, quod hic praedestinatus omnino salvatur ex certitudine divinae praedestinationis;
non tamen est ibi necessitas absoluta, sed conditionalis: quia si talis est praedestinatus, necessario salvatur: non
autem est necessarium simpliciter.
RA2
Ad secundum dicendum, quod verbum apostoli non est sic intelligendum quin sit necessarium velle et currere ex
parte nostra; sed quia principium primum bene operandi non est a nobis, sed ex misericordia divina infundente
gratiam; nihilominus tamen oportet quod ex parte nostra sit aliquod principium.
|q4 Quaestio 4
TTA
Circa Angelos quaesitum fuit de motu Angeli, scilicet utrum motus Angeli sit in instanti.
TTB
Videtur quod sic.
AG1
Constat enim quod mutatio Angeli simplicior est omni mutatione corporali. Sed invenitur aliqua mutatio
corporalis in instanti, sicut illuminatio, et huiusmodi. Ergo multo magis motus Angeli est in instanti.
AG2
Praeterea, nobilissimae creaturae competit nobilissimus motus. Nobilissimus autem motus est ille qui fit in
instanti. Ergo competit nobilissimae creaturae, scilicet Angelo.
SC
Contra, omnis motus habet prius et posterius.
Prius autem et posterius in motu est numerus temporis. Ergo in omni motu est tempus; ergo nullus motus etiam
Angeli est in instanti.
CO
Respondeo. Dicendum, quod omnis mutatio habet terminos, quos non contingit simul esse; unde impossibile est
quod aliquis motus vel mutatio sit in instanti hoc modo quod idem instans ambos terminos complectatur.
Unde sciendum, quod in rebus corporalibus duo termini motus vel mutationis dupliciter possunt se habere.
Uno modo quod sit assignare instans in quo terminus ad quem primo est, et aliud instans in quo terminus a quo
ultimo est: et sic, cum inter quaelibet duo instantia sit tempus medium, sequitur quod de uno termino motus in
alium fiat transitus per tempus; et sic talis mutatio est in tempore, et non in instanti. Hoc autem contingit quando
inter duos terminos motus est aliquod medium accipere sicut inter album et nigrum, et inter esse hic et ibi.
Sed aliqui termini mutationis sunt, inter quos non est accipere medium, sicut inter album et non album; inter
ignem et non ignem; inter tenebrosum et luminosum: quia affirmatio et negatio sunt secundum se immediata, et
217

