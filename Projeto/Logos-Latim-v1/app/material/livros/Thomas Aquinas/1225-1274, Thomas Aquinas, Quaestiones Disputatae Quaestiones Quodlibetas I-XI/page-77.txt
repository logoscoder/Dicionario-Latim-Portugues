Si quis tamen esset qui non prius haberet baptismum in voto quam actu baptizaretur, sicut praecipue patet in
pueris, simul recipit per baptismum gratiam remittentem culpam, et omnem alium sacramenti effectum. Et hoc
etiam contingeret in adulto, si simul cum baptizaretur, votum baptismi habere inciperet.
Et idem est etiam in sacramento poenitentiae, quod consummatur in dispensatione ministri absolventis.
Cum enim aliquis actu absolvitur, consequitur plenarie sacramenti effectum; sed si antequam absolvatur, habeat
hoc sacramentum in voto, quando scilicet proponit se subiicere clavibus ecclesiae, iam virtus clavium operatur in
ipso, et consequitur remissionem culpae.
Si quis tamen in ipsa absolutione incipit conteri, et claves ecclesiae habere in voto; in ipsa absolutione sacerdotis
culpa ei dimittitur per gratiam, quae infunditur in hoc sacramento, sicut et in aliis sacramentis novae legis; unde
quandoque contingit quod aliqui non perfecte contriti, virtute clavium gratiam contritionis consequuntur,
dummodo non ponant obicem spiritui sancto; et idem est in aliis sacramentis novae legis, in quibus gratia
confertur.
Videtur tamen esse differentia inter baptismum et poenitentiam: propter hoc quod sacramentum poenitentiae
semper exhibetur adultis, in quibus ut plurimum contritio praecedit tempore confessionem et absolutionem;
baptismus autem multoties confertur pueris, in quibus votum baptismi non praecedit. Omnino autem simile
appareret, si etiam baptismus exhiberetur adultis.
RA1
Ad primum ergo dicendum, quod verbum Hugonis non est sic intelligendum quasi sententia Petri in sacerdote
absolvente praecedat tempore sententiam caeli, id est Dei remittentis culpam; sed quia sententiam Petri approbat
sententia Dei.
RA2
Ad secundum dicendum, quod medicina sacramentalis operatur non solum actu adhibita, sed etiam in proposito
existens; et ideo quandoque sanatio vulneris praecedit sacramentalem absolutionem.
RA3
Ad tertium dicendum, quod nunquam potest esse vera contritio sine voto clavium ecclesiae, quantumcumque sit
dolor de peccato praeterito, et propositum abstinendi in futurum; et ideo in contritione culpa remittitur.
|a2 Articulus 2
TTA
Utrum vir possit accipere crucem, si timeatur de incontinentia uxoris non valentis virum sequi.
TTB
Ad secundum sic proceditur: videtur quod vir possit accipere crucem ad transfretandum ultra mare nolente
uxore, si de eius incontinentia timeatur.
AG
Non debet enim homo praetermittere propriam salutem pro salute aliena. Sed homo procurat salutem propriam
per hoc quod cruce signatur, consequens plenam remissionem peccatorum. Ergo non debet hoc praetermittere, ut
provideat saluti uxoris.
SC
Sed contra, est quod Augustinus dicit: si abstines sine uxoris voluntate, tribuis ei fornicationis licentiam, et
peccatum illius tuae imputabitur abstinentiae. Sed accipiendo crucem impeditur a redditione debiti. Ergo videtur
quod peccatum uxoris, si contingat, viro imputetur.
CO
Respondeo. Dicendum, quod quae sunt necessitatis, non sunt praetermittenda propter ea quae sunt propriae
voluntatis; unde etiam Dominus, Matth. XV, 6 reprehendit Pharisaeos, qui docebant praetermittere mandatum de
honoratione parentum, ut aliquae voluntariae oblationes Deo offerrentur.
Ex necessitate autem viro imminet ut gerat curam uxoris, quia caput mulieris est vir, ut dicitur I ad Cor. XI, 3.
Sed quod accipiat crucem ad transfretandum, subiacet propriae voluntati.
Unde si uxor sit talis quae sequi non possit propter aliquod legitimum impedimentum, et de eius incontinentia
timeatur, non est ei consulendum ut accipiat crucem, et dimittat uxorem. Secus autem est, si uxor continere
voluntarie proponat vel velit, et possit sequi virum suum.
RA
Ad primum ergo dicendum, quod hoc etiam ad salutem propriam viri pertinet ut gerat curam de salute uxoris,
quae viri regimini committitur.
|q8 Quaestio 8
Prologus
PR
Deinde quaesitum est de actibus humanis.
Et primo de actibus pertinentibus ad praelatos. Secundo de actibus qui possunt pertinere ad omnes.

77

