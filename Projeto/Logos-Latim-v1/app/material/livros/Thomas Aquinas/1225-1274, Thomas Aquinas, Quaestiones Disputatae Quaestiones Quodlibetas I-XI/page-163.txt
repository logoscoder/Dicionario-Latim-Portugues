Respondeo. Dicendum, quod duplex est cognitio caritatis: una, qua cognoscitur quid est caritas; alia, qua caritas
percipitur, ut cum aliquis cognoscit se habere caritatem: quod pertinet ad cognitionem an est.
Prima quidem cognitio caritatis eodem modo competit habenti et non habenti caritatem.
Nam intellectus humanus natus est rerum quidditatem comprehendere; in quibus cognoscendis naturaliter
procedit sicut in cognoscendis conclusionibus complexis.
Insunt enim nobis naturaliter quaedam principia prima complexa omnibus nota, ex quibus ratio procedit ad
cognoscendum in actu conclusiones quae in praedictis principiis potentialiter continentur, sive per inventionem
propriam, sive per doctrinam alienam, sive per revelationem divinam; in quibus omnibus modis cognoscendis
homo iuvatur ex principiis naturaliter cognitis: vel ita quod ipsa principia cognita ad cognitionem acquirendam
sufficiant adminiculantibus sensu et imaginatione, sicut cum aliquam cognitionem acquirimus per inventionem
vel doctrinam; vel ita quod principia praedicta ad cognitionem acquirendam non sufficiant: nihilominus tamen in
huiusmodi cognoscendis principia dirigunt, in quantum inveniuntur non repugnare principiis naturaliter cognitis:
quod si esset, intellectus nullo modo eis assentiret, sicut non potest dissentire principiis.
Et similiter in intellectu insunt nobis etiam naturaliter quaedam conceptiones omnibus notae, ut entis, unius,
boni, et huiusmodi, a quibus eodem modo procedit intellectus ad cognoscendum quidditatem uniuscuiusque rei,
per quem procedit a principiis per se notis ad cognoscendas conclusiones; et hoc vel per ea quae quis sensu
percipit, sicut cum per sensibiles proprietates alicuius rei concipio illius rei quidditatem; vel per ea quae ab aliis
quis audit, ut cum laicus qui nescit quid sit musica, cum audit aliquam artem esse per quam discit canere vel
psallere, concipit quidditatem musicae, cum ipse praesciat quid sit ars, et quid sit canere; aut etiam per ea quae
ex revelatione habentur, ut est in his quae fidei sunt.
Cum enim credimus aliquid esse in nobis divinitus datum, quo affectus noster Deo unitur, concipimus caritatis
quidditatem, intelligentes caritatem esse donum Dei, quo affectus Deo unitur; praecognoscentes tamen quid sit
donum, et quid affectus, et quid unio. De quibus etiam quid sint, scire non possumus, nisi resolvendo in aliqua
prius nota; et sic quousque perveniamus usque ad primas conceptiones humani intellectus, quae sunt omnibus
naturaliter notae.
Et quia naturalis cognitio est quaedam similitudo divinae veritatis menti nostrae impressa, secundum illud psalm.
IV, 7: signatum est super nos lumen vultus tui, Domine; ideo dicit Augustinus, X de Trinit., quod huiusmodi
habitus cognoscuntur in prima veritate.
Ipsa autem conceptio caritatis, quam intellectus format modo praedicto, non est solum similitudo caritatis sicut
species rerum in sensu vel imaginatione: quia sensus et imaginatio nunquam pertingunt ad cognoscendum
naturam rei, sed solummodo accidentia, quae circumstant rem; et ideo species quae sunt in sensu vel
imaginatione, non repraesentant naturam rei, sed accidentia eius tantum, sicut sensus repraesentat hominem
quantum ad accidentalia, sed intellectus cognoscit ipsam naturam et substantiam rei.
Unde species intelligibilis est similitudo ipsius essentiae rei, et est quodammodo ipsa quidditas et natura rei
secundum esse intelligibile, non secundum esse naturale, prout est in rebus. Et ideo omnia quae non cadunt sub
sensu et imaginatione, sed sub solo intellectu, cognoscuntur per hoc quod essentiae vel quidditates eorum sunt
aliquo modo in intellectu.
Et hic est modus quo caritas cognoscitur cognitione prima tam ab habente caritatem quam a non habente.
Sed secundum alium modum cognoscendi caritatem neque caritas neque aliquis habitus sive potentia percipitur a
nostro intellectu, nisi per hoc quod actus percipiuntur, ut patet per Philosophum X eth.. Actus autem caritatis vel
alterius habitus eliciuntur ab ipsa caritate vel ab alio habitu per propriam essentiam caritatis vel alterius habitus:
et per hunc modum dicitur aliquis se cognoscere habere caritatem vel alium habitum per ipsam essentiam habitus
secundum esse naturale quod habet in rerum natura, et non solum in intellectu.
Sic autem nullus potest cognoscere caritatem nisi caritatem habens; quia actus caritatis et aliarum virtutum
praecipue consistunt in motibus interioribus, qui non possunt esse cogniti nisi operanti, nisi quatenus
manifestantur ex actibus exterioribus; et sic per quamdam coniecturam aliquis non habens caritatem potest
percipere alium caritatem habere.
Hoc autem dico supponendo quod aliquis possit scire se habere caritatem; quod tamen non puto esse verum, quia
in actibus ipsius caritatis non possumus sufficienter percipere quod sint a caritate eliciti propter similitudinem
dilectionis naturalis cum dilectione gratuita.
RA1
Ad primum ergo dicendum, quod in non habente caritatem, non secundum esse naturae, sed secundum esse
intelligibile, est essentia caritatis.
RA2
Ad secundum dicendum, quod postquam aliquis desinit habere caritatem secundum esse naturale caritatis, adhuc
caritas in ipso manet secundum esse intelligibile, et sic potest scire quid sit caritas. Manent etiam in memoria
eius actus caritatis quos facit, etiam in memoria sensibili propter actus sensibiles caritatis, qui utique manent
secundum sui similitudinem, sicut et cetera sensibilia; et ex his aliquis memoratur se habuisse caritatem.
RA3

163

