Circa secundum sic proceditur: videtur quod religiosus qui emisit votum obedientiae, teneatur in omnibus
praelato obedire, etiam in indifferentibus.
AG1
Quia per votum castitatis religiosus omni concubitui renuntiat. Ergo per votum obedientiae abrenuntiat propriae
voluntati quantum ad omnia.
AG2
Praeterea, beatus benedictus dicit in regula, quod etiam si praelatus impossibile iubeat, tentandum est. Ergo
multo magis in indifferentibus obedire tenetur.
AG3
Praeterea, votum obedientiae ad statum perfectionis pertinet. Hoc autem non esset, si non teneretur obedire nisi
de his quae in regula continentur; quia quilibet subditus, etiam saecularis, tenetur suo praelato obedire in
aliquibus quae pertinent ad ius suae praelationis.
Ergo videtur quod religiosus teneatur simpliciter in omnibus obedire.
SC1
Sed contra. Religiosus non tenetur ad plura quam saecularis, nisi quatenus se per votum obligavit. Sed per votum
perfectionis non se obligavit ad obediendum nisi secundum regulam. Ergo in pluribus obedire non tenetur quam
quae sunt secundum regulam.
SC2
Praeterea, bernardus dicit in Lib. De praecepto et dispensatione: nihil praecipiat mihi praelatus eorum quae non
promisi; nihil prohibeat eorum quae promisi.
CO
Respondeo. Dicendum, quod circa hoc partim conveniunt omnes, et partim ad invicem dissentiunt.
Quod enim religiosus non teneatur praelato obedire in his quae sunt contra Deum vel contra regulam, vel
quantum ad ea in quibus praelatis dispensatio non committitur, omnes communiter dicunt. Quod etiam in his
quae sunt arctiora quam regula, obedire non teneatur, sed sic obedire sit obedientiae perfectae, item ab omnibus
dicitur.
Sed circa indifferentia, vel ea quae sunt infra arctitudinem regulae, aut aequalia regulae, sunt duae opiniones;
quibusdam dicentibus, quod obedire in huiusmodi est de necessitate obedientiae: aliis autem, quod non est de
necessitate obedientiae, sed de perfectione.
Quae quidem duae opiniones, etsi multum differre videantur quantum ad vocem, tamen quantum ad rem parum
vel nihil differre inveniuntur.
Nam ad regulam pertinere intelligenda sunt non solum ea quae sunt expresse in regula, sed etiam illa quae
quocumque modo ad regulam reducuntur, utpote quae pertinent ad obsequium fraternae societatis, et ad
punitionem culparum: ad quae duo fere omnia huiusmodi indifferentia possunt reduci.
Si tamen aliqua sunt quae nullatenus ad regulam reducuntur, videtur esse verior opinio, quod obedire in
huiusmodi non sit de necessitate obedientiae, sed de perfectione, ut bernardus manifeste dicit in libro de
praecepto et dispensatione; et hoc ideo quia obedientia non se extendit ultra potestatem vel ius praelationis, quae
quidem secundum regulam limitatur.
RA1
Ad primum ergo dicendum, quod votum continentiae respicit speciale genus actus; sed votum obedientiae
respicit generaliter omnes actus: unde nisi determinaretur eius generalitas, esset religionum confusio, quia omnes
ad idem tenerentur.
RA2
Ad secundum dicendum, quod loquitur quantum ad perfectionem obedientiae.
RA3
Ad tertium dicendum, quod per votum obedientiae supponitur religiosus praelato suo quantum ad generalem
dispositionem vitae suae, licet non quantum ad omnes actus particulares.
Saecularis autem suo praelato obedire tenetur quantum ad aliquos actus speciales, non quantum ad generalem
dispositionem vitae suae.
|a3 Articulus 3
TTA
Utrum post votum simplex castitatis aliquis matrimonium contrahens, nec reddere debitum nec exigere possit.
TTB
Ad tertium sic proceditur: videtur quod post votum simplex castitatis aliquis matrimonium contrahens, nec
reddere debitum nec exigere possit.
AG1
Quia apud Deum non minus obligat votum simplex quam solemne, ut canon dicit.
Sed post votum solemne emissum aliquis nec petere debitum nec reddere potest. Ergo nec post emissionem
simplicis voti.
208

