Praeterea, passio Christi semper plus prodest ei qui maioris est meriti. Sed Missa, quae est praecipuum
suffragiorum, est memoria passionis dominicae. Ergo aequaliter prosunt eis qui sunt aequalis meriti.
SC1
Contra. Deus accipit huiusmodi suffragia secundum intentionem facientis. Sed faciens intendit quod plus prosint
diviti pro quo facit. Ergo ei plus prosunt.
SC2
Praeterea, non est dicendum quod frustretur pia intentio eorum qui pro suis caris specialia suffragia faciunt.
Frustraretur autem, si eis specialius non prodessent. Ergo magis prosunt eis pro quibus fiunt.
CO
Respondeo. Dicendum, quod circa hoc est duplex opinio.
Quidam enim dicunt, quod suffragia ecclesiae specialiter pro aliquo facta, valent omnibus qui sunt in Purgatorio;
aequaliter quidem his qui sunt aequalis meriti, plus vero his qui sunt maioris meriti, minus his qui sunt minoris;
sicut candela accensa pro aliquo divite in aliqua domo, ubi sunt multi alii, aequaliter prodest aliis qui sunt
aequalis visus, plus vero his qui sunt maioris, minus his qui sunt minoris, quamvis sit diviti magis ad quemdam
honorem prae aliis; et sicut etiam lectio quae legitur specialiter pro aliquo clerico, multis simul audientibus,
aequaliter valet his qui sunt aequalis capacitatis, plus his qui sunt maioris, minus vero his qui minoris.
Alii vero dicunt, quod suffragia plus valent his pro quibus specialiter fiunt.
Utraque autem opinio secundum aliquid vera est.
Ad cuius evidentiam sciendum est, quod opera unius non valent alteri quantum ad praemium essentiale, quia sic
unusquisque ex propriis actibus iudicatur; sed solum quantum ad aliquod accidentale gaudium, vel quantum ad
remissionem alicuius poenae temporalis. Et sic suffragia vivorum possunt prodesse defunctis.
Huiusmodi autem communicatio operum contingit dupliciter.
Uno modo ex unione caritatis, qua omnes Christi fideles efficiuntur unum corpus. Et sic actus unius
quodammodo redundat in iuvamentum alterius, sicut etiam in membris nostris corporalibus videmus. Et sic
iuvatur aliquis ex actu alterius, in quantum quilibet existens in caritate, gaudet de quolibet bono opere; et quanto
est maioris caritatis, tanto amplius gaudet, sive sit in Purgatorio, sive in Paradiso, sive etiam in mundo. Et
quantum ad hoc est vera prima opinio.
Alio modo actus unius fit communis alteri per intentionem facientis, quia facit pro illo vel vice illius; quod valet
praecipue in debitis solvendis. Et sic suffragia ecclesiae valent defunctis, in quantum vivus solvit Deo
satisfactionem quam mortuus solvere tenebatur; et sic valor suffragii sequitur intentionem facientis. Et quantum
ad hoc secunda opinio vera est.
RA1
Ad primum ergo dicendum, quod meritum illud de quo loquitur Augustinus est meritum conditionatum: meretur
enim aliquis vivens ut sibi suffragia post mortem valeant, si pro eo fiant: quae quidem conditio extat in uno, et
non extat in alio; et ideo non aequaliter prosunt utrique.
RA2
Ad secundum dicendum, quod passio Christi fuit exhibita pro omnibus, sacrificium autem Missae specialiter pro
aliquibus offertur: et ideo non est simile.
RC
Alia duo concedimus.
|a3 Articulus 3
TTA
Utrum votum simplex continentiae dirimat matrimonium contractum.
TTB
Ad tertium sic proceditur: videtur quod votum simplex continentiae dirimat matrimonium contractum.
AG
Si enim aliquis det alicui quod prius alteri dederat, secunda ratio nulla est. Sed ille qui emittit simplex votum
continentiae, dat corpus suum Deo. Ergo, cum postea contrahendo matrimonium det corpus suum uxori,
contractus iste matrimonii nihil valere videtur etc..
SC
Sed contra, est quod decretalis dicit, quod votum simplex matrimonium impedit contrahendum, sed non dirimit
contractum.
CO
Respondeo. Dicendum, quod votum simplex non dirimit matrimonium contractum, sed solum solemne: cuius
ratio patet, si differentia utriusque voti inspiciatur.
In voto enim simplici est sola promissio, qua quis promittit Deo se continentiam servaturum.
Ex sola autem promissione non transfertur dominium: unde si aliquis promittat rem aliquam alicui, et postea det
eamdem alteri, huiusmodi donatio non potest rescindi per priorem promissionem, quamvis male faciat dando. Et

170

