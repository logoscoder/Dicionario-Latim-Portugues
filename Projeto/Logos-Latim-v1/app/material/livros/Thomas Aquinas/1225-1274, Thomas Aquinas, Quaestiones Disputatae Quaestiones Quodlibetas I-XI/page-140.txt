Secundo utrum angelica simplicitas patiatur compositionem ex subiecto et accidente.
|a1 Articulus 1
TTA
Utrum immensitas divina excludat pluralitatem personarum.
TTB
Ad primum sic proceditur: videtur quod immensitas divina excludat pluralitatem personarum.
AG1
Omne enim immensum, cum sit indeterminatum, stat in uno. Sed quidquid est in divinis, est immensum. Cum
ergo persona sit in divinis, stabit in uno, ita quod non erunt ibi plures personae.
AG2
Si dicatur, quod personae hoc modo in uno stant quod omnes sunt una essentia; contra: sicut essentia est
immensa, ita et persona. Sed immensitas essentiae facit quod sit una essentia tantum. Ergo immensitas personae
facit quod sit una persona tantum.
AG3
Si dicatur, quod persona non est immensa nisi immensitate essentiae; contra: persona secundum intellectum
addit aliquid supra essentiam. Sed quidquid intelligitur in divinis, intelligitur ut immensum. Ergo praeter
immensitatem essentiae est in Deo immensitas personae, quae faciet in divinis unam tantum personam.
SC
Sed contra, est quod dicitur in I Ioan. V, V. 7: tres sunt qui testimonium dant in caelo.
CO
Respondeo. Dicendum, quod immensitas non excludit pluralitatem, nisi secundum quod tollit determinationem,
quae est pluralitatis principium primum. Sicut autem dictum est prius, art. 1 huius quaest., ad 1, duplex est
determinatio; scilicet limitationis et distinctionis.
In divinis autem nullo modo cadit determinatio limitationis. Cadit autem ibi determinatio distinctionis dupliciter:
uno modo secundum quod distinguitur per essentiam ab omnibus creatis ut non limitatum a limitato; alio modo
secundum quod persona distinguitur a persona per relationem originis: quae quidem distinctio non est propter
aliquam limitationem, sed ratione oppositionis quae est in relatione: unde hanc distinctionem immensitas divina
non excludit, et per consequens nec pluralitatem personarum.
RA1
Et per hoc patet responsio ad primum.
RA2
Ad secundum dicendum, quod quamvis persona sit immensa, tamen immensitas est essentiale, non personale,
sicut persona est bona bonitate essentiali; unde non oportet quod immensitas faciat indistinctionem in personis,
sed solum in esse naturae.
RA3
Ad tertium dicendum quod persona non dicitur aliquid secundum intellectum addere supra essentiam, quasi
intellectus debeat intelligere aliquid additum essentiae: esset enim intellectus falsus; sed quia intelligendo
personam, intelligo essentiam de necessitate, sed non e converso. Unde obiectio non procedit.
|a2 Articulus 2
TTA
Utrum angelica simplicitas patiatur compositionem ex subiecto et accidente.
TTB
Circa secundum sic proceditur: videtur quod in Angelis non sit compositio accidentis et subiecti.
AG1
Quia esse accidentale causatur ab esse substantiali. Ergo et compositio accidentalis a compositione substantiali.
Sed in Angelis non est compositio substantialis, quia sunt substantiae simplices, ut dionysius dicit. Ergo nec
compositio accidentalis.
AG2
Praeterea, boetius dicit in Lib. De Trinit., quod forma simplex subiectum esse non potest.
Sed Angeli sunt formae simplices, secundum dionysium. Ergo non possunt esse subiectum accidentis.
SC
Sed contra, est quod Augustinus substantias spirituales ponit deficere a simplicitate divina per hoc quod est in eis
compositio accidentis et subiecti.
CO
Respondeo. Dicendum, quod ex hoc aliquid est susceptivum formae substantialis vel accidentalis, quod aliquid
habet possibilitatis: quia de ratione potentiae est ut actui substernatur, qui forma dicitur.
De Angelis autem diversi diversa sentiunt.

140

