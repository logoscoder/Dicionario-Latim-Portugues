Non enim est in praecepto quod tollatur otium tali aut tali occupatione; sed sufficit ad otium tollendum,
quacumque licita occupatione ab otio quis desistat; et sic occupatio laboris manuum non est in praecepto,
considerato hoc fine.
Et similis est ratio de labore manuum secundum quod ordinatur ad corpus domandum: quia multis exercitiis
corpus domari potest sicut vigiliis, ieiuniis et multis huiusmodi.
Unde nullum eorum, in quantum ordinatur ad talem finem, est in praecepto in speciali; quamvis in generali sit in
praecepto corpus domare qualicumque exercitio, quo mortiferae concupiscentiae reprimantur.
Secundum autem quod ordinatur ad victum quaerendum, sic videtur esse in praecepto; unde dicitur I ad Thess.,
IV, 11: operamini manibus vestris, sicut praecepimus vobis. Nec solum in praecepto iuris positivi, sed etiam iuris
naturalis. Illa enim sunt de lege naturali ad quae homo ex suis naturalibus inclinatur.
Sicut autem ex ipsa dispositione corporis patet, homo naturalem ordinationem habet ad opus manuale; propter
quod dicitur iob, V, 7: homo ad laborem nascitur, et avis ad volandum. Cum autem aliis animalibus natura
sufficienter providerit in his quae ad sustentationem suae vitae pertinent in cibis et armis et tegumentis; homini
in his non providit, quia ipse est praeditus ratione, per quam sibi potest providere in omnibus supradictis; unde et
erit sibi loco omnium praedictorum manus conveniens ad diversa opera, quibus conceptiones rationis diversis
artificiis exequatur, ut dicitur XIV de animalibus.
Sciendum tamen est, quod duplex est praeceptum legis naturae.
Quoddam quod ordinatur ad tollendum defectum unius singularis personae, vel spirituale, sicut de actibus
virtutum; vel corporale, sicut praeceptum quod Dominus dedit homini, Gen., II, 16: de omni ligno quod est in
Paradiso, comede etc..
Aliud vero est quod ordinatur ad tollendum defectum totius speciei, sicut hoc quod dicitur Gen., I, 28: crescite, et
multiplicamini, et replete terram; in hoc enim praecipitur actus generationis, quo natura salvatur et multiplicatur.
Hoc autem interest inter haec duo genera praeceptorum, quia primum praeceptum legis naturae, quilibet tenetur
singulariter observare, sed ad secundum praeceptum non tenetur quilibet singulariter.
In his enim quae pertinent ad speciem, omnes homines computandi sunt quasi unus homo: participatione enim
speciei plures homines sunt unus homo, ut dicit Porphyrius in cap. De specie. Sicut autem homo unus habet
diversa membra, quibus occupatur in diversis officiis ordinatis ad tollendum proprium defectum, quae non
possunt omnia per unum membrum exerceri, sicut oculus videt totum corpus, et pes totum corpus portat; ita
oportet esse in his quae ad totam speciem pertinent.
Non enim sufficeret unus homo ad exercenda omnia quibus humana societas indiget; et ideo diversis officiis
oportet occupari diversos, ut dicitur ad Rom., XII, 4-6: sicut enim in uno corpore multa membra habemus, omnia
autem membra non eumdem actum habent: ita multi unum corpus sumus in Christo, singuli autem alter alterius
membra; habentes autem donationes secundum gratiam quae data est nobis, differentes.
Haec autem diversificatio hominum in diversis officiis contingit primo ex divina providentia, quae ita hominum
status distribuit, ut nihil unquam deesse inveniatur de necessariis ad vitam; secundo etiam ex causis naturalibus,
ex quibus contingit quod in diversis hominibus sunt diversae inclinationes ad diversa officia, vel ad diversos
modos vivendi.
Quia ergo labore manuum aliquis potest subvenire et proprio defectui et alieno; cum non possit unus homo in
omnibus sibi sufficere, sed indiget alieno auxilio; patet quod praeceptum de labore manuum quodammodo sub
utroque genere praedictorum praeceptorum continetur. In quantum enim labore manuum unius subvenitur
necessitatibus aliorum, sic pertinet ad secundum genus naturalium praeceptorum. In quantum autem aliquis per
hoc suis necessitatibus subvenit, pertinet ad primum genus, sicut praeceptum de comedendo.
Praeceptum autem quod ordinatur ad tollendum defectum corporalem, non obligat nisi defectu existente; unde si
esset aliquis qui posset vivere sine cibo, non obligaretur praecepto de comedendo. Sic ergo praeceptum de labore
manuum non obligat aliquem singulariter, secundum quod ordinatur ad tollendum defectum communem aliquo
modo, neque secundum quod ordinatur ad tollendum proprium, nisi defectu existente.
Et ideo ille qui habet unde licite vivere possit, non tenetur manibus operari. Qui autem non habet unde alias
vivat, vel nisi aliquo illicito negotio victum acquirat, tenetur manibus laborare. Et hoc patet per apostolum in
tribus locis, ubi de manuum operatione praeceptum dat.
Primo, ad Ephes., IV, 28, ubi prohibendo furtum, iniungit manuum operationem: qui furabatur, iam non furetur,
magis autem laboret... Manibus suis.
Secundo, I ad Thess., IV, 11, ubi praecepit laborem manuum, prohibens concupiscentiam rerum alienarum:
operemini, inquit, manibus vestris sicut praecepimus vobis... Ut honeste ambuletis ad eos qui foris sunt, et
nullius aliquid desideretis.
Tertio, II ad thessal., III, 11, ubi praecepit operationem manuum, prohibens turpia negotia, quibus aliqui victum
quaerebant: audivimus..., inquit, inter vos quosdam ambulare inquiete, nihil operante, sed curiose agentes.
Glossa: qui foeda cura sibi necessaria provident: et subiungit: his autem qui huiusmodi sunt, denuntiamus, et
obsecramus in Domino Iesu Christo, ut cum silentio operantes, panem suum manducent.

152

