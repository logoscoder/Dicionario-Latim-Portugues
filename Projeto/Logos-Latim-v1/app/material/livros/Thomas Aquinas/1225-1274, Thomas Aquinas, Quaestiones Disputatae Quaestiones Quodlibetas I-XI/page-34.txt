Circa primum quaesita sunt duo.
PR1
Primo utrum anima separata possit pati ab igne corporeo.
PR2
Secundo utrum duorum qui eadem poena sunt digni, unus diutius moretur in Purgatorio quam alius.
|a1 Articulus 1
TTA
Utrum anima separata possit pati ab igne corporeo.
TTB
Ad primum sic proceditur: videtur quod anima a corpore separata non possit pati ab igne corporeo.
AG1
Quia, secundum Philosophum, quod non tangit, non agit. Sed ignis corporeus non tangit animam separatam a
corpore, cum non habeat terminos corporales; quae autem se tangunt, habent ultima simul. Ergo anima separata
non patitur ab igne corporeo.
AG2
Praeterea, illa quae patiuntur ad invicem, invicem converti possunt. Sed anima non potest converti in ignem
corporeum, nec e converso. Ergo anima non potest pati ab igne corporeo.
AG3
Praeterea, bernardus dicit, quod nihil ardet in inferno nisi propria voluntas. Sed propria voluntas, cum sit
quoddam spirituale, non potest esse materia ignis corporalis.
Ergo anima a corpore separata non potest ab igne corporeo pati.
SC
Sed contra, est quod dicitur Is., LXVI: ignis eorum non extinguetur.
CO
Respondeo. Dicendum, quod pati multipliciter dicitur.
Uno modo pati communiter dictum idem est quod recipere, secundum quod sentire et intelligere est quoddam
pati. Et hoc modo anima coniuncta corpori patitur a rebus corporeis sentiendo et intelligendo; sed an separata a
corpore possit hoc modo a rebus corporeis pati, alterius quaestionis est, propter quosdam qui dicunt, quod anima
separata a corpore, et etiam Angelus, potest accipere cognitionem a rebus sensibilibus. Sed si etiam haec opinio
esset vera, tamen pati sentiendo et intelligendo est perfici, non puniri; nisi forte per accidens, in quantum id quod
sentitur vel intelligitur, repugnat voluntati; sed ipsum sentire vel intelligere secundum se consideratum poenale
non est.
Alio modo dicitur pati proprie loquendo secundum contrarietatem agentis ad patiens; prout scilicet pati dicimur,
cum aliquid nobis advenit quod est contrarium naturae vel voluntati nostrae; et secundum hoc infirmitas et
tristitia passiones dicuntur.
Et haec quidem passio dupliciter esse potest.
Uno modo per receptionem formae contrariae, sicut aqua patitur ab igne in quantum calefit, et per consequens
diminuitur qualitas naturalis eius: hoc modo separata anima non potest pati ab igne corporeo, quia nec calefieri
potest nec desiccari, nec secundum formam aut qualitatem quamcumque ignis corporei immutari.
Alio modo dicitur pati omne illud quod quocumque modo impeditur a suo proprio impetu vel inclinatione: sicut
si dicimus lapidem descendentem pati, cum impeditur ne deorsum perveniat; et sicut dicimus hominem pati, cum
detinetur vel ligatur ne vadat quo vult: et ita per modum ligationis cuiusdam anima patitur ab igne corporeo, ut
Augustinus dicit, in XXI de civitate Dei.
Non enim hoc est contra naturam spiritus corpori alligari, cum videamus animam naturaliter alligari corpori ad
vivificandum ipsum. Daemones etiam per necromantiam potestate superiorum Daemonum alligantur aliquibus
imaginibus, vel aliquibus aliis rebus; unde multo magis possunt spiritus alligari divina virtute igni corporeo, non
ut dent vitam, sed ut accipiant poenam, sicut Augustinus dicit.
Sed quia quod est minoris virtutis, non potest sua virtute ligare id quod est maioris virtutis; inde est quod nullum
corpus potest ligare spiritum, qui est maioris virtutis, nisi aliqua superiori virtute; et propter hoc dicitur, quod
ignis corporeus agit in animam separatam non virtute propria, sed in quantum est instrumentum divinae iustitiae
vindicantis.
RA1
Ad primum ergo dicendum, quod ignis tangit animam, non quidem tactu mathematico, qui attenditur secundum
terminos quantitativos, sed magis contactu virtutis, non propriae, sed quam habet in quantum est instrumentum
divinae iustitiae.
RA2
Ad secundum dicendum, quod ratio illa procedit de passione quae est per susceptionem formae contrariae.
RA3
Ad tertium dicendum, quod propria voluntas dicitur ardere in inferno, quia meretur ardorem.
34

