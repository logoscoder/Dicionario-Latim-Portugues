SC
Contra, unius perfectibilis una est perfectio.
Sed corpus humanum est unum perfectibile.
Ergo anima, quae est eius perfectio, est una.
CO
Respondeo. Dicendum, quod circa ordinem formarum est duplex opinio.
Una est Avicebron, et quorumdam sequacium eius; qui dicunt, quod secundum ordinem generum et specierum
sunt diversae formae substantiales sibi invicem advenientes, sicut est substantia, est corpus, est animatum, et est
animal. Dicunt ergo, quod quaedam forma substantialis est per quam est substantia tantum, et postea est
quaedam alia per quam est corpus, deinde est et alia per quam est animatum, et alia per quam est animal, et alia
per quam est homo; et sic dicunt de aliis formis substantialibus rerum.
Sed haec positio stare non potest: quia, cum forma substantialis sit quae facit hoc aliquid, et dat esse substantiale
rei, tunc sola prima forma esset substantialis, cum ipsa sola daret esse substantiale rei, et faceret hoc aliquid;
omnes autem post primam essent accidentaliter advenientes, nec darent esse rei simpliciter, sed esse tale: et sic in
amissione vel acquisitione ipsarum non esset generatio et corruptio, sed tantum alteratio. Unde patet hoc non
esse verum.
Simile etiam esset in potentiis animae; nam sola prima, scilicet vegetabilis, esset forma substantialis, et faceret
hoc aliquid; aliae vero essent accidentales: quod omnino est falsum.
Et ideo dicendum est, quod huiusmodi formae differunt secundum perfectum et imperfectum.
Est enim aliqua forma quae non dat nisi esse corpus tantum; aliqua est magis perfecta, quae etiam dat esse et
vivere quocumque modo vivendi; aliqua, quae cum his dat etiam sensum. Unde patet quod semper ultima est
perfectior primis, et habet se ad priores sicut perfectissima ad imperfectissimas; et ideo quidquid continetur in
ipsis, totum est virtute in ultima.
Unde dicendum est, quod una et eadem essentia est animae sensitivae et intellectivae; sed intellectiva habet se ad
sensitivam sicut perfectum ad imperfectum. Quod autem specialiter anima sensitiva et intellectiva sint unius
essentiae, signum est, quia nisi vires animae radicarentur in una essentia, nunquam una impediretur ab alia, nec
etiam virtus unius redundaret in aliam. Item cum intellectus non habeat determinatum organum in corpore, quo
mediante exerceat operationes suas; ad quid uniretur corpori, nisi esset eiusdem essentiae cum anima sensitiva?
sic ergo patet quod una essentia est animae sensitivae et intellectivae; sed differunt secundum perfectum et
imperfectum, ut dictum est.
RA1
Ad primum ergo dicendum, quod anima sensitiva educitur de potentia materiae in brutis: in nobis vero non, sed
est per creationem, cum eius essentia sit essentia animae rationalis, quae est per creationem.
RA2
Ad secundum dicendum, quod non est inconveniens aliquid idem existens secundum diversas vires vel partes
moveri ad opposita: et ideo, licet substantia animae humanae sit eadem sensitivae et intellectivae, tamen potest
secundum diversas partes et vires moveri ad opposita; ut scilicet sensus moveatur ad ea quae sunt sibi propria, et
ratio ad ea ad quae ordinatur.
RA3
Ad tertium dicendum, quod licet incorruptibile non sit idem cum corruptibili, tamen invenitur aliquid
incorruptibile quod habet aliquam proprietatem communem corruptibili.
Et sic est in anima rationali: nam ipsa substantia animae est incorruptibilis, nihilominus tamen habet aliquid in
se, scilicet sensitivum, quod est commune etiam corruptibili.
RA4
Ad quartum dicendum, quod licet anima sensitiva sit communis in nobis et brutis quantum ad rationem generis,
tamen quantum ad rationem speciei, alia est in homine et alia in brutis; et similiter alia in asino, et alia in equo et
in bove. Et secundum quod differunt aliqua specie, ita etiam differt in eis anima sensitiva; et ideo non sequitur, si
in brutis educatur de potentia materiae, quod etiam in homine: quia in homine est altioris speciei, et est per
creationem.
|q6 Quaestio 6
TTA
De corpore autem quaesitum est utrum corpus resurgat idem numero.
TTB
Et ostendebatur quod non.
AG1
Quia, secundum Philosophum in top., illud dicitur idem numero quod est idem proprio, accidente, et definitione.
Sed corpus in resurrectione non habebit eadem propria, quia modo risibile, tunc non; non eadem accidentia, quia
nunc albus, Crispus, niger, et huiusmodi, quae tunc non erunt; non eamdem etiam definitionem, quia modo
definitur per mortale, tunc vero non mortale erit. Ergo videtur quod non resurget idem numero.
219

