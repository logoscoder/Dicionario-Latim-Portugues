Ad secundum dicendum, quod etsi Christus non sit purus homo, est tamen verus homo, et mors eius fuit vera
mors; unde quidquid est verum de homine in quantum est homo, et de morte hominis, totum est verum de
Christo et de morte eius.
|a3 Articulus 3
TTA
Utrum post resurrectionem Christus vere comedit incorporando sibi cibum.
TTB
Ad tertium sic proceditur: videtur quod Christus post resurrectionem vere comederit, cibum sibi incorporando.
AG
Quia, ut Augustinus dicit, in Lib. Lxxxiii quaestionum, si fallit, veritas non est: unde nulla fictio decet Christum
qui est veritas. Esset autem fictio, si non vere sibi cibum incorporaret, quem ipse comedere videbatur.
Vere ergo comedit incorporando sibi cibum.
SC
Sed contra, est quod Damascenus dicit, quod Christus, etsi gustavit cibum post resurrectionem, sed non lege
naturae, sed dispensationis modo, veritatem credere faciens resurrectionis, et quod haec eadem caro est quae
passa est et resurrexit.
CO
Respondeo. Dicendum, quod aliquid dicitur esse verum dupliciter: uno modo veritate significationis, alio modo
veritate naturalis speciei; sicut vox est vera veritate significationis, quando significat esse quod est; veritas autem
naturalis speciei dependet ex principiis speciei, non autem ex effectibus, vel ex his quae quocumque modo
consequuntur: unde vox dicitur vera veritate naturalis speciei, quando formatur debitis instrumentis, et ex ore
animalis profertur cum quadam imaginatione, etiamsi a nullo audiatur, quod est effectus consequens vocem.
Leguntur autem in Scripturis absque necessitate et Angeli comedisse, et Christus post resurrectionem; et utraque
comestio fuit vera, ut Augustinus dicit, XIII de Civit. Dei: aliter tamen et aliter.
In Angelis enim fuit vera veritate significationis; quia, ut Augustinus dicit ibidem, Angeli comederunt, non quia
indigebant, sed quia volebant et poterant, ut hominibus quadam sui ministerii humanitate congruerent.
In Christo autem fuit vera comestio veritate naturalis speciei: fuit enim exercita naturalibus instrumentis ad hunc
actum ordinatis. Et etiam fuit vera veritate significationis, quia significabat veritatem humanae naturae in
corpore resurgente.
Quod autem cibus convertatur in corpus, est quoddam consequens comestionem. Unde etiam in nobis si cibus
non convertatur, sed statim per vomitum eiiciatur, nihilominus vera fuit comestio quae praecessit.
Non autem conveniebat ut in corpus Christi cibus converteretur, quod iam erat extra statum generationis et
corruptionis; unde cibus ille fuit virtute Christi resolutus in praecedentem materiam, non autem in Christi corpus
conversus; et tamen fuit vera comestio absque aliqua fictione.
RA
Unde patet responsio ad obiecta.
|q3 Quaestio 3
Prologus
PR
Deinde quaesitum est de Angelis.
Et circa hoc quaesita sunt tria.
PR1
Primo utrum aliquo modo Angelus sit causa animae rationalis.
PR2
Secundo utrum Angelus influat in animam humanam.
PR3
Tertio utrum Angelus malus, idest diabolus, inhabitet substantialiter hominem in quolibet peccato mortali.
|a1 Articulus 1
TTA
Utrum aliquo modo Angelus sit causa animae rationalis.
TTB
Ad primum sic proceditur: videtur quod Angelus sit causa animae rationalis.
AG
Quaecumque enim parificantur in natura, ita tamen quod unum eorum est prius altero in ordine naturae, id quod
est prius, est causa eius quod est posterius. Sed anima et Angelus parificantur in natura: sunt enim homo et
Angelus in natura pares, officio dispares; Angelus tamen prius est in ordine naturae quam anima humana, quia
est simplicior. Ergo Angelus est causa animae rationalis.
42

