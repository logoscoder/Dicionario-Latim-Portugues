Ad quartum dicendum, quod quamvis sit respectus filiationis diversus, et causa filiationis diversa, sed tamen
filiationes non possunt esse duae, ratione iam dicta.
|q3 Quaestio 3
Prologus
PR
Deinde quaeritur de Christo quantum ad species sub quibus in sacramento altaris continetur.
TTA
Utrum scilicet sint ibi (in sacramento altaris) accidentia sine subiecto.
TTB
Et videtur quod non.
AG1
Deus enim non potest facere contradictoria esse simul vera. Hoc autem esset, si ab aliquo removeretur id quod
est de sua definitione. Cum ergo in definitione accidentis cadat esse in subiecto, quia accidentis esse est inesse,
videtur quod Deus non possit facere accidens sine subiecto.
AG2
Praeterea, de eodem praedicatur definitio et definitum. Sed ens per se est definitio vel descriptio substantiae. Si
ergo in sacramento altaris accidentia sunt per se non in subiecto, sequitur quod sint substantiae; quod est
absurdum.
AG3
Praeterea, ex accidentibus non potest generari substantia. Sed videmus ex illis speciebus generari vermes et
cineres, quae constat non generari ex corpore Christi. Ergo accidentia non sunt ibi sine subiecto.
AG4
Sed diceres, quod generantur miraculose.
Sed contra: miracula ordinantur ad aedificationem fidei. Sed est scandalum quod vermes exinde generentur. Ergo
non fit miraculose.
AG5
Praeterea, in sacramento altaris nihil debet esse inordinatum. Sed contra, ordinem quem Deus rebus imposuit, est
accidens esse sine subiecto.
SC
Sed contra, sensus non decipitur in proprio sensibili, secundum Philosophum in II de anima. Sed sensus iudicat
ibi esse colorem, et saporem, et alia huiusmodi.
Ergo haec accidentia sunt vere ibi.
Non autem sunt in corpore Christi sicut in subiecto; nec iterum in aere, cum neutrum sit natum affici talibus
accidentibus. Ergo accidentia sunt ibi sine subiecto.
CO
Respondeo. Dicendum, quod accidentia sunt ibi sine subiecto: quod qualiter esse possit, hinc considerandum est.
Quia in omnibus causis ordinatis, secundum Philosophum in libro de causis, prima causa vehementius imprimit
in causatum causae secundae quam etiam causa secunda; unde fit ut causa prima non retrahat operationem suam
ab effectu, etiam postquam causa secunda retraxit, ut dicitur, ibidem in commento.
Universalis autem causa et prima omnium entium Deus est, non solum substantiarum, sed etiam accidentium
(ipse enim est creator substantiae et accidentis); sed etiam procedunt ex eo quodam ordine.
Nam mediantibus substantiae principiis accidentia producuntur: unde secundum naturae ordinem accidentia a
principiis substantiae dependent, ut sine subiecto esse non possint.
Tamen per hoc non excluditur quin Deus quasi causa prima possit accidentia in esse servare, substantia remota.
Et per hunc modum accidentia miraculose sunt in sacramento altaris sine subiecto, virtute scilicet divina ea
tenente in esse.
RA1
Ad primum ergo dicendum, quod cum dicitur: accidentis esse est inesse; vel qualitercumque ponatur subiectum
in definitione accidentis, intelligitur esse definitio per additionem, ut probatur in VII metaph..
Et dicitur definitio per additionem, quando in definitione ponitur aliquid quod est extra essentiam definiti, sicut
nasus ponitur in definitione simi. Hoc autem est propter naturalem dependentiam accidentis a subiecto.
Sed hoc non impediente, Deus potest accidentia sine subiecto conservare. Nec tamen sequitur contradictoria
simul esse vera; quia subiectum non est de substantia accidentis.
RA2
Ad secundum dicendum, quod secundum Avicennam in sua metaph., esse non potest poni in definitione alicuius
generis et speciei, quia omnia particularia uniuntur in definitione generis vel speciei, cum tamen genus vel
species non sit secundum unum esse in omnibus. Et ideo haec non est vera definitio substantiae: substantia est
quod per se est; vel: accidens est quod est in alio. Sed est circumlocutio verae descriptionis, quae talis

184

