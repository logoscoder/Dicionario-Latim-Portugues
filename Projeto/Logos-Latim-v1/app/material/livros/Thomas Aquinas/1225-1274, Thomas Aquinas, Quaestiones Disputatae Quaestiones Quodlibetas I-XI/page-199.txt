Ad tertium dicendum quod in ratione multitudinis includitur negatio rei; sed in ratione unius negatio negationis
et rei simul.
Quod sic patet.
Unum enim est quod non dividitur; divisio autem est quae negatur per unum quod convertitur cum ente. Oportet
autem quod sit talis, quod in omni divisione salvetur. Haec autem est divisio per affirmationem et negationem.
Et ideo huius divisionis negatio constituit rationem unius.
Est enim unum quod non dividitur tali divisione quod sit accipere hoc, et non hoc.
Et sic unum, inquantum negat affirmationem et negationem, simul est negatio rei, et negationis simul. Praedicta
vero divisio includitur in ratione multitudinis, et sic includitur ibi negatio rei: quia multa sunt quae sic
dividuntur, quod eorum unum non est alterum.
|a2 Articulus 2
TTA
Utrum Christus sit descensurus ad iudicium in terram.
TTB
Ad secundum sic proceditur: videtur quod Christus non sit descensurus ad iudicium in terram.
AG1
Quia super illud psalm. X, 5: Dominus in templo sancto suo, Dominus in caelo sedes eius, dicit Glossa quod
Deus in caelo sedens, de bonis et malis iudicat. Ergo iudicium non est futurum in terra, sed in caelo.
AG2
Praeterea, ad dignitatem iudicis pertinet quod iudicandi ad eum accedant, et non e converso. Sed Christus est
dignissimus iudex, cuius locus est caelum. Ergo homines ascendent illuc ut ibi iudicentur, non autem ipse in
terram descendet homines iudicaturus.
AG3
Praeterea, si iudicium sit in terra futurum praecipue videtur quod sit futurum in valle iosaphat, ut habetur Ioel.,
cap. III, 2. Sed locus ille non posset tantam multitudinem hominum capere, et sic non est ibi futurum iudicium.
Ergo in nullo loco terrae.
SC1
Sed contra. Est quod dicitur ep. I ad thessal., IV, 15, quod Christus in iussu et in voce Archangeli et in tuba Dei
descendet de caelo; et ita videtur quod iudicium in terra, non in caelo sit futurum.
SC2
Praeterea, in iudicio comparebunt non solum electi, sed etiam reprobi, qui habebunt corpora grossa et gravia; et
sic non competit eis locus caelestis, sed terrestris. Ergo iudicium non est futurum in caelo, sed in terra.
CO
Respondeo. Dicendum, quod iudicium ordinatur ad retributionem praemiorum: unde secundum duplex
praemium, scilicet animae et corporis, est duplex iudicium Dei.
Unum quo beatificat vel damnat homines quoad animam; et hoc iudicium per totum hoc tempus agitur. Aliud est
iudicium quo praemiabuntur vel punientur homines etiam quantum ad corpora; et hoc iudicium fiet post
resurrectionem in fine temporis.
Primum autem iudicium convenit Christo ratione divinitatis, sed secundum ratione humanitatis; quia, sicut dicit
Augustinus super Ioan.. Verbum Dei vivificat animas, sed verbum caro factum vivificat corpora; unde etiam
Ioan., V, 27, dicitur: potestatem dedit ei iudicium facere quia filius hominis est.
Sic ergo ultimum iudicium est futurum in loco qui Christo competit ratione suae humanitatis, scilicet circa
terram illam ubi natus est et passus et reliqua humanitatis complevit officia: propter quod dicitur, quod in valle
iosaphat iudicium est futurum, quia vallis illa subiacet monti oliveti, unde Christus ascendit in caelum; ut sic
ostendatur idem esse qui ascendit regnaturus et qui descendit iudicaturus, secundum illud actuum, cap. I, 11:
quemadmodum vidistis eum ascendentem in caelum, ita veniet.
RA1
Ad primum ergo dicendum, quod Glossa illa loquitur de primo iudicio, quod competit Christo ratione divinitatis;
ratione cuius etiam caelum ei pro loco assignatur: non quia divinitas loco claudatur, sed quia in caelo praecipue
inter ceteras corporeas creaturas apparent iudicia maiestatis divinae; unde caelum locus Dei dicitur, et
sanctorum, qui Deo fruuntur.
RA2
Ad secundum dicendum, quod accessus ad locum iudicis, idest ascensus in caelum, est praemium quod ex
iudicio reportatur; unde debet iudicium sequi, non praecedere.
Non autem ita se habet ad iudicium humanum accessus ad locum iudicis: et ideo non est simile.
RA3
Ad tertium dicendum, quod in iudicio neque Christus neque electi erunt in terra, sed solum reprobi. Christus
enim et electi erunt in aere, secundum illud I ad thessal., IV, 6: rapiemur... In nubibus obviam Christo in aera;

199

