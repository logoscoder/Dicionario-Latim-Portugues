amatorum. Quia ergo totum et perfectum est idem, ut dicitur in III physic., ille perfecte caritatem habet qui
totaliter in Deum per amorem transformatur, seipsum et sua omnino postponens propter Deum; unde Augustinus
dicit, XIV de civitate Dei, quod sicut civitatem Babylonis facit amor sui usque ad contemptum Dei, ita civitatem
Dei facit amor Dei usque ad contemptum sui; et in Lib. Lxxxiii quaest., quod perfectio caritatis est nulla
cupiditas. Gregorius etiam super Ezech., dicit, quod cum quis aliquid suum Deo vovet, et aliquid non vovet,
sacrificium est; cum vero omne quod habet, omne quod vivit, omne quod sapit, omnipotenti Deo vovet,
holocaustum est, quod Latina lingua dicitur totum incensum.
Cuiuscumque ergo mens sic est affecta interius, ut seipsum et omnia sua contemnat propter Deum, secundum
illud apostoli philipp., III, 7: quae mihi (aliquando) fuerunt lucra... Arbitratus sum ut stercora, ut Christum
lucrifaciam; iste perfectus est, sive sit religiosus, sive saecularis, sive clericus, sive laicus etiam matrimonio
iunctus. Abraham enim matrimonio iunctus erat et dives, cui Dominus dicit, genes., XVII, 1: ambula coram me,
et esto perfectus; et Eccli., XXXI, 8 dicitur: beatus dives qui inventus est sine macula, et post aurum non abiit; et
post pauca subditur: qui probatus est in illo, et perfectus inventus est.
Sed advertendum, quod aliud est esse perfectum, et aliud esse in statu perfectionis.
Sunt enim aliqui in statu perfectionis qui nondum sunt perfecti, sed interdum etiam peccatores: sunt etiam aliqui
perfecti qui in statu perfectionis non sunt.
Et quamvis status multa significet, et rectitudinem, et firmitatem, e si qua sunt alia huiusmodi; tamen cum
dicimus aliquos esse in statu perfectionis, accipitur pro conditione, secundum quod libertas vel servitus dicitur
status; prout consuevit dici, quod error personae aut conditionis vel status impedit matrimonium, non autem error
fortunae aut qualitatis.
Et hoc modo accipitur status II quaest. 6: si quando in causa capitali vel causa status interpellatum fuerit, non per
exploratores, id est procuratores, sed per seipsos est agendum.
Sic ergo accipiendo statum, illi proprie in statu perfectionis esse dicuntur qui se servituti subiiciunt ad opera
perfectionis implenda.
Manifestum est autem quod servitus libertati opponitur. Libertas autem faciendi quodlibet, per votum tollitur;
quia voluntatis est vovere, necessitatis est reddere, ut supra dictum est. Unde qui se ad aliquid voto obligat, in
quantum necessitati se subiicit, quodammodo constituit se servum, libertate se privans.
Si quidem ergo aliquis se voto obliget ad aliquod particulare opus implendum, constituit se quodammodo
servum, non simpliciter, sed secundum quid, respectu scilicet illius ad quod se obligavit. Si vero simpliciter per
votum totam vitam suam dedisset Deo, ad implenda ea quae sunt opera perfectionis propter Deum, simpliciter
seipsum servum constituit, et per hoc ponitur in statu perfectionis; unde et totum se Deo vovendo, holocaustum
offerre dicitur, ut Gregorius dicit.
Hoc autem modo obligant totam vitam suam ad ea quae sunt perfectionis. Episcopi in sua consecratione
professionem quamdam facientes qua obligantur ad curam gregis suscepti, secundum illud I timoth., VI, 12:
certa bonum certamen fidei, apprehende vitam aeternam, in qua vocatus es et confessus bonam confessionem
coram multis testibus, vel in ordinatione, vel in praedicatione, ut Glossa dicit.
Religiosi etiam in sua professione totam vitam suam obligant Deo ad ea quae sunt perfectionis; unde et utrique
servi dicuntur: dicitur enim II ad corinth., IV, 5: non enim praedicamus nosmetipsos, sed Iesum Christum, nos
autem servos vestros propter Iesum; quod pertinet ad episcopos: religiosi etiam, servi vel famuli nominantur, ut
dicit dionysius, VI cap. Eccl. Hierarch..
Et ideo tam religiosi quam episcopi sunt in statu perfectionis; unde et utrisque in assumptione huiusmodi status
solemnis benedictio adhibetur, ut patet per dionysium, IV et VI cap. Eccl. Hierarch..
Archidiaconi autem vel plebani non obligant voto totam vitam suam ad id quod cura gregis requirit; unde nec in
eorum institutione aliqua eis benedictio adhibetur quae exhibetur monachis propter perfectionem assumptam, ut
dicitur VI cap. Eccl. Hierarch.. Et ideo ex hoc quod committitur eis cura parochiae vel archidiaconatus,
constituuntur quidem in aliquo officio, non autem assumuntur ad statum perfectionis; alioquin essent apostatae
dimittendo parochias, et praebendas sine cura in ecclesiis cathedralibus accipiendo.
Nullus enim a statu perfectionis discedere posset nisi mortaliter peccando et apostatando.
Et inde est quod dionysius in Eccl. Hierar.
Perfectionem attribuit solis episcopis quasi perfectioribus, et monachis quasi perfectis; illuminationem vero
attribuit presbyteris tamquam illuminatoribus per sacramentorum administrationem, et sacro populo tamquam
illuminandis; purgationem vero diaconibus tamquam purgatoribus, et ordini immundorum tamquam purgandis.
RA1
Ad primum ergo dicendum, quod ad omnes illas chrysostomi auctoritates breviter responderi posset, quod non
loquitur de sacerdote parochiali, sed de episcopo, qui antonomastice sacerdos dicitur, quasi summus sacerdos: et
hic modus loquendi est plurimum consuetus, ut sacerdotes episcopi nominentur.
Et haec responsio videtur congruere secundum intentionem operis, in quo chrysostomus basilium consolatur de
sua promotione; uterque enim erat in episcopum electus. Ut tamen particulariter ad singula respondeamus, ad
primum dicendum, quod si quis consideret verborum circumstantiam, nihil ad propositum faciunt: praemittit
enim: si illi qui in secretis habitant, multorum sermonibus non moventur, digna quidem laude est patientia, non
55

