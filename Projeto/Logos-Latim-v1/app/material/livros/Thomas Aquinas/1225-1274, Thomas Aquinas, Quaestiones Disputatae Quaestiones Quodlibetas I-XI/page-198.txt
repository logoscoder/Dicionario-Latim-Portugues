Ad primum sic proceditur: videtur quod unitas aliquid positive dicat in divinis, et non remotionem tantum,
secundum opinionem magistri.
Ex privationibus enim non constituitur res aliqua. Sed ex unitatibus constituitur numerus, qui est res, cum sit
species quantitatis.
Ergo unitas non dicitur secundum privationem tantum.
AG2
Praeterea, numerus sequitur distinctionem.
Si ergo unitas et numerus in divinis non dicerent rem aliquam, non esset in divinis realis distinctio, quod est
haeresis sabelliana.
AG3
Praeterea, si unitas et numerus in divinis dicuntur solummodo remotive; per unitatem autem nihil aliud videtur
removeri quam numerus, nec per numerum aliud quam unitas: sequitur quod utrumque istorum in divinis dicatur
secundum negationem negationis.
Sed negatio negationis non est nisi secundum rationem tantum. Ergo unitas et numerus non essent realiter in
divinis: quod est inconveniens.
Et sic unum et numerus aliquid positive dicunt in divinis.
SC1
Sed contra. Omne quod praedicatur de aliquod, praedicatur de eo secundum propriam rationem. Sed ratio unius
in negatione consistit: est enim unum quod non dividitur, secundum Philosophum. Ergo de Deo praedicatur
secundum remotionem tantum.
SC2
Praeterea, secundum Philosophum in X metaphys., unum et multa opponuntur sicut privatio et habitus. Privatio
autem dicitur per remotionem tantum. Ergo unum, quod inter praedicta duo tenet locum privationis, dicitur per
remotionem tantum.
SC3
Praeterea, unum supra ens non addit aliquid secundum rem, quia sic res non esset una per suam essentiam. Addit
ergo aliquid secundum rationem tantum. Sed quod est secundum rationem tantum, vel est negatio vel relatio.
Cum ergo unum supra ens non addat aliquam relationem quia ad aliquid non dicitur, videtur quod addat
negationem.
CO
Respondeo. Dicendum, quod unum quod est principium numeri, de necessitate aliquid positive dicit in eo cui
attribuitur; quia, cum ex unitatibus numerus constituatur, nisi unitas res aliqua esset, numerus res esse non
posset, et sic non posset poni in aliquo genere tamquam species. Si ergo unum quod convertitur cum ente, sit
idem quod unum quod est principium numeri, oportet quod etiam unum quod convertitur cum ente, aliquid
positive superaddat enti. Et hoc concedit Avicenna: unde vult, quod unum quod convertitur cum ente, addat
supra ens aliquid quod ad genus mensurae pertineat.
Sed hoc non potest esse: quia cum unum quod convertitur cum ente, de qualibet re dicatur, oportet quod etiam
illa res quam addit supra ens, sit una; et sic vel erit una per aliquam unitatem additam, et ita erit processus in
infinitum; vel erit una per essentiam suam: quod si est, standum est in primo, ut scilicet ens ipsum dicatur unum
per essentiam, non per aliquam rem additam.
Sic ergo intelligendum est secundum opinionem Aristotelis et Commentatoris eius, quod unum quod convertitur
cum ente, non superaddit enti rem aliquam, sed solum negationem divisionis; et sic huiusmodi unum, et ponit
aliquid in quantum in suo intellectu includit ens, et dicitur remotive quantum ad id quod superaddit enti.
Unum vero quod est principium numeri, quod superaddit enti aliquid de genere mensurae, et similiter numerus
cuius est principium, inveniuntur in rebus habentibus dimensionem; quia talis numerus causatur ex divisione
continui; et hic numerus, scilicet ex divisione continui causatus, est subiectum arithmeticae, etiam secundum
Avicennam.
Nulla autem conditio propria rei corporali potest dici de Deo, aut de aliqua substantia spirituali. Unde secundum
hoc, unum et numerus quae continentur in genere quantitatis, non dicuntur de Deo et de aliis substantiis
incorporeis, sed solum unum quod convertitur cum ente, et multitudo ei opposita.
Et ideo unitas in divinis non dicitur nisi remotive, quantum ad id quod superaddit enti; quamvis ponat aliquid,
secundum quod includit ens: est enim unum, ens indivisum.
RA1
Ad primum ergo dicendum, quod obiectio illa procedit de uno quod est principium numeri.
RA2
Ad secundum dicendum, quod obiectio illa procedit, si nullo modo unum et numerus aliquid ponerent realiter in
divinis; ponunt autem ens et rem distinctam vel indistinctam quantum ad hoc quod ens includitur in ratione
unius, ut dictum est.
RA3

198

