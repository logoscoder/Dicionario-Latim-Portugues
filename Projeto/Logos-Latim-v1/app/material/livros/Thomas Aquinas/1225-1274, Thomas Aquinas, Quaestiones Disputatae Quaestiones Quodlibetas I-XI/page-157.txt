Ad primum ergo dicendum, quod Glossa illa sumitur ab Augustino, Lib. De operibus monachorum: qui librum
illum scripsit contra quosdam monachos, qui dicebant quod non licebat servis Dei manibus laborare; et hoc quod
dicit apostolus, II thessal., III, 10: qui non vult operari, non manducet, exponebant de opere spirituali; quam
positionem Augustinus in libro illo multipliciter improbat.
Unde dicendum est, quod illud apostoli: qui non vult operari, non manducet etc., de opere manuali intelligitur.
Non tamen sequitur quod ad huiusmodi impletionem praecepti omnes teneantur: ipse enim non tenebatur; unde
praemisit: non quasi non habuerimus potestatem, scilicet sumptus accipiendi, et vivendi sine labore manuum.
Unde patet quod Glossa illa non est ad propositum.
RA2
Ad secundum dicendum, quod in omnibus operibus quae tangit obiectio, distinguendum est; quia vel possunt
esse quasi publica opera, vel privata. Loquitur autem Augustinus de illis operibus spiritualibus, secundum quod
sunt opera privata; intelligit enim de orationibus et canticis privatis, non de his quae in ecclesia solemniter
celebrantur: quod patet ex hoc quod dicit, quod possunt simul qui manibus operantur divina cantica cantare;
quod non esset conveniens, si de horis canonicis intelligeretur.
Similiter quod dicit de lectionibus, loquitur de illis qui vacant lectioni ad consolationem propriam tantum, sicut
in monasteriis monachi faciunt; non autem de illis quorum vita studio Scripturarum deputatur ad suam et aliorum
instructionem: non est enim dubium quod per laborem manuum studium impediretur.
Similiter quod dicit de praedicatione intelligendum est de illis qui non publice praedicant, sed aliqua verba
aedificatoria hominibus ad se venientibus loquuntur, sicut sancti patres in eremo facere consueverunt; et hoc
patet ex ipsis verbis supra inductis; unde etiam dicit: si sermo erogandus est, etc.: quia, ut dicit Glossa I corinth.,
II, 4, super illud: sermo meus et praedicatio mea, sermo est qui privatim fiebat; sed praedicatio quae fiebat in
communi.
RA3
Ad tertium dicendum, quod decretum loquitur de illis clericis quibus non sufficiunt oblationes et eleemosynae
quae eis a fidelibus fiunt, vel ecclesiae facultates. Eadem enim ratio est de illis qui vivunt de facultatibus
ecclesiae, et de illis qui vivunt particulariter de eleemosynis; quia facultates ecclesiae eleemosynae sunt, et ad
sustentationem pauperum dantur. Unde dicit Glossa: in domibus principum rapina pauperum est, dum ecclesiae
opes sibi thesaurizant, et in deliciis abutuntur quae ad sustentationem pauperum dantur; et de hoc habetur XII,
quaest. 1: propter quod etiam dicitur III, quaest. 2, sacerdos, quod sacerdos cui dispensationis cura commissa est,
cum laude pietatis accipit a populo dispensanda, et fideliter dispensat accepta; quia omnia sua aut reliquit
parentibus, aut distribuit pauperibus, aut ecclesiae rebus adiunxit, et se in numero pauperum paupertatis amore
constituit, ut unde pauperibus subministrat, inde et ipse tamquam pauper voluntarius vivat. Et sic patet quod
clerici qui de ecclesiae rebus vivunt, eamdem rationem utendi eis habent sicut illi qui facultatibus carentes de
eleemosynis sibi datis vivunt.
RA4
Ad quartum dicendum, quod Glossa illa non imponit necessitatem his qui sua relinquunt ut manibus operentur;
sed ostendit quoddam bonum quod facere possunt qui sua relinquunt: ut scilicet ex manuum labore acquirant
unde sibi provideant, et eleemosynas aliis faciant. Nec tamen per hoc excluditur quin etiam bene faciant, si
manibus non laborantes spiritualibus eleemosynis vacent, quae sunt corporalibus potiores.
RA5
Ad quintum dicendum, quod illius rationis prima falsa est; non enim qui facit contra statutum Papae, est
haereticus, nisi forte credat Papae non esse obediendum; unde in capitulo inducto dicitur: qui Romanae ecclesiae
privilegium ab ipso summo omnium ecclesiarum capite traditum auferre conantur procul dubio in haeresim
labuntur. Privilegium autem praedictum consistit in hoc quod ei debet ab omnibus christianis obediri.
Similiter etiam minor est falsa: non enim est contra statutum ecclesiae quod aliquis mendicet vel se in statu
egestatis ponat; sed hoc est contra statutum ecclesiae, si ab eis qui facultates ecclesiae possident, eorum
necessitatibus non providetur; unde haec sunt verba capituli inducti: ex quibus, scilicet rebus ecclesiae, episcopi
et dispensatores earum, omnibus communi vita agere volentibus ministrare cuncta necessaria debent, prout
melius poterunt, ut nemo in eis egens inveniatur.
RA6
Ad sextum dicendum, quod illi qui relinquunt omnia, nihil sibi reservantes, nec manibus operantes, non propter
hoc discrimini se exponunt; quia devotio fidelium tanta probabiliter aestimatur, et experimento discitur, quod eis
in necessariis providet.
Nec etiam tentant Deum, quia ipse promisit movendo corda aliorum eis in necessitatibus providere, ut patet
Matth., VI, 33; et quaedam Glossa dicit Luc., XVIII, 30: tanta praedicatori debet esse fiducia in Deo, ut
praesentis vitae sumptus, etsi non provideat, sibi tamen non defutura certissime sciat; ne dum occupatur mens ad
temporalia, minus praedicet aeterna. Similiter si aliquis esset inter armatos qui defenderent, et aliqua causa arma
deponeret, non tentaret Deum; si autem esset solus, videretur tentare Deum, nisi forte interiori inspiratione
securus esset de divino auxilio, sicut beatus martinus dixit: ego signo crucis non clypeo protectus aut galea,
hostium cuneos penetrabo securus. Similiter videretur esse Dei tentatio, si aliquis inter infideles vel homines
157

