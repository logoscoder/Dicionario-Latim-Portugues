AG1
Constat enim quod in confirmatione confertur gratia spiritualis. Sed huius gratiae collatio sic est ordinata, ut non
possit impediri.
Constat autem quod per absentiam episcoporum multoties impeditur, quia non sunt ubique praesentes. Ergo
debet conferri per ministerium sacerdotum qui sunt praesentes.
AG2
Praeterea, sacramenta instituta sunt propter utilitatem. Ergo debent eo modo conferri quo competit utilitati
omnium. Non autem competeret utilitati, si solus episcopus conferret hoc sacramentum, in quo datur robur
spiritus sancti; quia non omnes habent opportunitatem episcopi. Ergo debet fieri per sacerdotes, per quos possunt
omnes consequi hanc utilitatem.
AG3
Praeterea, constat quod sacramentum baptismi est maius quam sacramentum confirmationis.
Sed baptismus potest conferri per quoslibet sacerdotes. Ergo multo magis confirmatio.
SC
In contrarium est ecclesiae consuetudo.
CO
Respondeo. Dicendum, quod proprius minister sacramenti confirmationis est episcopus; et hoc probatur ratione
et auctoritate.
Ratione quidem: quia confirmatio ad hoc fit ut homo in quadam perfectione constituatur, cum detur ad robur
spiritus sancti, ut scilicet homo ex hoc fiat fortis et robustus ad confitendum et proponendum fidem coram
regibus et principibus; unde et propter hoc fit in fronte, ut non pertimescat nec confundatur proponere fidem
coram omnibus et defendere.
Sicut autem dionysius dicit, tres sunt actiones hierarchicae: purgare, illuminare et perficere.
Purgare est proprium diaconorum; illuminare presbyterorum, et hoc consistit maxime in eucharistia; perficere
vero est episcoporum: et ideo omnia sacramenta quae ad perfectionem conferuntur, pertinent ad collationem
episcopi; quae sunt collatio ordinum, consecratio virginum et vasorum, et confirmationis sacramentum.
Unde alius non potest conferre confirmationis sacramentum nisi episcopus.
Hoc etiam patet auctoritate Scripturae.
Confirmatio enim successit in locum impositionis manuum. Hoc autem non poterat fieri nisi per solos apostolos;
unde et per Philippum, qui praedicaverat verbum Domini in Samaria, non imponebantur manus; sed apostoli qui
erant ierosolymis, audito quod Samaria recepit verbum Dei, miserunt ad eos Petrum et ioannem: et postea
sequitur: tunc imponebant manus super illos, et accipiebant spiritum sanctum.
Unde, cum episcopi succedant in locum apostolorum, solis episcopis debetur collatio sacramenti confirmationis.
Invenimus tamen quod aliqua quae in quadam perfectione constituunt, ex dispensatione committuntur
simplicibus sacerdotibus, sicut collatio minorum ordinum, et huiusmodi; quod etiam de confirmatione fieri
posset cum dispensatione, sine qua nullus debet conferre hoc sacramentum nisi solus episcopus.
RA1
Ad primum ergo dicendum, quod non omnia sacramenta in quibus confertur gratia spiritualis, potest conferre
sacerdos. Unde licet in sacramento confirmationis conferatur gratia spiritualis, non tamen competit sacerdoti,
quia perfectiori modo in sacramento ordinis confertur gratia spiritualis, quod reservatur solis episcopis propter
perfectionem in qua constituit. Nec obstat de impedimento, quia possunt recurrere ad civitates, in quibus sunt
episcopi praesentes.
RA2
Et per hoc patet solutio ad secundum.
RA3
Ad tertium dicendum, quod sacramentum baptismi est maius necessitate, non perfectione: et ideo propter eius
necessitatem non solum sacerdotes, sed etiam quilibet christianus potest baptizare in articulo necessitatis, ubi
non habetur copia sacerdotis, servata nihilominus forma sacramenti. Confirmatio vero, quia non est adeo
necessaria, et constituit in quadam perfectione, ut dictum est, maioribus reservatur, scilicet solis episcopis.
|q8 Quaestio 8
PR
Circa sacramentum eucharistiae quaesita sunt duo.
PR1
Primo de illis qui excluduntur a consecratione per fornicationem.
PR2
Secundo de illis qui excluduntur a participatione sacramenti per excommunicationem.
|a1 Articulus 1
TTA
221

