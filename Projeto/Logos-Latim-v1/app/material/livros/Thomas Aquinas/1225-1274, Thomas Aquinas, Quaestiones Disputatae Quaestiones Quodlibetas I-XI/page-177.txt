actum suum: prius enim intelligitur actus alicuius potentiae quam reflexio eius super actum illum. Actus enim
terminatur ad obiectum: et ita quaelibet potentia prius fertur in obiectum quam in actum suum; sicut visus prius
videt colorem quam videat se videre colorem. Et ita etiam voluntas prius vult aliquod bonum quam velit se velle:
et sic actus voluntatis non potest esse primo volitum, et per consequens nec ultimus finis.
Sed quotiescumque aliquod bonum exterius est desideratum quasi finis, ille actus noster est nobis quasi finis
interior, quo primo perfecte attingimus ad ipsum; sicut dicimus, quod comestio finis est et beatitudo eius qui
ponit cibum finem suum, et possessio eius qui finem suum ponit pecuniam.
Finis autem nostri desiderii Deus est; unde actus quo ei primo coniungimur, est originaliter et substantialiter
nostra beatitudo.
Primo autem Deo coniungimur per actum intellectus; et ideo ipsa Dei visio, quae est actus intellectus, est
substantialiter et originaliter nostra beatitudo.
Sed quia haec operatio perfectissima est, et convenientissimum obiectum; ideo consequitur maxima delectatio,
quae quidem decorat operationem ipsam et perficit eam, sicut pulchritudo iuventutem, ut dicitur X ethic..
Unde ipsa delectatio quae voluntatis est, est formaliter complens beatitudinem. Et ita beatitudinis ultimae origo
est in visione, complementum autem in fruitione.
RA
Tres ergo primae rationes concedendae sunt, quia ostendunt quod beatitudo substantialiter consistat in actu
intellectus.
RC
Ad illud autem quod contra obiicitur, dicendum, quod meritum consistit in agendo, praemium autem in
recipiendo. Actio autem primo pertinet ad voluntatem, quia ipsa movet omnes alias vires; sed receptio primo
pertinet ad intellectum quam ad voluntatem; unde praemium per prius attribuitur intellectui, meritum autem
voluntati.
|a2 Articulus 2
TTA
Utrum per prius beati ferantur ad videndum humanitatem Christi quam eius divinitatem.
TTB
Circa secundum sic proceditur: videtur quod beati in gloria prius ferantur ad contemplandam Christi divinitatem
quam eius humanitatem.
AG1
Altissimo enim statui altissimus actus primo et principaliter competit. Sed beati sunt in statu altissimo. Cum ergo
actus intelligentiae, quae est potentia altissima, cuius est ferri in Deum, sit actus altissimus et nobilissimus,
videtur quod hic actus primo beatis competat ut Deum contemplentur.
AG2
Praeterea, hoc ad imperfectionem viae pertinet quod oportet nos ab inferioribus ad superiora contemplanda
conscendere. Sed in beatis erit perfectio contraria imperfectioni viae. Ergo ipsi e converso per prius superiora
contemplabuntur; et sic primo Christi divinitatem quam eius humanitatem.
SC
Sed contra, ad extremum non pervenitur nisi per medium; sed medium inter Deum et homines est Christi
humanitas: I ad Tim. II, V. 5: mediator Dei et hominum homo Christus Iesus. Ergo sancti non perveniunt ad
contemplationem divinitatis Christi, nisi prius contemplando eius humanitatem.
CO
Respondeo. Dicendum, quod unusquisque prius considerat illud quod est ratio alicuius, quam id cuius ratio est;
sicut artifex prius considerat regulam operis quam secundum regulam operetur.
Beati autem adeo sunt Deo coniuncti ut ipse sit eis ratio cuiuslibet cognitionis et operationis; aliter enim actus
beatitudinis per alias cognitiones et operationes sanctorum impediretur.
Et ideo illud ad quod sancti primo attendunt, est ipse Deus: et eum habent medium cuiuslibet cognitionis, et
regulam cuiuslibet operationis. Et sic per prius contemplantur divinitatem Christi quam eius humanitatem.
In utraque tamen contemplanda delectationem inveniunt; unde dicitur ioann. X, 9: ingredientur, scilicet beati, ad
contemplandam divinitatem Christi; et egredientur ad contemplandam eius humanitatem, et utrobique pascua
invenient, idest delectationem, ut exponitur in libro de spiritu et anima.
RA
Duas ergo primas rationes concedimus.
RC
Ad illud quod contra obiicitur, dicendum, quod ratio illa procedit quantum ad statum viae, in qua nondum sumus
Deo perfecte coniuncti, sed oportet nos ad Deum per Christum accedere; sed cum iam Deo in beatitudine
coniuncti erimus, per prius intendemus Christi divinitati quam eius humanitati.
|*QUODL_9
177

