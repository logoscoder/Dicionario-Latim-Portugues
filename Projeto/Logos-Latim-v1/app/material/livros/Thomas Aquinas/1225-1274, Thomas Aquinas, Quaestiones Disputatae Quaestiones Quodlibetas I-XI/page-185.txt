intelligitur: substantia est res cuius naturae debetur esse non in alio; accidens vero est res, cuius naturae debetur
esse in alio.
Unde patet quod, quamvis accidens miraculose sit non in subiecto, non tamen pertinet ad definitionem
substantiae; non enim per hoc eius naturae debetur esse non in alio; nec egreditur definitionem accidentis, quia
adhuc natura eius remanet talis ut ei debeatur esse in alio.
RA3
Ad tertium dicendum, quod de his quae generantur ex speciebus, ut vermibus vel cineribus, aut aliquibus
huiusmodi, duae sunt opiniones magis probabiles: quarum una est quae dicit, quod substantia panis redit, ex qua
possunt talia generari.
Sed haec opinio videtur improprietatem continere, propter duo, nisi debito modo intelligatur.
Primo, quia non potest esse quod iterum sit ibi substantia panis. Aut enim poneretur ibi esse substantia panis
iterato, speciebus manentibus: et sic, cum corpus Christi tamdiu sit sub sacramento quamdiu species manent,
sequitur quod aliquando erit ibi simul corpus Christi et substantia panis; quod non sustinet ratio. Aut hoc erit
destructis speciebus; et hoc iterum est inconveniens, ut substantia panis sit sine propriis accidentibus panis.
Secundo apparet improprietas propter nomen reditus. Si enim aliquid est in alterum conversum, non potest dici
redire, nisi aliud reconvertatur in ipsum. Substantia autem panis non est annihilata, sed transubstantiata in corpus
Christi. Unde non potest intelligi quod substantia panis redeat, nisi corpus Christi revertatur in pane, quod est
absurdum.
Unde, si debet ista opinio sustineri, intelligenda est per substantiam panis materia panis; non quod redeat, quae
prius erat, sed quod, destructis speciebus, aliqua materia a Deo ibi provideatur vel per creationem, vel
quocumque alio modo, ex qua possint huiusmodi corpora generari.
Alia vero opinio est planior, ut dicatur quod illis accidentibus sicut datum est per se subsistere divina virtute,
similiter datum est ut agant, et ex eis fiat quidquid fieret ex substantia panis, vel quidquid ageret, si maneret; et
hac virtute nutriunt, et vermes vel cineres exinde generantur.
RA4
Ad quartum dicendum, quod miraculum ordinatur ad fidem, ne fides scilicet depereat.
RA5
Ad quintum dicendum, quod nihil prohibet aliquid esse ordinatum considerato ordine communi, cuius
contrarium est ordinatum pro aliqua causa speciali; et hoc modo, quamvis secundum ordinem communem recte
divinitus ordinatum sit ut accidens sit in subiecto; nihil tamen prohibet etiam recte ordinatum esse ut in
sacramento altaris accidens sit sine subiecto, ut scilicet fides habeat meritum per latentiam sacramenti.
|q4 Quaestio 4
PR
Deinde quaeritur de membris Christi.
Et primo de Angelis. Secundo de hominibus.
De Angelis quaeruntur quinque.
PR1
Primo quantum ad naturam ipsorum; utrum sint compositi ex materia et forma.
PR2
Secundo quantum ad cognitionem; utrum simul in actu possint esse in cognitione matutina et vespertina, idest
utrum simul cognoscant res in propria natura, et in verbo.
PR3
Tertio quantum ad meritum voluntatis; utrum scilicet potuerunt eodem actu caritatis mereri fruitionem et frui.
PR4
Quarto quantum ad motum; utrum moveantur in instanti.
PR5
Quinto quantum ad effectum; utrum possint imprimere vel aliquid facere in istis corporalibus.
|a1 Articulus 1
TTA
Utrum Angeli sint compositi ex materia et forma.
TTB
Ad primum sic proceditur: videtur quod Angelus sit compositus ex materia et forma.
AG1
Augustinus enim dicit in libro de mirabilibus sacrae Scripturae: omnipotens Deus ex materia informi quam prius
condidit, corporalium et incorporalium, sensibilium et insensibilium, intellectualium, et intellectu carentium,
multiformes species divisit.
Angeli autem sunt intellectuales et incorporei.
Ergo habent materiam de sui compositione.
185

