Unde nullum est matrimonium sequens, etiam si expresse contrahat per verba de praesenti, et etiam subsequatur
carnalis copula.
RC
Et per hoc patet responsio ad obiecta.
Nam quod dictum est de praesumptione iuris, intelligendum est quando non intervenit aliquod impedimentum
matrimonii.
|q4 Quaestio 4
Prologus
PR
Deinde quaesitum est de virtutibus.
Primo quantum ad fidem, utrum scilicet certitudo adhaesionis quae est in haeretico, vel malo catholico, sit actus
ipsius fidei virtutis.
Secundo de quibusdam pertinentibus ad religionem, sive ad latriam. Tertio de quibusdam pertinentibus ad
caritatem.
TTA
Utrum certitudo adhaesionis quae est in haeretico vel malo catholico sit actus ipsius fidei virtutis.
TTB
Ad primum sic proceditur: videtur quod certitudo adhaesionis in haeretico vel malo catholico sit actus fidei
virtutis.
AG1
Quia secundum Philosophum in II ethicor., tria sunt in anima, potentia, passio et habitus. Sed illa certitudo
adhaesionis non potest attribui potentiae, quia est meritoria vel demeritoria: potentiis autem non meremur neque
demeremur; similiter non potest pertinere ad passiones, quia passiones pertinent ad appetitum sensitivum, qui
non potest extendi ad hoc quod inhaereat veritati divinae. Ergo relinquitur quod pertineat ad aliquem habitum.
Sed habitus ad quem pertinet certitudo adhaesionis, est virtus fidei.
Ergo certitudo adhaesionis in haeretico vel malo catholico est actus ipsius fidei.
AG2
Praeterea, omne quod agit ad similitudinem alicuius, videtur agere in virtute illius.
Sed haereticus per certitudinem adhaerens his quae credit, agit secundum similitudinem fidei; cui in tantum
certitudinaliter inhaeret, in quantum aestimat se rectam fidem habere.
Ergo operatur in virtute fidei; et ita videtur quod illa certitudo adhaesionis sit actus virtutis fidei.
AG3
Praeterea, tota firmitas spiritualis aedificii est a fide, secundum illud Matth. VII, 25: venerunt flumina, flaverunt
venti... Et non potuerunt movere eam; fundata enim erat supra firmam petram, scilicet supra fidem.
Sed certitudo adhaesionis ad firmitatem spiritualem pertinet. Ergo est actus virtutis fidei.
SC
Sed contra, quod non est, non potest agere.
Sed in haeretico vel malo christiano non est virtus fidei. Ergo certitudo adhaesionis non potest in eis esse actus
virtutis fidei.
CO
Respondeo. Dicendum, quod si aliquis id quod est commune multis, accipiat ut proprium uni, necesse est quod
decipiatur.
Certitudo autem adhaesionis non est propria virtutis fidei. Primo quidem, quia convenit virtutibus
intellectualibus, puta sapientiae, scientiae et intellectui. Secundo, quia convenit non solum fidei verae, sed etiam
falsae; sicut enim est opinio vera et falsa, ita et fides; nec minus firmiter inhaeret aliquis veritati quam falsitati, ut
Philosophus dicit in VII ethic.. Tertio, quia certitudo inhaesionis non semper provenit ex aliquo habitu; sed ex
proprio arbitrio aliquis potest assensum suum firmare ad aliquod verum vel falsum antequam habeat habitum.
Quarto, quia certitudo inhaesionis non solum competit fidei formatae, quae est virtus, sed etiam fidei informi,
quae non est virtus.
Dicendum est ergo, quod in haeretico certitudo inhaesionis est actus falsae fidei; in malo autem catholico est
actus fidei informis.
Et sic in neutro est actus virtutis fidei.
RA1
Ad primum ergo dicendum, quod divisio illa datur de his quae sunt in anima per modum principii actus. Nam
omnis operatio animae aut est ex aliqua passione, aut ex aliquo habitu, aut ex pura potentia.
Huiusmodi autem certitudo inhaesionis non potest esse ex passione. In malo autem catholico est ex habitu fidei
informis. Sed in haeretico est vel ex habitu perverso fidei, vel ex pura potentia, sicut in principio antequam
habitum acquisiverit; non enim potest dici quod perversa fides sit habitus infusus.

122

