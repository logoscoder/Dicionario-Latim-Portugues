Sciendum etiam est, quod sicut visus est principalior inter alios sensus, ratione cuius omnes alii sensus nomen
visus sortiuntur, ut Augustinus dicit; ita manus, quia ad plurima opera necessaria est dicitur organum organorum
in III de anima.
Et ideo per operationem manualem intelligitur non solum quod manibus fit, sed quocumque corporali
instrumento; et breviter quodcumque officium homo agit, de quo licite possit victum acquirere, sub labore
manuum comprehenditur.
Non enim videtur rationabile quod magistri artis mechanicae possint vivere de arte sua, et magistri artium
liberalium non possint vivere da arte sua. Similiter et advocati possunt vivere de patrocinio quod praestant in
causis; et similiter est de omnibus aliis licitis occupationibus. Quia ergo praeceptum est, sed non omnes obligat,
ideo ad utrasque rationes respondendum est.
RA1
Ad primum ergo et ad secundum patet solutio ex dictis: quia concedimus laborem manuum esse in praecepto,
non tamen omnes ad hoc singulariter obligari.
RA3
Ad tertium dicendum, quod, sicut ex dictis patet, apostolus loquitur in casu illo quando praetermisso labore
manuum de foedis negotiis sibi victum acquirebant, in quo casu obligabantur ad praeceptum servandum; et ideo
digni erant excommunicari.
RA4
Ad quartum dicendum, quod verba illa Dei, magis sunt praenuntiantis poenam quam praecipientis
satisfactionem; unde praemisit: maledicta terra in opere tuo...
Spinas et tribulos germinabit tibi: et similiter mulieri dixit: in dolore paries filios.
Et ideo non sequitur quod ad laborandum quilibet homo teneatur ex necessitate praecepti: alias sequeretur quod
quilibet teneretur ad agriculturam, de qua Dominus ibi facit mentionem.
RA5
Ad quintum dicendum, quod vita spiritualis a nullo potest conservari nisi per actus virtutum: et ideo quilibet
obligatur ad servanda praecepta quae sunt de actibus virtutum; sed vita spiritualis a multis potest conservari sine
hoc quod manibus operentur: et ideo quamvis sit generaliter in praecepto, non tamen quilibet ad observationem
eius tenetur.
RA6
Ad sextum dicendum, quod non manducare non est peccatum mortale nisi quando sine manducatione vita servari
non potest: tunc enim aliquis non manducando seipsum occideret. Et similiter non oportet quod aliquis peccet
non laborando manibus, nisi quando alias vitam servare non posset nisi illicitis curis; et ideo, cum illicitae curae
sint modis omnibus fugiendae, sub eadem distinctione posuit apostolus non manducare et non operari dicens: qui
non vult operari non manducet.
RC1
Ad primum autem eorum quae in contrarium obiiciuntur, dicendum, quod non prohibet Dominus apostolis
omnem sollicitudinem, scilicet de his quae pertinent ad victum corporis, alias ipse loculos non habuisset; sed
prohibet sollicitudinem suffocantem, qua mens suffocatur dupliciter.
Uno modo ut in rebus temporalibus finem ponat rectae operationis; et hoc Deus prohibet.
Unde Augustinus dicit in Lib. De operibus monachorum: non ut ista non procurent quantum necessitatis est,
quod honeste poterunt; sed ut ista non intueantur, et propter ista faciant quidquid in praedicatione evangelii
facere iubentur; et habetur in Glossa I ad thessal., IV, 11.
Secundo suffocatur mens praedicta sollicitudine, quando fiduciam de Deo amittit; et hoc Dominus prohibere
intendit. Unde dicit Glossa super illud Matth., VI, 25: hoc exemplo non prohibet providentiam et laborem,
scilicet de avibus et liliis, sed sollicitudinem, ut tota fiducia nostra sit in Deo, per quem et aves sine cura vivunt.
RC2
Ad secundum dicendum, quod non omnia quae sunt in praecepto, continentur explicite in praeceptis Decalogi,
sed ad ea possunt reduci, cum implicite in eis contineantur. Et sic praeceptum de labore manuum, per quem vita
corporalis conservatur reducitur ad hoc praeceptum, non occides, sicut etiam praeceptum de manducando; vel ad
hoc praeceptum, non furtum facies, quo omne illicitum lucrum, quod per laborem manuum evitatur, prohibetur.
RC3
Ad tertium dicendum, quod in quolibet praecepto duo sunt consideranda; scilicet finis praecepti et possibilitas
observandi; quia omnia praecepta cuiuslibet legis sunt ordinata ad aliquod bonum inducendum, vel malum
tollendum: nec aliquid impossibile praecipi potest; unde dicit Hieronymus: qui dicit, Deum aliquid praecepisse
impossibile, anathema sit.
Si ergo sit tale praeceptum quod nullo modo reddi possit impossibile ad observandum, et sine eo finis intentus
haberi non possit, obligatio illius praecepti semper manet; sicut est in praeceptis de actibus virtutum: quia ad
minus actus interiores semper sunt in hominis potestate, et sine eis vita spiritualis conservari non potest, ut
dictum est.

153

