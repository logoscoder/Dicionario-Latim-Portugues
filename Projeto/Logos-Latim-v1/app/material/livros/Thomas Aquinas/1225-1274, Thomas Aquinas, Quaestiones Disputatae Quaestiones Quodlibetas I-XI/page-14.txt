In aedificio autem spirituali sunt quasi manuales operarii, qui particulariter insistunt curae animarum, puta
sacramenta ministrando, vel aliquod huiusmodi particulariter agendo; sed quasi principales artifices sunt
episcopi, qui imperant, et disponunt qualiter praedicti suum officium exequi debeant; propter quod et episcopi, id
est superintendentes, dicuntur; et similiter theologiae doctores sunt quasi principales artifices, qui inquirunt et
docent qualiter alii debeant salutem animarum procurare.
Simpliciter ergo melius est docere sacram doctrinam, et magis meritorium, si bona intentione agatur, quam
impendere particularem curam saluti huius et illius; unde apostolus de se dicit, I ad corinth. I, 17: non enim misit
me Christus baptizare, sed evangelizare; quamvis baptizare sit opus maxime conferens saluti animarum; et II ad
timoth., II, 2, idem apostolus: commenda fidelibus hominibus qui idonei erunt et alios docere.
Ipsa etiam ratio demonstrat quod melius est erudire de pertinentibus ad salutem eos qui et in se et in aliis
proficere possunt, quam simplices qui in se tantum proficere possunt.
In aliquo tamen casu necessitate imminente deberent et episcopi et doctores, intermisso proprio officio,
particulariter intendere saluti animarum.
RA1
Ad primum ergo dicendum, quod nullam iacturam temporis patitur qui quod est melius operatur docendo sacram
doctrinam, vel qui ad hoc per studium se disponit.
RA2
Ad secundum dicendum, quod perfectus dicitur aliquis dupliciter: uno modo quia habet perfectionem; alio modo
quia habet statum perfectionis.
Perfectio autem hominis in caritate consistit, quae hominem Deo coniungit; unde quantum ad dilectionem Dei
dicitur genes.
Cap. XVII, 1: ambula coram me, et esto perfectus; quantum vero ad dilectionem proximi, postquam Dominus
dixerat: dilige inimicos vestros, concludit, Matth. V, 48: estote ergo perfecti.
Statum autem perfectionis habere dicuntur qui solemniter obligantur ad aliquid perfectioni annexum.
Est autem aliquid annexum perfectioni caritatis dupliciter.
Uno modo sicut praeambulum et praeparatorium ad perfectionem, ut paupertas, castitas et huiusmodi, quibus
homo retrahitur a curis saecularium rerum, ut liberius vacet his quae Dei sunt; unde huiusmodi magis sunt
quaedam perfectionis instrumenta; propter quod Hieronymus, exponens illud verbum Petri dicentis, Matth. XIX,
27: ecce nos reliquimus omnia, et secuti sumus te, dicit, quod non sufficit Petro dicere: ecce nos reliquimus
omnia; sed addidit quod perfectum est: et secuti sumus te.
Quicumque ergo vel voluntariam paupertatem vel castitatem servant, habent quidem praeparatorium perfectionis,
sed non dicuntur habere statum perfectionis, nisi qui se ex solemni professione ad huiusmodi obligant.
Aliquid enim solemne et perpetuum dicitur habere statum; sicut patet in statu libertatis vel matrimonii, et
similium.
Alio vero modo aliquid est annexum perfectioni caritatis ut effectus; ut scilicet aliquis curam animarum
suscipiat: est enim perfectae caritatis ut aliquis propter Dei amorem praetermittat dulcedinem contemplativae
vitae, quam magis amaret, et accipiat activae vitae occupationes ad procurandum proximorum salutem.
Quicumque ergo hoc modo saluti proximorum intendit, habet quidem aliquem perfectionis effectum, sed non
habet perfectionis statum nisi episcopus, qui cum quadam solemni consecratione suscipit animarum curam.
Archidiaconi vero et parochiales presbyteri magis habent commissa quaedam officia quam quod per hoc in
aliquo perfectionis statu ponantur.
Soli ergo religiosi et episcopi dicuntur perfecti, quasi statum perfectionis habentes; unde religiosi fiunt episcopi,
sed non archidiaconi vel plebani.
Cum ergo dicitur quod perfecti tenentur ad id quod melius est, verum est si intelligatur de his qui dicuntur
perfecti propter perfectionem caritatis. Huiusmodi enim obligantur ex lege interiori, quae inclinando obligat;
unde ad hoc obligantur secundum mensuram suae perfectionis, quod implent.
Si autem intelligatur de his qui dicuntur perfecti propter statum, sicut episcopi et religiosi, non est verum. Non
enim tenentur episcopi nisi ad ea ad quae se extendit cura recepti regiminis; et religiosi non tenentur nisi ad ea ad
quae obligantur ex voto suae professionis; alioquin esset obligatio ad infinitum, cum tamen natura et ars et omnis
lex certos terminos habeant. Dato tamen quod perfecti semper tenentur ad id quod melius est, non esset ad
propositum, sicut ex supradictis apparet.
RA3
Ad tertium dicendum, quod licet praelatus teneatur subditum suum revocare ab omni malo, non tamen tenetur
eum inducere ad omne melius. Haec etiam ratio in proposito locum non habet, sicut nec aliae, etc..
|q8 Quaestio 8
Prologus
PR
Deinde quaerebantur duo de his quae pertinent ad religiosos.
PR1
14

