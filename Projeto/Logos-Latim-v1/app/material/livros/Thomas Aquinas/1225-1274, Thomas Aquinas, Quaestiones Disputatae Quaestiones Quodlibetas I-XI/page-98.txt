Unde aliter est intelligendum cum dicitur quod Deus potuit facere aliquem particularem effectum, puta equum
vel hominem, antequam fecerit, vel etiam alibi quam fecerit; et aliter cum hoc de mundo dicitur.
Nam cum de homine vel equo hoc dicitur, signatur aliquod tempus vel locus aliquis esse in quo homo a Deo fieri
potuerit; sed cum de hoc mundo dicitur, non signatur quod sit aliquod tempus ante mundum, nec aliquis locus
extra ipsum: sed significatur quod Deus potuit mensuram loci aut temporis mundi facere maiorem.
Si ergo quaeratur utrum potuerit mundum facere in infinitum antequam fecerit; si hoc quidem referatur ad
potentiam facientis, manifestum est quod in infinitum ante facere potuit: Dei enim potentia est aeterna, cui nihil
accrescere potuit, ut inciperet quandoque facere mundum, cum prius non potuerit. Si vero referatur ad ipsum
mundum, sic non potuit fieri ut esset semper, supposita catholicae fidei veritate, quae habet mundum quandoque
non fuisse.
Sicut enim Deus non potest facere ut quod fuit non fuerit, ut infra dicetur, ita non potest facere ut quod fuit
quandoque, nunquam non fuerit. Secundum hunc ergo sensum dicitur quod Deus non potuit mundum facere in
infinitum antequam faceret.
Sed adhuc intelligendum est, quod infinitum dicitur dupliciter.
Uno modo in actu; et sic dicitur secundum modum praedictum, quod Deus non potuit facere mundum in
infinitum antequam fecerit: id est quod duratio mundi in infinitum ante praecesserit.
Alio modo dicitur infinitum secundum potentiam; et sic potuit Deus in infinitum mundum facere antequam
fecerit, quia quantumcumque ante detur eum fecisse, adhuc potuit eum prius facere. Et sic non est dare primum
instans in quo Deus potuit facere mundum; est autem dare primum instans in quo fecerit, sicut etiam est dare
supremum ubi, usquequo Deus mundum fecerit; non tamen est dare supremum ultra quod facere non potuerit.
Et sic patet quod quaestio cessat.
|a2 Articulus 2
TTA
Utrum praesciti a Deo possint demereri.
TTB
Ad secundum sic proceditur: videtur quod praesciti a Deo non possint demereri.
AG
Sicut enim aliqui sunt electi a Deo ab aeterno ad gratiam habendam, ita etiam aliqui sunt praesciti a Deo ad hoc
quod suae naturae relinquantur. Sed naturalibus non meremur neque demeremur. Ergo praesciti a Deo non
demerentur.
SC
Sed contra, nullus damnatur a Deo nisi propter demeritum, cum Deus sit iudex iustus.
Sed praesciti damnantur a Deo. Ergo demerentur.
CO
Respondeo. Dicendum, quod scientia Dei comparatur ad res creatas sicut ars ad artificiata.
Unde sicut ars non solum est cognoscitiva sed factiva eorum quae secundum artem fiunt; eorum vero quae ab
artis regulis deviant, est cognoscitiva: ita etiam scientia Dei est factiva et cognoscitiva omnium bonorum,
malorum vero, sive peccatorum, quae sunt deviationes quaedam ab aeterna lege ipsius, scientia Dei est
cognoscitiva, non autem causativa.
Et sic patet quod boni qui per gratiam iustificantur, non solum sunt a Deo ab aeterno praecogniti, sed etiam electi
ad gratiam habendam: peccatores autem qui non iustificantur per gratiam, non sunt electi vel praeordinati a Deo
ad culpam, sed solum praesciti quod non sint gratiam habituri, sed suae naturae sint relinquendi.
Quia vero omne agens potest in id quod est infra se, non autem in id quod est supra se, natura sibi relicta non
potest in actum meritorium, qui est supra facultatem naturae; potest autem in actum peccati, qui est demeritorius,
sicut in aliquid infra naturam humanam existens: homo enim peccando descendit a dignitate suae naturae.
Et sic patet quod praesciti possunt demereri.
RA
Ad primum dicendum, quod hoc quod dicitur, quod naturalibus non meremur neque demeremur, potest intelligi
dupliciter.
Uno modo sic quod naturalia ipsa non sunt merita vel demerita; et sic verum est quod merita sunt supra naturam,
et demerita sunt contra naturam.
Alio modo potest intelligi sic quod naturalia non sint principia merendi vel demerendi; et sic falsum est:
naturalia enim adiuta per gratiam sunt principia merendi, sibi autem relicta possunt esse principia demerendi, ut
dictum est.
|q2 Quaestio 2
Prologus
PR
Deinde circa potentiam quaesita sunt duo.
98

