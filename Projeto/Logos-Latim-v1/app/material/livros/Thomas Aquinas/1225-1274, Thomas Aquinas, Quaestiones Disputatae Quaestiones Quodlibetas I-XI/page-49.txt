duodecim discipulos, ex quibus unus erat futurus diabolus, ut dicitur Ioan., VI: nec apostoli praetermiserunt
eligere septem diaconos propter unum Nicolaum, qui ex eis periit.
Multo ergo minus religiosi debent praetermittere multorum salutem propter paucos qui apostatare inveniuntur.
RA6
Ad sextum dicendum, quod illi qui obligati iuramento vel voto religionem intrant, non faciunt contra
prohibitionem ecclesiae, ut ostensum est; unde ex hoc quod intrant, non efficiuntur filii Gehennae, sed filii vitae
aeternae, quam Dominus promittit Matth., XIX, V. 29, relinquentibus temporalia propter ipsum: sed ex hoc quod
exeunt post professionem, efficiuntur Gehennae filii. Sed hoc non praeiudicat recipientibus eos, nisi eorum malis
exemplis sint perversi; unde signanter Dominus dicit: facitis eum filium Gehennae duplo quam vos: quia, ut
chrysostomus dicit, malorum magistrorum provocatus exemplo fiebat peior magistris.
RA7
Ad septimum dicendum, quod ratio illa sapit Manichaeorum haeresim, qui hanc rationem ad duas erroneas
conclusiones adducunt.
Primo quidem ad hoc quod omnia corpora corruptibilia non sunt a Deo. Si enim, inquiunt, a Deo essent, non
dissolverentur.
Secundo ad hoc quod caritas semel habita, nunquam amittatur; ita quod qui peccat mortaliter, nunquam gratiam
habuit. Si enim, inquiunt, gratiam habuisset, hoc fuisset opus Dei, et ita dissolutum non fuisset; quod etiam haec
ratio intendit, ut scilicet si aliquis non perseverat in religione, quod propositum de intrando religionem a Deo non
fuerit.
Est ergo sciendum, quod verba illa non dicuntur ad ostendendum quod illa quae sunt a Deo, in perpetuum
maneant, et corrumpi non possint; sed ad ostendendum infallibilitatem divinae providentiae; non enim potest
esse ut Dei providentia fallatur; unde signanter non dicit opus Dei esse indissolubile, sed consilium. Secundum
ergo divinam providentiam quibusdam datur donum gratiae ad praesentem iustitiam, et tamen non datur eis
donum perseverantiae; quibusdam autem datur etiam donum perseverantiae, ut patet per Augustinum in libro de
dono perseverantiae.
|a2 Articulus 2
TTA
Utrum qui obligati sunt voto vel iuramento ad intrandum religionem, possint absque peccato in saeculo
remanere.
TTB
Ad secundum sic proceditur: videtur quod illi qui obligati sunt voto vel iuramento ad intrandum religionem, non
teneantur intrare.
AG1
Omnis enim Christi actio, nostra est instructio.
Sed Dominus non imponebat hominibus necessitatem, sed hoc relinquebatur eorum liberae voluntati; unde
dicebat cuidam, ut habetur Matth., XIX, 17: si vis ad vitam ingredi, serva mandata; et iterum V. 21: si vis
perfectus esse, vade, et vende omnia quae habes, et da pauperibus; et apostolus, I ad Cor., VII, 25: de virginibus
autem praeceptum Domini non habeo, consilium autem do ergo videtur quod non ex necessitate teneantur aliqui
religionem intrare propter iuramentum vel votum.
AG2
Praeterea, nullus potest iuramento vel voto obligari ad aliquid in quo detrimentum perfectionis patiatur. Sed per
hoc quod aliqui religionem intrant, detrimentum perfectionis patiuntur; impediuntur enim propter religionis
observantiam a visitatione infirmorum, et collectione ecclesiarum, et aliis operibus pietatis, in qua summa
christianae religionis consistit, ut Ambrosius dicit super illud I ad Tim., IV, 8: pietas... Ad omnia utilis est. Ergo
illi qui iuraverunt vel voverunt religionem intrare, non tenentur.
AG3
Praeterea, prosper dicit in II de vita contemplativa: sic abstinere vel ieiunare debemus, ut non nos ieiunandi vel
abstinendi necessitati subdamus. Sed illi qui sunt in religione, ex necessitate ipsius voti vel obedientiae abstinent
vel ieiunant. Ergo minus merentur; non ergo ad religionis statum potest aliquis iuramento vel voto obligari.
AG4
Praeterea, virtus est circa difficile et bonum.
Sed difficilius est bene vivere in saeculo quam in religione. Ergo magis est virtuosum; non ergo ad statum
religionis aliquis iuramento aut voto obligari potest.
AG5
Praeterea, communis utilitas praeferenda est bono privato. Sed per hoc quod aliqui religionem intrant, derogatur
communi utilitati: si enim omnes religionem intrarent, non essent qui plebium curam agerent; et ita populus sine
rectoribus remaneret. Ergo melius faciunt si non intrant religionem, quam si intrarent.
SC1

49

