meruerunt. Sed hoc non videtur competere nisi soli Christo, qui est filius naturalis, ut hereditatem divinae
fruitionis sine merito habeat. Alii vero dicunt, quod merentur eam ex operibus quae circa nos agunt.
Et hoc etiam non videtur conveniens, ut meritum sequatur praemium; cum magis meritum sit dispositio ad
praemium. Tertii vero dicunt, quod in primo instanti beatitudinem meruerunt ex hoc ipso quod ad verbum
conversi sunt. Et haec opinio inter has tres probabilior est.
Unde ad eius evidentiam sciendum est quod meritum se habet ad praemium sicut motus ad terminum, et sicut
fieri ad factum esse. In his autem quae successive fiunt, prius est fieri quam factum esse; in his vero quae fiunt
subito, simul est fieri et factum esse, sicut simul aer illuminatur et illuminatus est, et simul res creatur et creata
est.
Cuius ratio est, quia instans illud in quo primo aliquid factum est, est terminus temporis praecedentis, in quo non
erat: et sic aliquid de aliqua proprietate illius temporis retinet, in quantum potest dici quod ante hoc instans res
ista non fuit. Et quamvis in his quae per modum successivum fiunt, fieri attribuatur tempori praecedenti, in
momentaneis tamen factionibus fieri non potest attribui nisi ipsi instanti primo, quod dividit inter esse et non
esse rei. Unde, quamvis in omnibus aliis instantibus sequentibus possit dici quod hoc factum est, non tamen
potest dici quod fiat et factum est, nisi in primo.
Similiter dico, quod in primo instanti quo mens angelica conversa est ad verbi fruitionem: et beata quidem erat
ratione perfectae fruitionis, quasi in facto esse existens; et beatitudinem merebatur, in hoc quod convertebatur ad
verbum, non praeexistente beatitudinis perfectione, sed quasi existens in ipso fieri beatitudinis; sed postmodum
mens Angeli est tantum beata, et non beatitudinem meretur.
Similiter est de contritione; quia in eodem instanti est terminus praeparationis ad gratiam et gratiae infusio.
RA1
Ad primum ergo dicendum, quod non oportet ponere idem simul esse perfectum et imperfectum; sed idem simul
esse perfectum et terminum imperfectionis, vel nunc primo esse perfectum.
RA2
Ad secundum dicendum, quod Angelus meretur ut viator, non quasi distans a termino, sed ut in termino viae
existens.
RA3
Ad tertium dicendum sicut ad primum.
|a4 Articulus 4
TTA
Utrum Angeli moveantur in instanti.
TTB
Ad quartum sic proceditur: videtur quod Angelus moveatur in instanti.
AG1
Sicut enim dicitur in Lib. De intelligentiis, in motu Angeli magnitudo spatii distantiam non operatur. Sed propter
distantiam, quam facit magnitudo spatii, contingit quod aliquid non aeque cito perveniat ad propinquum et
distans. Ergo Angelus aeque cito ad distans et propinquum pervenit. Sed omne tale movetur in instanti. Ergo
Angelus in instanti movetur.
AG2
Praeterea, sicut se habet mobile divisibile ad motum divisibilem successivum, ita se habet mobile indivisibile ad
motum indivisibilem et instantaneum. Sed corpus, quod est mobile divisibile, movetur successive in tempore
divisibili. Ergo Angelus, qui non est mobile divisibile, ex hoc quod caret quantitate, movetur subito, vel in
instanti.
AG3
Praeterea, Aristoteles, IV physic., probat, quod si aliquid moveretur in vacuo, moveretur in instanti, propter hoc
quod medium mobili non resistit. Sed sicut vacuum non resistit corpori in motu, ita nec aliquid plenum ipsi
Angelo. Ergo Angelus movetur in instanti.
SC
Sed contra, est quod dicit Augustinus, VIII super genes. Ad litteram, quod Deus movet creaturam spiritualem per
tempus. Angelus autem est creatura spiritualis. Ergo movetur per tempus, et non in instanti.
CO
Respondeo. Dicendum, quod in omni motu oportet intelligere successionem et tempus per aliquem modum, eo
quod termini cuiuslibet motus sunt sibi oppositi invicem, et incontingentes, ut patet in I physic..
Unde oportet quod omne mobile intelligatur esse primum in uno termino motus, et posterius in altero; et sic
sequitur successio.
Sed transire de uno termino ad alterum in motibus corporalibus contingit dupliciter.
Uno modo sicut de instanti in instans. Hoc autem esse non potest nisi quando sunt tales termini motus inter quos
est accipere aliquo modo medium, sicut inter duo instantia est tempus medium, ut patet in loci mutatione et

189

