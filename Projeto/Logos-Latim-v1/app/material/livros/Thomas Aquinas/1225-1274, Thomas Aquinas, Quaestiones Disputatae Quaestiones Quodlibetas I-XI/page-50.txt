Sed contra. Est quod dicitur in Psalmo LXXV, 12: vovete, et reddite Domino Deo vestro; ubi dicit Glossa: quod
vovere voluntati consulitur; sed post voti promissionem reddita necessario exigitur. Item Eccle., V, 3, dicitur: si
quid vovisti Deo, ne moreris reddere: displicet enim ei infidelis et stulta promissio.
SC2
Praeterea, Augustinus dicit in epistola ad armentarium et Paulinam: quia iam vovisti, iam te obstrinxisti; aliud
tibi facere non licet; priusquam esses voti reus, liberum fuit quod esses inferior: quamvis non sit gratulanda
libertas qua fit ut non debeatur quod cum lucro redditur.
CO
Respondeo. Dicendum, quod dicere quod illi qui voto vel iuramento sunt obligati ad intrandum religionem, non
teneantur intrare, est manifeste haereticum.
Quicumque enim dicit non esse peccatum id quod est contra praeceptum Dei, haereticus iudicatur: sicut
haereticus iudicaretur quicumque diceret quod fornicatio simpliciter non sit peccatum mortale; est enim contra
hoc praeceptum: non moechaberis, ut sancti exponunt.
Sunt autem excellentiora praecepta primae tabulae, quae ordinantur ad dilectionem Dei, quam praecepta
secundae tabulae, quae ordinantur ad dilectionem proximi; unde quicumque dicit quod sine peccato praeteriri
possit aliquid pertinens ad praecepta primae tabulae, est manifeste haereticus.
Cum autem impletio voti pertineat ad latriam, manifestum est quod quicumque dicit votum non esse implendum,
loquitur contra primum praeceptum primae tabulae, quod est de cultu latriae soli Deo exhibendo. Qui vero dicit,
iuramentum non esse implendum, loquitur contra secundum praeceptum primae tabulae, quod est, non assumes
nomen Dei tui in vanum.
Unde manifeste est haereticus quicumque hoc dicit, nisi forte dicat quod intrare religionem sit illicitum;
iuramenta enim vel vota facta de rebus illicitis non sunt obligatoria, secundum illud Isidori: in malis promissis
rescinde fidem.
Sed hoc iterum est haereticum dicere, quod non sit licitum intrare religionem; est enim expresse contra Christi
consilia.
Unde quicumque dicit, quod ille qui est obligatus voto vel iuramento ad intrandum religionem, potest absque
peccato in saeculo remanere, est manifeste haereticus, si tamen in hoc pertinaciter perseveret.
RA1
Ad primum ergo dicendum, quod necessitas voti vel iuramenti non excludit voluntatem, ut supra dictum est.
Sicut enim aliquis ex lege communi obligatur ad observanda Dei praecepta, quae tamen voluntarie servat, unde
et Dominus dicit: si vis ad vitam ingredi, serva mandata; sic ille qui emisit iuramentum vel votum, obligatur ex
quadam privata obligatione; et tamen voluntarie implet iuramentum vel votum, ita tamen quod ante iuramentum
et votum licitum est ei facere vel non facere; unde et Dominus dicit: si vis perfectus esse; et Paulus de virginitate
consilium dat: sed post iuramentum vel votum, illicitum est non implere.
RA2
Ad secundum dicendum, quod illa ratio continet haeresim damnatam; scilicet quod melius sit in saeculo
remanere et operibus pietatis vacare, quam religionem intrare.
Continetur enim inter errores vigilantii, contra quem Hieronymus scribens dicit: iste venena perfidiae catholicae
fidei sociare conatur, impugnare virginitatem, odisse pudicitiam, in convivio saecularium contra sanctorum
ieiunia declamare; et postmodum contra singulos articulos a vigilantio propositos disputans, venit ad istum
articulum, dicens: quod autem asserit, eos melius facere qui utuntur rebus suis, et paulatim fructus possessionum
pauperibus dividunt, quam illos qui possessionibus venumdatis, semel omnia largiuntur; non a me ei sed a Deo
respondebitur: si vis esse perfectus, vade, et vende omnia quae habes, et da pauperibus, et veni, sequere me. Iste
quem tu laudas, secundus aut tertius gradus est, quem et nos recipimus, dummodo sciamus prima secundis et
tertiis praeferenda.
Et ideo in Lib. De ecclesiae dogmatibus, cum aliis erroribus iste damnatur, cum dicitur: bonum est facultates
cum dispensatione pauperibus erogare; melius est pro intentione sequendi Deum in simul donare, et absolutum
sollicitudine egere cum Christo.
Nec solus status religionis praefertur eleemosynis quas quis facit in saeculo, sed etiam virginitati in saeculo
observatae; dicit enim Augustinus in Lib. De virginitate: nemo, quantum puto, ausus fuit virginitatem praeferre
monasterio.
RA3
Ad tertium dicendum, quod idem opus factum ex voto, laudabilius est et magis meritorium, quam si fiat sine
voto.
Quod ex hoc patet, quia omnis actus de se tanto est magis laudabilis et meritorius, quanto ex digniori virtute
procedit: sicut opus iustitiae, si fiat ex caritate, laudabilius erit.
Manifestum est autem, quod cum aliquis ieiunat absque voto, facit actum virtutis, qui est abstinentia; cum autem
ieiunat implens votum, actum abstinentiae facit ex latria; quae, cum ordinet nos ad Deum, est nobilior virtus
quam abstinentia, vel quaecumque alia virtus quae ordinat nos circa bona creata; propter quod Augustinus dicit

50

