Duobus ergo modis praeceptum de operatione manuum obligationem amittit. Uno modo quando aliquis redditur
impotens ad laborandum propter imbecillitatem. Alio modo quando finem huius praecepti, scilicet
conservationem corporalis vitae, consequi potest sine labore manuum, ut ex dictis patet.
RC4
Ad quartum dicendum, quod ad laborem manuum, per se loquendo, aequaliter religiosi et saeculares tenentur.
Quod patet ex duobus.
Primo ex verbo apostoli, II ad thessal., cap. III, 6: ut ponit de opere manuum praeceptum, dicens: subtrahatis vos
ab omni fratre ambulante inordinate, etc.. Fratres enim omnes christianos vocat; non enim tunc temporis aliqui
religiosi determinati erant.
Secundo patet ex hoc quod religiosi non tenentur ad alia quam saeculares, nisi ad ea quibus se ex voto
obligaverunt.
Sed per accidens contingit quod hoc praeceptum magis tangit religiosos quam alios. Et hoc dupliciter.
Primo quia religiosi in paupertate vivunt; unde facilius potest eis accidere quod non habeant unde vivant, quam
aliis saecularibus.
Secundo ex statuto regulae in aliquibus ordinibus; unde dicit Hieronymus in epistola ad rusticum monachum:
Aegyptiorum monasteria hunc tenent morem, ut nullum absque opere et labore suscipiant, non tam propter victus
necessaria, quam propter animae salutem, ne vagetur perniciosis cogitationibus; sicut etiam ad vigilias et alia
quibus domatur corpus, tenentur quandoque religiosi ex statutis suis, ad quae saeculares non tenentur.
RC5
Ad quintum dicendum, quod quamvis usus liberalium artium sit nobilior, non tamen ita est necessarius ad vitam
corporis sustentandam; et praeterea sub operatione manuum comprehenditur, sicut ex dictis patet, etc..
|a2 Articulus 2
TTA
Utrum ab hoc praecepto scil. A labore manuum excusentur illi qui spiritualibus operibus vacant.
TTB
Circa secundum sic proceditur: videtur quod illi qui spiritualibus operibus vacant, non excusentur a labore
manuum.
AG1
I enim ad thessal., III, 20, super illud: si quis non vult operari, non manducet, dicit Glossa Augustini: dicunt
quidam de operibus spiritualibus hoc apostolum praecepisse; et postea subdit: sed superflue conantur et sibi et
ceteris caliginem obducere, ut quod caritas utiliter monet, non solum facere nolint, sed nec intelligere. Et ita
videtur quod per spiritualia opera a labore manuum non excusentur.
AG2
Praeterea, inter omnia spiritualia maxima sunt oratio, lectio et praedicatio. Sed per ista opera non excusantur
aliqui a labore manuali. Ergo, etc.. Probatio mediae. Augustinus dicit in Lib. De operibus monachorum: quid
agant qui operari corporaliter nolunt, scire desidero, etc.. Vacant orationibus, inquiunt, et lectionibus, et verbo
Dei: et postea subdit: sed si ab his amovendi non sumus, nec manducandum est, nec est praeparandum.
Si autem ab ista vacare servos Dei certis intervallis temporum infirmitatis necessitas cogit, cur etiam non
praeceptis apostolicis observandis aliquas partes temporum deputamus? et quantum ad orationes dicit: citius
exauditur una obedientis oratio quam decem millia contemnentis. Quantum vero ad psallentes subdit: cantica
divina cantare, etiam manibus operantes facile possunt, et ipsum laborem divino tamquam celeumate consolari.
Quantum vero ad legentes subdit: qui autem dicunt se lectioni vacare, nonne illic inveniunt quod praecepit
apostolus? quae est ergo ista perversitas, lectioni nolle obtemperare, dum vult ei vacare? quis enim nesciat, tanto
citius quemcumque proficere cum bona legit, quanto citius facit quod legit? quantum vero ad praedicantes
subiungit: si autem alicui sermo est erogandus, et ita se occupat ut manibus operari non vacet, numquid omnes
possunt in monasterio venientibus ad se, vel divinas lectiones exponere, vel de aliquibus disputationibus
salubriter disputare? quando ergo non omnes possunt, cur sub hoc obtentu omnes vacare volunt? quamquam etsi
omnes possent, vicissitudine facere deberent, et non solum ut ceteri a necessariis actibus occuparentur, sed quia
sufficit ut, pluribus audientibus, unus loquatur.
AG3
Praeterea, clerici maxime operibus spiritualibus occupantur. Sed ipsi tenentur ad laborem manuum. Ergo, etc..
Probatio mediae.
Distinct. 81, dicitur: clericus victum aut vestitum sibi artificio vel agricultura, absque officii sui dumtaxat
detrimento, praeparet.
Item in alio capitulo: clericus qui verbo Dei eruditus est, artificio victum quaerat. Item: omnes clerici qui ad
operandum validi sunt, et artificialia et litteras discant.
AG4
Praeterea, religiosi qui omnia reliquerunt, maxime operibus spiritualibus vacant.

154

