Praeterea, Gregorius dicit, et habetur in decretis, distinct. 48: scimus quod aedificati parietes non prius tignorum
pondus accipiunt, nisi nativitatis suae humore siccentur; ne si ante pondera quam solidentur accipiant, cunctam
simul ad terram fabricam deponant.
Sed pueri qui nondum sunt exercitati in praeceptis, sunt quasi parietes nondum desiccati.
Ergo non sunt eis imponenda tigna, id est gravia religionis instituta.
AG7
Praeterea, status religionis est status poenitentiae.
Sed pueri excipiuntur ab omni poenitentiae coercitione, ut habetur in decretis de poenitentia, dist. 4. Ergo non
sunt ad religionem inducendi.
AG8
Praeterea, sicut dicitur XX, quaest. 3, quod quis non optat nec eligit, profecto non diligit; quod autem non diligit,
facile contemnit.
Sed pueri antequam sint exercitati, non habent firmam electionem. Ergo nec firmam dilectionem. Facile ergo
religionem contemnent, si in tali aetate ad religionem inducantur.
AG9
Praeterea, Prov., XIII, 11: substantia festinata minuetur. Sed videtur esse nimia festinantia quod aliquis ad
consilia convolet nondum in praeceptis exercitatus. Ergo videtur quod bonorum spiritualium substantia de facili
minuatur. Ergo non sunt ad religionem inducendi.
AG10
Praeterea, non minor cura est adhibenda in ingressu religionis, quam in susceptione ordinis. Sed in ordinibus
prohibentur ad maiores accedere qui minores non acceperunt.
Ergo etiam nec debet aliquis ad observantiam consiliorum religionis transire, nisi prius praeceptis observatis.
AG11
Praeterea, duo sunt homini necessaria: scilicet intelligere verum, et operari bonum.
Sed intelligendo verum stultus reputaretur qui prius ad difficiliora se transferret, quam leviora intelligeret. Ergo
stultum est in operatione boni, quod aliquis prius transeat ad consilia, quam in praeceptis exercitetur.
AG12
Praeterea, cuilibet in religione existenti convenit curam agere aliorum, vel saltem sui ipsius. Sed in his qui
eliguntur ad aliquam curam ecclesiasticam, oportet eligere meliorem.
Ergo oportet eos qui ad religionem assumuntur, eligere meliores. Hi autem sunt qui sunt exercitati in praeceptis.
Ergo tales sunt ad religionem inducendi.
AG13
Praeterea, illud quod est in se bonum, si ex eo sumatur peccati occasio, est abiiciendum; sicut serpens aeneus
quem Moyses fecerat ex mandato Domini ad sanandum filios Israel, ut habetur Num. XXI, ezechias combussit,
quia ex eo sumebatur idolatriae occasio. Similiter etiam quamvis benedictio sit secundum se bona, tamen
reprehenditur, si minor praesente maiore benedicit.
Cum ergo aliqui inexercitati in praeceptis sumant occasionem peccati ex ingressu religionis, ab ea recedentes,
quamvis religio sit secundum se bona, tamen videtur quod inexercitatos ad religionem inducere sit vitandum.
AG14
Praeterea, Gregorius dicit, et habetur in decretis, distinct. 48: casum appetit qui ad summi loci fastigia postpositis
gradibus per abrupta quaerit ascensum. Sed procedere ad consilia non observatis praeceptis est postponere
gradum. Ergo videtur quod hoc sit casum quaerere; et ita ad hoc non sunt aliqui inducendi.
AG15
Praeterea, Damascenus dicit in II Lib., quod non est utile inexpertum existentem et improbatum incorruptione
frui, ut non in superbiam incidat, et in laqueum diaboli. Ergo pari ratione non est utile improbatos et inexpertos
in praeceptis ad statum contemplationis assumi, ad quem religio ordinatur.
AG16
Praeterea, Gregorius dicit in Moral.: post Liae amplexus ad Rachelem Iacob pervenit, quia perfectus quisque
ante activae vitae ad fecunditatem iungitur, et post contemplativae ad requiem copulatur. Sed activa vita consistit
in observantia praeceptorum, status autem religionis pertinet ad vitam contemplativam.
Ergo non sunt aliqui ad religionem inducendi antequam sint in praeceptis exercitati.
AG17
Praeterea, nulla promissio est facienda cuius solutio non est licita. Sed solvere aliquid alicui pro ingressu
religionis non est licitum; unde dicitur I, quaest. 2: nunquam legimus Deum discipulos, vel eorum ministerio
conversos quempiam ad Dei cultum aliquo muneris interventu provocasse.
Ergo non sunt aliqui promissionibus ad religionem alliciendi.
AG18
Praeterea, nullus qui non est exercitatus in armis, secundum leges est admittendus ad militiam corporalem. Sed
religio est status militiae spiritualis. Ergo non sunt aliqui recipiendi ad religionem, nisi prius exercitati in
praeceptis quasi in quibusdam spiritualibus armis.
87

