Ad decimumtertium dicendum, quod non solum illud quod est peccatum, praebet occasionem ruinae, sed etiam
illud quod habet speciem mali: unde et apostolus dicit, I ad thessal., V, 22: ab omni specie mala abstinete vos. Et
quia serpens aeneus, etsi secundum se esset bonus ex sui institutione, tamen speciem habebat mali propter
similitudinem idololatriae: ideo apud eos qui erant ad idololatriam proni, non erat dimittendus, sed laudabiliter
fuit subtractus.
Introitus autem religionis nec est secundum se malum, nec habet speciem mali.
Benedictio autem, etsi sit de genere suo bona, tamen ad hoc quod sit actus virtutis, exigitur quod sit vestita
debitis circumstantiis, ut sit conveniens et personae et loco et tempori. Non est autem conveniens personae,
quando minor praesente maiore benedicit, quia, sicut dicitur ad Hebr., VII, 7, sine ulla...
Contradictione, quod minus est, a maiore benedicitur.
RA14
Ad decimumquartum dicendum, quod ille qui accedit ad consilia, non quaerit ascensum per abrupta postpositis
gradibus, sed magis resecat quae possunt hominem impedire ab observatione praeceptorum, sicut dictum est.
RA15
Ad decimumquintum dicendum, quod, secundum dictum Damasceni, magis esset contrarium concludendum.
Ideo enim Deus hominibus etiam post regenerationem incorruptibilitatem non statim addit, quia hoc non esset eis
utile, sed superbiendi occasio. Abundantia enim temporalium et corporalium bonorum est materia superbiae; et
ideo utile est homini ad superbiam vitandam, ut ad consilia transeat, temporalium bonorum superabundantiam
derelinquens.
RA16
Ad decimumsextum dicendum, quod amplexus Rachelis significat quietem contemplationis, ad quam etiam
consilia sequentes non statim a principio pervenire possunt, sed post longum exercitium bonorum operum.
Facilius tamen ad praedictam quietem pervenitur per observantiam consiliorum quam per exercitium
mandatorum in vita saeculari.
RA17
Ad decimumseptimum dicendum, quod si beneficiis temporalibus aliqui alliciantur ad religionem cum pacto,
sicut patet in emptione et venditione, est illicita solutio. Si autem aliquis alicui provideat sine pacto, non est
illicita solutio; unde post praemissa verba in eodem capite subiungitur: nisi forte de pauperum alimento quis in
concione proponat; et iterum subdit: dum tamen absit pactio, et omnis cesset conventio.
RA18
Ad decimumoctavum dicendum, quod status religionis, quantum ad eos qui in eo profecerint, est spiritualis
militia; quantum vero ad eos qui de novo intrant, est quasi cuiusdam tirocinii exercitium: ideo oportet ad
maiorem profectum quod a principio aliquis huiusmodi exercitium subeat, sicut et de exercitio militiae
temporalis vegetius docet in libro de re militari.
RA19
Ad decimumnonum dicendum, quod obligatio perficiens matrimonium corporale non potest fieri ante annos
pubertatis; cui obligationi similis est professio quae fit in religione ad perpetuo remanendum in ea. Sed ante
annos pubertatis potest fieri aliqua sponsio futuri matrimonii, sicut est in sponsalibus; cui assimilatur obligatio
quae fit ad religionem.
RA20
Ad vicesimum dicendum, quod sicut Glossa, ibidem, exponit, per hoc quod daemoniacus curatus volebat esse in
navi cum Christo, significatur desiderium eorum qui sunt a peccato mundati, quo cupiunt dissolvi et esse cum
Christo, et hoc non statim eis conceditur; sed oportet quod prius in hac vita laborent annuntiando verbum Dei.
Unde patet quod non est ad propositum.
RA21
Ad vicesimumprimum dicendum, quod quanto aliquis magis exercitatus in bono, ex Aegypto, id est ex saeculo,
ad religionem transit, tanto facilius in ea proficere potest: sed quia in saeculari vita imminent multa pericula,
quibus huiusmodi exercitium virtutis impeditur, tutius est quod a principio impedimenta dirumpat per
observantiam consiliorum.
RA22
Ad vicesimumsecundum dicendum, quod difficilius est observare praecepta in vita saeculari quam in vita
religiosa. Magna enim virtus requiritur ad hoc quod aliquis in saeculo vivens se immaculatum a vitiis saeculi
conservet; unde dicitur Eccli., XXXI, 8: beatus dives qui inventus est sine macula; et postea subditur: quis est
hic, et laudabimus eum? facit enim mirabilia in vita sua. Et ideo maioris praesumptionis esse videtur, si tamen sit
praesumptio, quod aliquis in saeculo vivens considerat se immaculatum, quam quod, tantae virtutis se non
existimans, ad religionem transeat, ut facilius a peccati macula conservetur, ad modum zachaei, qui cum statura
pusillus esset, ad hoc quod Christum videret, ascendit arborem sycomorum, id est ficum fatuam, per quam
religio designatur.
RA23

92

