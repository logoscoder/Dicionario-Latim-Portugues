hoc dantur ut per ea homo facilius salutem consequatur; unde status saecularium periculosior esse dicitur quam
religionis status.
Stultum est autem dicere, quod alicui qui debilior est, propter peccata quae commisit, non sit ad securiorem
vitam fugiendum. Est etiam contra doctrinam philosophicam, quae docet, illos qui sunt ad vitia proni, in
contrarium debere reflecti; sicut faciunt illi qui tortuosa lignorum dirigunt.
|a4 Articulus 4
TTA
Utrum peccent qui aliquem iurare faciunt ne religionem ingrediatur.
TTB
Circa quartum sic proceditur: videtur quod aliquis absque peccato possit aliquem iuramento astringere ad hoc
quod religionem non intret.
AG
Quod enim licitum est fieri, licitum est iurare. Sed licitum est alicui saeculari quod nunquam religionem intret.
Ergo licite potest hoc iurare. Qui ergo tali iuramento aliquem astringit, non peccat, quia non facit eum iurare
aliquid illicitum.
SC
Sed contra, propositum intrandi religionem a spiritu sancto est, ut habetur XIX, qu. 1, cap. Duae. Sed resistere
instinctui spiritus sancti est grave peccatum, de quo stephanus reprehendit Iudaeos, Act., VII, 51, dicens: vos
semper spiritui sancto resistitis. Ergo ille qui aliquem iuramento astringit ad non intrandum religionem, graviter
peccat.
CO
Respondeo. Dicendum, quod, sicut supra dictum est, in actibus humanis non est aliquid simpliciter iudicandum
illicitum propter id quod accidit in aliquo particulari casu, sed propter id quod est ut in pluribus; sicut etiam in
rebus naturalibus consideratur quod in pluribus est.
Contingit autem in aliquo casu, quod absque peccato aliquis potest astringere aliquem iuramento ad hoc quod
religionem non intret; puta si esset matrimonio ligatus, et vellet absque consensu uxoris religionem intrare, vel in
casibus similibus.
Simpliciter autem loquendo, inducere aliquem ad iurandum quod religionem non intret, grave est peccatum.
Si enim aliquis vellet religionem intrare, et immineret opportunitas temporis, et omnes circumstantiae
convenirent, graviter peccaret qui eum ab ingressu religionis prohiberet; unde Dominus, Matth., XXIII, 13,
comminatur Pharisaeis, qui nec ipsi intrabant in regnum caelorum, nec alios intrare sinebant.
Cum autem aliquis facit aliquem iurare quod religionem non intrabit, impedit eum, quantum in se est, ab
ingressu religionis secundum quodcumque tempus et secundum quamcumque circumstantiam opportunam, quia
in universali includuntur omnia particularia.
Unde manifestum est quod graviter peccat.
RA
Ad illud vero quod obiicitur in contrarium, dicendum, quod quamvis licitum sit ab aliquo bono opere abstinere,
tamen illicitum est vel sibi vel alii impedimentum opponere, quominus in illud bonum opus procedere possit:
sicut licitum est non dare eleemosynam huic pauperi; illicitum tamen est se vel alium iuramento adstringere ad
hoc quod alicui eleemosyna non detur.
Cuius ratio est, quia praetermittere actum virtutis potest aliquis absque peccato, eo quod praecepta affirmativa,
quae sunt de actibus virtutum, non obligant ad semper; sed impedimentum boni operis directe virtuti
contrariatur; et ideo cadit sub prohibitione praecepti negativi, quod obligat ad semper. Unde omnia talia
iuramenta sunt illicita, nec sunt observanda; et illi qui iurant, iurando periuri fiunt; quia iuramentum hominem
obligare non potest contra caritatem Dei et proximi.
Unde quamvis licitum sit alicui religionem non intrare, illicitum tamen est impedimentum iuramenti apponere
sibi vel aliis: est enim contra perfectionem vitae, et contra consilium Christi.
|q6 Quaestio 6
Prologus
PR
Deinde quaesita sunt tria de his quae competunt in religione existentibus.
PR1
Primo utrum religiosus qui nihil debet habere in proprio vel communi, possit eleemosynam facere de his quae
sibi ab aliis in eleemosynam dantur.
PR2
Secundo utrum aliquis in religione existens, sciens patrem suum gravi necessitate opprimi, possit exire absque
licentia praelati sui, ut subveniat patri.
PR3
52

