Si enim intendit aliquid temporale, puta honorem, divitias, excutere se a iugo religionis, aut aliquid huiusmodi,
manifestum est quod est prava intentio: unde melius faceret si non assentiret.
Si autem intendit profectum ecclesiae, sic planum est quod bona est intentio. Unde Augustinus dicit, XIX de
Civit. Dei: in actione non amandus est honor in hac vita, sive potentia, sed opus ipsum, si recte, atque utiliter fit,
idest ut valeat ad salutem subditorum; et inducit illud apostoli quod habetur I ad Tim. Cap. III, 1: si quis
episcopatum desiderat, bonum opus desiderat.
Sed tamen sciendum est, quod ad hoc opus maxima requiritur idoneitas: quia, ut Gregorius dicit in pastoral.,
tantum actionem populi debet actio transcendere praesulis, quantum distare solet a grege vita pastoris: ad quod
humana fragilitas secundum proprias vires sufficiens non est, secundum illud apostoli, II ad Cor., II, 16: et ad
haec quis tam idoneus? sed tamen ex auxilio gratiae divinae homines idonei et sufficientes redduntur, sicut ipse
postmodum subdit: idoneos nos fecit ministros novi testamenti.
Potest ergo aliquis laudabiliter, considerans proprium defectum, ex humilitate officium praelationis recusare,
sicut ieremias dicit: nescio loqui, quia puer ego sum; potest etiam laudabiliter consentire ex caritate fraterna, ut
salutem proximorum procuret, sicut Isaias qui dicit: ecce ego, mitte me.
Sed sicut Gregorius dicit in pastor., in utroque est subtiliter intuendum; quia et is qui recusavit, plene non restitit;
et is qui mitti voluit, ante se per altaris calculum purgatum vidit; ne aut non purgatus adire quisque sacra
ministeria audeat; aut quem superna gratia eligit, sub humilitatis specie supernae dispositioni contradicat.
Quia ergo valde difficile est purgatum se quemlibet posse agnoscere, praelationis officium tutius declinatur; non
tamen pertinaciter, cum ad suscipiendum hoc superna voluntas agnoscitur.
RA1
Ad primum ergo dicendum, quod illud verbum Gregorii non debet sic intelligi: potestas cum ex libidine
percipitur, amanda est; sed ita: potestas cum percipitur, non est amanda ex libidine; subdit enim: sed ex
longanimitate toleranda.
RA2
Ad secundum dicendum, quod melior est intentio praelationem fugientium secundum proprium desiderium,
dummodo non adsit necessitas ex parte imponentis hoc onus. Unde Augustinus dicit, XIX de Civit. Dei: superior
locus, sine quo populus regi non potest, etsi ita teneatur ut decet, tamen indecenter appetitur; otium enim
sanctum quaerit caritas veritatis, negotium iustum suscipit necessitas caritatis.
|a3 Articulus 3
TTA
Utrum praelatus qui dat beneficium ecclesiasticum alicui suo consanguineo, sperans per hoc suum genus exaltari
et ditari, committat simoniam.
TTB
Circa tertium sic proceditur: videtur quod praelatus qui dat beneficium ecclesiasticum alicui suo consanguineo
vel amico, ut alii eius consanguinei exaltentur, simoniam committat.
AG
Est enim simonia studiosa voluntas emendi vel vendendi aliquid spirituale, aut spirituali annexum. Sed in casu
praedicto videtur esse emptio et venditio, in quibus est liberalitas: hic autem hoc speratur, ut liberaliter
recompenset.
Ergo est ibi simonia.
SC
Sed contra, est quod Isaiae XXXIII, 15, super illud, (beatus) qui excutit manus suas ab omni munere, dicit
Glossa, quod triplex est munus: a manu, a lingua, ab obsequio; quorum nullum est in proposito casu. Ergo non
est ibi simonia.
CO
Respondeo. Dicendum, quod cum simonia circa emptionem et venditionem consistat, hic distinguendum videtur:
quia si praelatus intendit obligare eum cui dat beneficium ecclesiasticum, ad aliquam recompensationem
faciendam sibi vel suis consanguineis, intentio simoniaca est: intendit enim quamdam tacitam venditionem; si
vero non intendat eum obligare, sed intendat quod ille sibi vel sua propria sponte temporaliter recompenset, est
quidem prava intentio et carnalis, sed non simoniaca.
RA
Ad primum ergo dicendum, quod secundum Philosophum in IV ethic., liberalitas non est circa quemlibet usum
pecuniae, sed est circa dationes et sumptus; simonia autem est circa emptionem et venditionem.
|q12 Quaestio 12
Prologus
PR
Deinde circa doctores quaesita sunt duo.
PR1
114

