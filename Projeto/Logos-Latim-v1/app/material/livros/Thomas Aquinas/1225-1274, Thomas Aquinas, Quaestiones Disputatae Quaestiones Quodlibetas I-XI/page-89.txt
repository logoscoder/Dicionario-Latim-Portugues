et ad sequendum perfectionis opera. Ergo licitum est obligare voto vel iuramento pueros nondum exercitatos in
praeceptis ad religionem.
CO
Respondeo. Dicendum, quod hoc quod pro quaestione hic inducitur, dubitationem non habet, nisi quod quidam
contentioni studentes veritatem obnubilare conantur. Unde hic locum habent verba quae Augustinus dicit in II de
Civit. Dei: quantum ille est maior et tetrior insipientium morbus animorum, quo irrationabiles motus suos etiam
post rationem plene redditam, sive nimia caecitate, qua nec aperta cernuntur, sive obstinatissima pervicacia, qua
et ea quae cernuntur non feruntur, tamquam ipsam rationem veritatemque defendunt; fit necessitas copiosius
dicendi plerumque res claras, velut eas non solum spectantibus intuendas, sed quodammodo tangendo
palpantibus offeramus; et tamen quis disceptandi finis erit, si respondendum esse ipsis respondentibus nos
existimemus? nam qui vel non possunt intelligere quod vel tam duri sunt perversitate mentis, ut etiam si
intellexerint, non obediant, et respondentes loquuntur iniquitatem, atque infatigabiliter vani sunt: quorum dicta
contraria si toties velimus refellere, quoties obnixa fronte statuerunt non cogitare quid dicant, dum quocumque
modo nostris disputationibus contradicant, quam sit infinitum et aerumnosum et infructuosum vides.
Erit ergo hic modus servandus, ut veritas manifeste et quasi palpabiliter ostendatur: et si qua in contrarium dicta
fuerint, quae aliud pondus non habeant, contemnantur, ne semper oporteat inutiliter eadem replicare. Sed si quis
contrarium dicere voluerit, scribat quod dicit, ut alii intelligentes diiudicare possint an doceat veritatem.
Primo ergo circa propositam quaestionem, ut singula discutiamus, considerandum est, pueros etiam infra annos
pubertatis in religionem recipi non esse secundum se malum; immo esse expediens et fructuosum, quia illud
quod a pueritia assuescimus, semper perfectius et firmius tenemus, secundum illud Proverb. XXII, 6: adolescens
iuxta viam suam graditur; etiam cum senuerit, non recedet ab ea.
Et ideo apostoli instituerunt ut pueri etiam infantes ad christianam religionem reciperentur, ut in ea nutriti,
firmius et perfectius ei inhaererent; et hoc est quod dionysius dicit in ult. Cap. Eccles. Hierar.: secundum legem
sanctam confirmati infantes ad habitum sanctum habebunt consuetudinem ab omni remoti errore, et immundae
vitae expertes: hoc divinis nostris ducibus, id est apostolis, ad mentem venit, et visum est suscipere infantes.
Multo autem magis excedit christiana infidelium vita, quam vita religiosorum vitam saecularium; praesertim
cum in primitiva ecclesia omnium christianorum erat perfectissimus religionis status, secundum illud Act. IV, V.
32: multitudinis... Credentium erat cor unum et anima una; nec quisquam eorum, quae possidebat, aliquid suum
esse dicebat, sed erant illis omnia communia: ad cuius vitae exemplar omnes religiones sunt institutae.
Et ideo religionum institutores ex eadem causa qua apostoli, moti sunt ad recipiendum infantes in religionem; ut
patet de beato benedicto, qui, ut in II dialog. Legitur, recepit nutriendum in religionem maurum duodennem, et
placidum septennem.
Est tamen quaedam differentia circa hoc attendenda.
Nam pueri ante annos pubertatis ex naturali iure sunt sub cura parentum, propter hoc quod patiuntur discretionis
defectum, secundum quem possint bene regere seipsos. Et ideo in hac aetate possunt quidem religioni tradi, si a
parentibus offerantur; et erit rata traditio, praecipue si, cum ad annos pubertatis pervenerint, ratam habuerint
paternam oblationem. Unde Gregorius dicit: si pater vel mater filium filiamve intra septa monasterii in infantiae
annis sub regulari tradiderint disciplina, utrum liceat eis, postquam pubertatis impleverunt annos, egredi, et
matrimonio copulari, hoc omnino devitamus: quia nefas est ut oblatis a parentibus Deo filiis voluntatis frena
relaxentur.
Si autem in hac aetate propria sponte se religioni tradiderint, potest hoc per assensum vel dissimulationem
parentum ratum esse; unde dicitur XX, quaest. 2: si in qualibet minore aetate vel religionis tonsuram vel religioni
vestem debitam, in utroque sexu filiis aut unus aut ambo parentes dederint, aut forte vel nolentibus vel
nescientibus, scilicet parentibus, a se susceptam, non mox visam in filiis abdicaverint, sed vel coram se vel
episcopo palamque in conventu eodem filios talia habere permiserint, ad saecularem reverti habitum filiis ipsis
quandoque penitus non licebit.
Si vero pueri annos pubertatis transcenderint, possunt etiam invitis parentibus ad religionem transire, nec sunt
repellendi, immo magis advocandi: ut enim Gregorius dicit in quadam homilia, ad vitam bonam alius in pueritia,
alius in adolescentia, alius in iuventute, alius in senectute, alius in decrepita aetate perducitur; et cum in nulla
aetate sint repellendi, minus tamen sunt repellendi in pueritia. Dicit enim chrysostomus super matthaeum: quis
meruerit appropinquare Christo, si repelleretur ab eo simplex infantia? nam si sancti futuri sunt, quid vetatis
filios ad patrem venire? si autem peccatores futuri sunt, ut quid sententiam condemnationis profertis, antequam
culpam videatis? quam quidem damnationis sententiam proferunt aliqui, cum dicunt: non sunt recipiendi pueri ad
religionem, quia exibunt, et peiores efficientur.
Sed quod addunt quidam, quod oportet pueros prius exercitari in praeceptis, et postea transire ad consilia
observanda in religione, ex falso intellectu procedit.
Arbitrantur enim quod praecepta praeparent viam ad consilia. Non est autem sic: immo potius consilia parant
viam ad praecepta servanda, quia per consilia removetur homo a rebus saeculi, circa quas occupatus difficile est
quod innocentiam servet. Unde Hilarius dicit super matthaeum: grave onus innocentia subit incrementis opum
occupata: rem enim solius famulatus Dei non sine saeculi vitiis assequetur. Et ideo Dominus dicit Matth. XIX,
89

