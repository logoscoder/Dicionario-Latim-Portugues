peccatum non haberent; et loquitur de peccato infidelitatis, secundum Augustinum. Ergo Christo, si non fecisset
miracula, homines credere non tenerentur.
AG2
Praeterea, nullus potest mutare legem nisi legislator, vel eo superior. Sed Christus praedicabat quaedam quae
videbantur pertinere ad veteris legis abolitionem; sicut quod cibi non coinquinarent hominem, et quod licet in
sabbato operari. Si ergo non probasset se esse legislatorem, non fuisset ei credendum.
Sed hoc fieri non potuisset nisi per miracula, cum legislatorem multa miracula praecesserint. Ergo Christo non
erat credendum, nisi miracula fecisset.
AG3
Sed contra. Magis obligantur homines ad credendum primae veritati quam ad credendum visibilibus signis. Sed
licet Christus miracula non fecisset, ipse tamen verus Deus existens, prima veritas erat. Ergo etiam si miracula
non fecisset, adhuc erat ei credendum.
AG4
Praeterea, gratia unionis est maior quam gratia gratum faciens per adoptionem. Sed miracula non sufficienter
probant gratiam gratum facientem: quia, ut habetur Matth., VII, V. 22, his qui Christo in iudicio dicent:
Domine... In nomine tuo virtutes multas fecimus; respondebitur: non novi vos. Ergo multo minus miracula
sufficiunt ad probandum gratiam unionis. Si ergo sine miraculis Christo homines credere non tenerentur, neque
etiam miraculis factis tenebantur credere dicenti se esse Deum: quod patet esse falsum.
CO
Respondeo. Dicendum, quod nullus tenetur ad hoc quod est supra vires suas nisi per hunc modum quo sit sibi
possibile. Credere autem est super potentiam hominis naturalem, unde ex dono Dei provenit, secundum illud
apostoli ad Ephes., II, 8: gratia salvati estis per fidem, et hoc non ex vobis, Dei enim donum est; et ad philipp., I,
29, dicit: vobis datum est non solum ut in ipsum credatis, sed ut pro ipso patiamini. Homo ergo tenetur credere
secundum hoc quod adiuvatur a Deo aliquis ad credendum.
Adiuvatur autem a Deo aliquis ad credendum tripliciter.
Primo quidem per interiorem vocationem, de qua dicitur Ioan., VI, 45: omnis qui audivit a patre, et didicit, venit
ad me; et ad Roman., VIII, 30: quos praedestinavit, hos et vocavit.
Secundo per doctrinam et praedicationem exteriorem, secundum illud apostoli ad Roman., X, 17: fides ex auditu,
auditus autem per verbum Christi.
Tertio per exteriora miracula; unde dicitur I corinth., XIV, 22, quod signa data sunt infidelibus, ut scilicet per ea
provocentur ad fidem.
Si autem Christus visibilia miracula non fecisset, adhuc remanebant alii modi attrahendi ad fidem, quibus
homines acquiescere tenerentur.
Tenebantur enim homines credere auctori legis et prophetarum. Tenebantur etiam interiori vocationi non
resistere, sicut Isaias, de se dicit: Dominus Deus aperuit mihi aurem; ego autem non contradico, retrorsum non
abii; sicut de quibusdam dicitur Act., VII, 51: vos semper spiritui sancto restitistis.
RA1
Ad primum ergo dicendum, quod inter illa opera quae Christus in hominibus fecit, annumerari etiam debet
vocatio interior, qua quosdam attraxit; sicut Gregorius dicit in quadam homilia, quod Christus per misericordiam
Magdalenam traxit interius, qui etiam per clementiam suscepit foris. Annumerari etiam debet eius doctrina, cum
etiam ipse dicat: si non venissem, et locutus eis non fuissem, peccatum non haberent.
RA2
Ad secundum dicendum, quod Christus poterat se ostendere esse legislatorem non solum faciendo visibilia
miracula, sed etiam per auctoritatem Scripturae, et per interiorem instinctum.
RA3
Ad tertium dicendum, quod interior instinctus, quo Christus poterat se manifestare sine miraculis exterioribus,
pertinet ad virtutem primae veritatis, quae interius hominem illuminat et docet.
RA4
Ad quartum dicendum, quod miracula visibilia fiunt virtute divina ad confirmationem virtutis fidei; unde dicitur
marci, XVI, 20, de apostolis, quod praedicaverunt ubique, Domino cooperante, et sermonem confirmante
sequentibus signis.
Non autem fiunt miracula semper ad demonstrandum gratiam eius per quem miracula fiunt; et ideo potest
contingere quod aliquis gratiam gratum facientem non habens, miracula faciat. Sed hoc contingere non potest
quod aliquis falsam doctrinam annuntians, vera miracula faciat, quae nisi virtute divina fieri non possunt; sic
enim Deus esset falsitatis testis, quod est impossibile.
Cum ergo Christus se filium Dei diceret, et aequalem Deo, hanc eius doctrinam comprobabant miracula quae
faciebat; et ideo ostendebatur Christus per miracula quae faciebat, esse Deus. Petrus autem, licet eadem vel
maiora miracula faceret, non probabatur esse Deus, sed per ea etiam probabatur quod Christus esset Deus; quia
Petrus non praedicabat seipsum, sed Iesum Christum esse Deum.

27

