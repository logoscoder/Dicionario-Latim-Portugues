Ad secundum dicendum, quod esse est accidens, non quasi per accidens se habens, sed quasi actualitas cuiuslibet
substantiae; unde ipse Deus, qui est sua actualitas, est suum esse.
|a2 Articulus 2
TTA
Utrum in Angelo sit aliud suppositum et natura.
TTB
Circa secundum sic proceditur: videtur quod in Angelo idem sit suppositum et natura.
AG1
In his enim quae sunt composita ex materia et forma differt suppositum et natura: quia suppositum addit supra
naturam speciei materiam individualem; quod non potest esse in Angelo, si Angelus non sit compositus ex
materia et forma. Ergo in Angelo non differt suppositum et natura.
AG2
Sed dicebat, quod suppositum in Angelo differt a natura, in quantum suppositum intelligitur ut habens esse, non
autem natura.
Sed contra: sicut esse non ponitur in definitione naturae, ita non poneretur in definitione suppositi vel singularis,
si suppositum vel singulare definiretur. Ergo suppositum per esse a natura non differt: nullo ergo modo differunt
suppositum et natura.
SC
Sed contra, in omnibus creaturis natura constituit suppositum. Sed nihil constituit seipsum.
Ergo in nulla creatura est idem suppositum et natura.
CO
Respondeo. Dicendum, quod ad huius quaestionis intelligentiam oportet considerare quid sit suppositum et quid
natura.
Natura autem quamvis multipliciter dicatur, tamen uno modo dicitur natura ipsa substantia rei, ut dicitur in V
metaph., secundum quod substantia significat essentiam vel quidditatem rei, vel quid est. Illud ergo significatur
nomine naturae, prout hic loquimur de natura, quod significat definitio: unde boetius dicit in libro de duabus
naturis, quod natura est unumquodque informans specifica differentia: differentia enim specifica est completiva
definitionis.
Suppositum autem est singulare in genere substantiae, quod dicitur hypostasis vel substantia prima: et quia
substantiae sensibiles compositae ex materia et forma sunt magis nobis notae, ideo in eis primo videamus
quomodo se habet essentia vel natura ad suppositum.
Dicunt autem quidam, quod forma partis est idem cum forma totius, quae dicitur essentia vel natura, secundum
rem, sed differt sola ratione: nam forma partis dicitur in quantum facit materiam esse in actu; forma autem totius
in quantum constituit speciem: sicut anima dicitur forma partis, in quantum facit corpus esse in actu; et similiter
dicitur anima forma totius in quantum constituit speciem humanam, et sic dicitur humanitas. Et secundum hoc,
in rebus compositis ex materia et forma, natura est pars suppositi: nam suppositum est individuum compositum
ex materia et forma, ut dictum est.
Sed praedicta positio non videtur esse vera, quia, ut dictum est, natura vel essentia dicitur id quod significat
definitio. Definitio autem in rebus naturalibus non solum significat formam, sed etiam materiam, ut dicitur in
Lib. VI metaphysic.. Nec potest dici quod materia ponatur in definitione rei naturalis sicut non existens de
essentia eius: hoc enim est proprium accidentis ut definiatur per aliquod quod non est essentia eius, scilicet per
subiectum; et ideo habet essentiam incomplete, ut dicitur in VI metaphys..
Relinquitur ergo quod in rebus compositis ex materia et forma, essentia vel natura non sit sola forma, sed
compositum ex materia et forma.
Restat ergo considerandum, cum suppositum vel individuum naturale sit compositum ex materia et forma, utrum
sit idem essentiae vel naturae. Et hanc quaestionem movet Philosophus in libro VII metaph.
Ubi inquirit, utrum sit idem unumquodque, et quod quid est eius: et determinat, quod in his quae dicuntur per se,
idem est res et quod quid est rei; in his autem quae dicuntur per accidens, non est idem. Homo enim nihil est
aliud quam quod quid est hominis: nihil enim aliud significat homo quam animal gressibile bipes; sed res alba
non est idem omnino ei quod quid est album, quod scilicet significatur nomine albi: nam album nihil significat
nisi qualitatem, ut dicitur in praedicamentis: res autem alba est substantia habens qualitatem.
Secundum hoc ergo, cuicumque potest aliquid accidere quod non sit de ratione suae naturae, in eo differt res et
quod quid est, sive suppositum et natura.
Nam in significatione naturae includitur solum id quod est de ratione speciei; suppositum autem non solum habet
haec quae ad rationem speciei pertinent, sed etiam alia quae ei accidunt; et ideo suppositum signatur per totum,
natura autem, sive quidditas, ut pars formalis.
In solo autem Deo non invenitur aliquod accidens praeter eius essentiam, quia suum esse est sua essentia, ut
dictum est; et ideo in Deo est omnino idem suppositum et natura.

24

