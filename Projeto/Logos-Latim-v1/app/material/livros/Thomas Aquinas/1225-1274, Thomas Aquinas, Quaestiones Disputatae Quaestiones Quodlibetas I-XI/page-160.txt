RA1
Ad primum ergo dicendum quod remotis omnibus creaturis, quae sunt factae in senario dierum, non dicitur quod
perfectio remaneat in senario numero, quasi senarius numerus aliquod esse habeat in rerum natura, nulla creatura
existente; sed quia remoto omni esse creato, remanet absoluta consideratio naturae senarii, prout abstrahit a
quolibet esse, et sic attribuitur sibi perfectio; sicut remotis omnibus singularibus hominibus adhuc remaneret
rationalitas attribuibilis humanae naturae.
RA2
Ad secundum dicendum, quod sicut in rebus creatis quaedam sunt magis communes, et quaedam magis
contractae; ita etiam rationes rerum in Deo magis communium ad plura se extendunt, minus vero communium ad
pauciora; et quia unitas et multitudo sunt omnibus rebus creatis communia, ideo etiam ratio idealis numeri ad
omnes creaturas se extendit; unde dicit boetius in princ. Arithmeticae: omnia quaecumque a primaeva rerum
natura constituta sunt, numerorum specie videntur esse formata. Hoc enim fuit principale in animo conditoris.
Exemplar autem lapidis, aut idea, non se extendit ad omnes creaturas.
Et ideo si senarius accipiatur pro idea senarii quantum ad hoc, adhuc senarius erit eminentior lapide, id est quam
idea lapidis, prout scilicet ad plura se extendit; et iterum perfectio competit senario secundum naturam senarii,
non autem lapidi.
RA3
Ad tertium dicendum, quod non est intentio Augustini dicere, quod si caelum et terra transeant et ceterae
creaturae, senarius remaneret secundum aliquod esse creatum; sed quia si omnes creaturae ab esse deficerent,
remaneret adhuc natura senarii, prout abstrahit a quolibet esse huiusmodi, quod eius perfectioni competit; sicut
etiam natura humana manebit talis quod ei competeret rationalitas.
RC
Ad illud vero quod in contrarium obiicitur, dicendum, quod quamvis in Deo non possit esse aliquid habens
partes, tamen potest esse in eo ratio rei habentis partes, et sic est in eo ratio senarii ex partibus constituti, et ratio
suarum partium.
|a2 Articulus 2
TTA
Utrum rationes quae sunt in mente divina per prius respiciant exemplata, scilicet creaturas, ratione suae
singularitatis, vel ratione naturae specificae.
TTB
Circa secundum sic proceditur: videtur quod ideae quae in mente divina, per prius respiciant res quantum ad
naturam singularem quam quantum ad naturam speciei.
AG
Quia, ut Augustinus dicit in Lib. Lxxxiii quaest., ideae sunt quaedam formae vel rationes rerum stabiles, quae in
divina intelligentia continentur; et cum ipsae neque oriantur neque intereant, secundum eas tamen formari dicitur
omne quod oriri vel interire potest: et omne quod oritur vel interit, solum singulare est, idest quod generatur et
corrumpitur.
Ergo ideae per prius respiciunt singulare.
SC
Sed contra, cum ideae sint formae exemplares, requiritur ad rationem ideae assimilatio ideati ad ipsam. Sed
ideatum, idest res creata, magis assimilatur divino exemplari secundum formam, a qua est ratio speciei, quam
secundum materiam, quae est individuationis principium. Ergo idea per prius respicit naturam speciei quam
singularitatem individui.
CO
Respondeo. Dicendum, quod, cum in mente divina sint omnium creaturarum formae exemplares, quae ideae
dicuntur, sicut in mente artificis formae artificiatorum; hoc tamen interest inter formas exemplares quae sunt in
mente divina et in mente artificis creati: quod creatus artifex agit ex praesupposita materia; unde formae
exemplares quae sunt in mente eius, non sunt factivae materiae, quae est individuationis principium, sed solius
formae, a qua est species artificiati: et ideo huius formae exemplares non respiciunt directe artificiatum quantum
ad individuum, sed quantum ad speciem solum; formae autem exemplares intellectus divini sunt factivae totius
rei et quantum ad formam et quantum ad materiam: et ideo respiciunt creaturam non solum quantum ad naturam
speciei, sed etiam quantum ad singularitatem individui: per prius tamen quantum ad naturam speciei: quod ex
hoc patet.
Exemplar enim est ad cuius imitationem fit aliquid. Unde ad rationem exemplaris requiritur quod ipsa assimilatio
operis ad exemplar sit intenta ab agente: alias talis assimilatio casu accideret, et non secundum viam
exemplaritatis. Sic ergo in ratione exemplaris, includitur intentio agentis.
Ad hoc ergo per prius exemplar respicit quod agens primo intendit in opere. Agens autem quilibet principaliter
intendit in opere id quod perfectius est. Natura autem speciei est perfectissimum in unoquoque individuo.

160

