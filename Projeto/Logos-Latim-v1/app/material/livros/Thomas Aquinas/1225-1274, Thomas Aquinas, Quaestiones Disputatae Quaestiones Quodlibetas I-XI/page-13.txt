Ille ergo qui habet emolumentum praebendae in duabus ecclesiis, debet onus sufferre utriusque, ut scilicet
utriusque ecclesiae officium dicat.
AG2
Praeterea, iustum esse videtur ut si habet maius emolumentum ab una ecclesia, in quo forte cantatur prolixius
officium, quod etiam maius onus subeat prolixius officium dicendo. Non ergo ad eum pertinet electio; sed vel
debet utrumque dicere, vel debet dicere officium ecclesiae in qua habet pinguius beneficium.
SC
Sed in contrarium inducebatur consuetudo.
CO
Respondeo. Dicendum, quod supposito quod aliquis licite sit praebendatus in duabus ecclesiis, scilicet ex
dispensatione, considerandum est, quod ille qui in aliqua ecclesia praebendam accepit, duobus obligatur: scilicet
Deo, ut ei debitas laudes exsolvat pro eius beneficiis; et ecclesiae, de qua accipit sumptus.
Ea vero quae ad ecclesiam pertinent, subiacent dispensationi praelatorum ecclesiae: et ideo hoc debitum quod
debet ecclesiae debet exsolvere secundum quod statutum est: vel per seipsum, si sit praebenda quae requirat
residentiam; vel per vicarium, si hoc sufficiat secundum ecclesiae statutum ac consuetudinem.
Sed debitum quod debet Deo, per seipsum debet exsolvere. Non refert autem quantum ad Deum quibus Psalmis
et hymnis Deum laudet, ut puta, utrum dicat in vesperis: dixit Dominus, vel, laudate, pueri, Dominum, nisi
quantum ad hoc quod homo debet sequi maiorum traditiones. Et quia laudes Deo debet quasi unus homo, sufficit
quod semel officium dicat secundum consuetudinem alicuius ecclesiarum quarum est clericus.
Sed de electione officii rationabiliter videtur quod debeat dicere officium illius ecclesiae in qua maiorem gradum
habet, puta si in una sit decanus, et in alia simplex canonicus, debet dicere officium ecclesiae in qua est decanus.
Quod si in utraque ecclesia fuerit simplex canonicus, debet dicere officium dignioris ecclesiae, quamvis forte in
minori ecclesia habet opulentiorem praebendam; quia temporalia nullius momenti sunt spiritualibus comparata.
Si vero ambae ecclesiae sunt aequalis dignitatis, potest eligere quodcumque officium magis voluerit, si fuerit ab
utraque ecclesia absens; si autem fuerit in aliqua earum praesens, debet se conformare illis cum quibus
conversatur.
RA
Et per hoc patet responsio ad obiecta.
|a2 Articulus 2
TTA
Utrum aliquis teneatur dimittere studium theologiae, etiam si aptus ad alios docendum, ad hoc quod intendat
saluti animarum.
TTB
Ad secundum sic proceditur: videtur quod aliquis qui potest saluti animarum curam impendere, peccet, si circa
studium tempus occupat.
AG1
Dicitur enim ad Galat. VI, 10: dum tempus habemus, operemur bonum; nulla etiam est gravior iactura quam
temporis. Non debet ergo aliquis totum tempus in studio expendere, differens saluti animarum curam impendere.
AG2
Praeterea, perfecti tenentur ad id quod melius est. Sed religiosi sunt perfecti. Ergo maxime religiosi debent
dimittere studium, ut saluti animarum insistant.
AG3
Praeterea, peius est errare in via morum quam in via pedum. Sed praelatus tenetur revocare suum subditum, si
videat eum errare in via pedum. Ergo multo magis tenetur eum revocare ab errore qui est in via morum. Est
autem error, si homo praetermittat quod melius est. Ergo praelatus debet subditum cogere ut saluti animarum
intendat, studio praetermisso.
SC
In contrarium inducebatur consuetudo pro ratione.
CO
Respondeo. Dicendum, quod aliqua duo possunt comparari ad invicem et simpliciter et secundum aliquem
casum. Nihil enim prohibet, casu esse minus eligendum; sicut philosophari est simpliciter melius quam ditari,
sed in tempore necessitatis ditari est magis eligendum; et aliqua pretiosa margarita est carior uno pane, et tamen
in aliquo casu famis, panis praeeligeretur, secundum illud Thren. I, 11: dederunt pretiosa quaeque pro cibo ad
refocillandas animas.
Est autem considerandum, quod in quolibet artificio simpliciter melior est qui disponit de artificio, et dicitur
architector, quam aliquis manualis qui opera exequitur secundum quod ei ab alio disponitur; unde et aedificiis
construendis maiori mercede conducitur qui disponit de aedificio, licet nihil manibus operetur, quam manuales
artifices, qui dolant ligna et incidunt lapides.

13

