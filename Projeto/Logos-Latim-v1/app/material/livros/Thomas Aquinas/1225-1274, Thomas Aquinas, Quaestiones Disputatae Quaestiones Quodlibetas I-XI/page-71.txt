Virtus ergo divina non potest attendi secundum aliquod unum opus ipsius, quia nullum opus eius est quod
adaequet eius virtutem, ut Deus amplius facere non possit; sed virtus eius attenditur secundum totum in quod
potest: hoc autem est infinitum, quia scilicet Deus infinita facere potest, unde et virtus Dei est infinita; et hoc est
ultimum ei, infinita posse; sicut virtuti finitae est ultimum aliqua determinata posse.
|a2 Articulus 2
TTA
Utrum aquae sint super caelos.
TTB
Ad secundum sic proceditur: videtur quod aquae habentes veram speciem aquae elementaris super caelos
existant.
AG
Homo enim dicitur minor mundus propter similitudinem quam habet cum mundo maiori. Sed videmus quod in
corpore humano superponitur cerebrum quod habet naturam aquae, cordi quod habet proprietatem ignis, in
quantum est fons naturalis caloris. Ergo etiam in mundo maiori aqua superponitur aliis elementis. Et haec ratio
videtur Augustini in XII de Civit. Dei, ubi dicitur de quibusdam, quod ponderibus elementorum moventur; et
ideo non putant, aquarum fluidam gravemque naturam in superioribus mundi locis potuisse constitui; qui
secundum rationes suas, si ipsi hominem facere potuissent, non ei pituitam, quod Graece phlegma dicitur, et
tamquam in elementis corporis nostri aquarum vicem obtinet, in capite ponerent.
SC
Sed contra, partes mundi sunt optime et ordinatissime dispositae secundum suam naturam.
Sed id quod habet speciem aquae, naturaliter est ponderosum, et ita naturaliter subsidet corporibus levibus, aeri
et igni. Non ergo aliquid habens veram speciem aquae supra caelos existit.
CO
Respondeo. Dicendum, quod in sacra Scriptura, quae mentiri non potest, expresse dicitur, aquas esse supra
caelum; dicitur enim genes., I, 7, quod divisit aquas quae sunt sub firmamento, ab aquis quae sunt supra
firmamentum; et in Psalmo CXLVII, dicitur: aquae quae super caelos sunt, laudent nomen Domini. Et ideo, sicut
Augustinus dicit in II super Gen. Ad litt., quoquomodo vel qualescumque aquae ibi sint, esse ibi eas minime
dubitemus. Maior quippe est Scripturae huius auctoritas quam omnis humani generis capacitas.
Sed, sicut Augustinus, I eiusdem libri, dicit, turpe est nimis et perniciosum, atque maxime cavendum, ut
christianum de his rebus, scilicet naturalibus, quasi secundum christianas litteras loquentem ita delirare quilibet
infidelis audiat, ut, quemadmodum dicitur, toto caelo errare conspiciens, risum tenere vix possit. Et non tam
molestum est quod errans homo derideretur, sed quod auctores nostri ab eis qui foris sunt, talia sensisse
creduntur, et cum magno eorum exitio de quorum salute satagimus, tamquam indocti reprehenduntur atque
respuuntur. Et ideo, sicut ipse subiungit, multiplices expositiones ipse posuit in verbis Genesis, ut sic accipiatur
una expositio, quod alteri expositioni non praeiudicetur, quae forte melior est.
Sic ergo quod dicitur de aquis supra caelos existentibus, multipliciter intelligi potest.
Uno modo ut per firmamentum vel per caelos non intelligamus firmamentum vel caelum in quo sunt sidera, sed
aerem, in quo aves volare dicuntur, supra quem aerem aquae vaporabiliter elevantur, et exinde pluviae
generantur; et de hac expositione dicit Augustinus in II super genes. Ad litt.: hanc considerationem dignissimam
iudico; quod enim dicitur, neque contra fidem est, et in promptu posito documento credi potest.
Si autem per firmamentum vel caelos intelligatur firmamentum ubi sunt sidera posita, sic sciendum est, quod de
hoc firmamento diversae opiniones fuerunt.
Quidam enim posuerunt firmamentum illud ex quatuor elementis compositum; quae videtur esse positio
empedoclis et secundum hoc, nihil prohibet dicere supra hoc caelum sidereum esse aquas elementares tamquam
simpliciores, et super eas etiam ignem, a quo vocetur caelum empyreum.
Aliorum autem positio est, quod caelum vel sit igneae naturae, sicut posuit Plato; vel non sit de natura quatuor
elementorum, sed habens altiorem naturam, sicut posuit Aristoteles.
Utroque istorum supposito, inconveniens videtur supra firmamentum illud aquam elementarem materialiter esse
dispositam. Nunc enim, sicut Augustinus dicit in II super Gen., quemadmodum Deus instituerit naturas rerum,
nos convenit quaerere; non quid in eis vel ex eis miraculum potentiae suae velit operari.
Sed tamen aliquales aquas supra huiusmodi firmamentum ponere possumus.
Uno modo ut per aquas intelligamus totam materiam corporalem, sicut accipitur in principio Genesis, secundum
expositionem Augustini. Et ideo secundum hunc intellectum non est aliud dicere, quam aliquid de materia
corporali super hos caelos existere: et hoc etiam a dictis Philosophorum modernorum non discordat, qui ponunt
supra octavam sphaeram, in qua sunt stellae, aliam sphaeram, in qua nulla est stella. Et hanc expositionem ponit
Augustinus super genes.
Contra Manichaeos.
Alio modo potest dici, quod sicut caelum empyreum dicitur igneum, non quia habeat speciem ignis, sed propter
splendorem; ita etiam aquae super caelos dicuntur, non quia habeant speciem aquae, sed quia habent
71

