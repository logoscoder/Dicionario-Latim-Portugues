Sed in consiliis, quae sunt de quibusdam exterioribus actibus, consistit perfectio instrumentaliter; quia scilicet
huiusmodi consilia sunt quasi quaedam instrumenta per quae facilius ad perfectionem pervenitur.
Unde in collationibus patrum dicitur: ieiunia, vigiliae, meditatio Scripturarum, nuditas, ac privatio omnium
facultatum, non perfectio sed perfectionis instrumenta sunt; quia non in ipsis consistit disciplina illius finis, sed
per illa pervenitur ad finem. Et Augustinus dicit in Lib. De perfectione iustitiae: sic audiamus praecepta
perfectionis, ne currere negligamus ad perfectionem caritatis. Et Hieronymus super matthaeum dicit exponens
illud: ecce nos reliquimus omnia, et secuti sumus te: quia, inquit, non sufficit tantum relinquere, iungit quod
perfectum est: et secuti sumus te, quid ergo erit nobis? quasi diceret: fecimus quod iussisti: quid ergo dabis
praemii? praecepta ergo imperfecte observata pertinent ad communem iustitiam; sed perfectio vitae consistit in
ipsa plena observantia praeceptorum.
RA3
Ad tertium dicendum, quod aliquid ad finem ordinatur dupliciter: uno modo ut necessarium ad finem, sine quo
finis esse non potest, sicut cibus ad vitam corporis conservandam; alio modo sicut necessarium ad finem, sine
quo ad finem non ita bene perveniri potest, sicut equus ordinatur ad iter, non quia sine equo aliquis ire non
possit, sed quia in equo melius vadit.
Similiter et consilia ordinantur ad praecepta, non quia sine consiliis praecepta observari non possint et quantum
ad interiores actus et quantum ad exteriores: nam Abraham, qui et coniugio et divitiis utebatur, fuit coram Deo
perfectus, secundum illud gen.
Cap. XVII, 1: ambula coram me, et esto perfectus; sed quia per consilia facilius et expeditius ad perfectam
praeceptorum observantiam pervenitur.
RA4
Ad quartum dicendum, quod Augustinus in verbis illis intendit excludere quorumdam dictum, qui credebant
virginitatem esse necessariam solum ad carendum tribulatione corporis, quae in matrimonio sustinetur.
Observatio autem praeceptorum etsi in hoc saeculo fiat, non tamen pertinet ad hoc saeculum, sed futuro saeculo
coniungit.
RA5
Ad quintum dicendum, quod praecepta pertinent et ad activam et ad contemplativam vitam; consilia vero sunt
instrumenta contemplativae vitae. Sed ibi praecessit mentio de praeceptis ordinantibus ad proximum, quae
pertinet ad vitam activam.
RA6
Ad sextum dicendum, quod etiam in ipso exercitio praeceptorum contingit inveniri differentiam perfectionis.
Unde non potest dici quod numerus quinque millium pertineat ad praecepta, et numerus quatuor millium ad
consilia: sed primum pertinet ad imperfectam observantiam praeceptorum, qualis etiam in saeculari vita
interdum habetur; secundum vero pertinet ad perfectam observantiam praeceptorum, ad quam ordinantur
consilia.
Nec tamen quia primo Dominus pavit quinque millia quam quatuor millia oportet quod aliquis prius exerceatur
in vita saeculari quam transeat ad religionem; quia etiam religionem intrantes, non statim perfectionem
adipiscuntur, sed ad perfectionem assequendam se exercitant; sicut et intrantes scholas logicae, non statim
efficiuntur logici, sed ad hoc se exercitant; unde et religio quaedam perfectionis schola est.
RA7
Ad septimum dicendum, quod exempla quae traduntur in evangelio, sunt exempla Christi, quae pertinent non
solum ad consilia, sed etiam ad perfectam observantiam praeceptorum: unde et ibidem subdit exempla, ut hic:
discite a me, quia mitis sum, et humilis corde.
RA8
Ad octavum dicendum, quod caritas habet multos gradus: nam primo est caritas incipiens, et postea perficiens, et
ultimo perfecta: unde caritas in spirituali vita est principium et finis.
RA9
Ad nonum dicendum, quod observantia consiliorum est difficilior quam observatio praeceptorum quantum ad
exteriores actus; tamen observatio praeceptorum perfecta quantum ad interiores actus est longe difficilior.
Difficilius enim est deponere animi cupiditates quam possessiones; et tamen difficilius est observare exteriores
actus praeceptorum sine consiliis quam cum consiliis, sicut ex praemissis patet.
RA10
Ad decimum dicendum, quod incipientes sunt in ordine instruendorum ab aliis: et ideo praecepto moventur ad
aliquid faciendum tam in vita saeculari quam in religione; sed quando iam perficiuntur, operantur ab interiori
habitu, quasi ex seipsis, non solum consilia, sed etiam praecepta.
RA11
Ad undecimum dicendum, quod, sicut dictum est, caritas et est principium spiritualis vitae, et finis; et ideo et
ipsa praecedit inchoata, tamquam de esse existens spiritualis vitae, et ipsa sequitur tamquam pertinens ad
perfectum esse spiritualis vitae. Et tamen ea quae sunt de bene esse, ordinantur ad conservationem eorum quae
sunt de esse rei.
96

