SC
Sed contra, est quod Anselmus dicit in Lib. De similitudinibus, quod aliquis debet magis eligere esse in inferno
sine culpa quam in Paradiso cum culpa; quia innocens in inferno non sentiret poenam, et peccator in Paradiso
non gauderet de gloria.
CO
Respondeo. Dicendum, quod contritus tenetur in generali velle pati magis quamcumque poenam quam peccare;
et hoc ideo quia contritio non potest esse sine caritate, per quam omnia dimittuntur peccata.
Ex caritate enim plus homo diligit Deum quam seipsum; peccare autem est facere contra Deum; puniri autem est
aliquid pati contra seipsum; unde caritas hoc requirit ut quamlibet poenam homo contritus praeeligat culpae.
Sed in speciali descendere ad hanc poenam vel ad illam non tenetur; quinimmo stulte faceret, si quis seipsum vel
alium sollicitaret super huiusmodi particularibus poenis.
Manifestum est enim quod sicut delectabilia plus movent in particulari considerata quam in communi; ita
terribilia plus terrent, si in particulari considerentur; et aliqui sunt qui minori tentatione non cadunt, qui forte
maiori caderent: sicut aliquis audiens adulterium, non incitatur ad libidinem; sed si per considerationem
descendit ad singulas illecebras, magis movetur.
Et similiter aliquis non refugeret pati mortem pro Christo; sed si descenderet ad considerandum singulas poenas,
magis retraheretur; et ideo descendere in talibus ad singula, est inducere hominem in tentationem, et praebere
occasionem peccandi.
RA1
Ad primum ergo dicendum, quod culpa etiam mortalis de se perpetua est, sed ex sola Dei misericordia remedium
habet. Praeterea plus praeponderat bonum divinum, contra quod agit culpa, bono naturae creatae, cui opponitur
poena, quam perpetuitas poenae temporalitati culpae.
RA2
Ad secundum dicendum, quod remorsus conscientiae non est culpa, sed consequens ad culpam, et posset esse
sine culpa, ut in eo qui habet conscientiam errantem de praeterito commisso; sicut si aliquis credit aliquid a se
prius commissum esse illicitum, quod tamen licitum erat, et ipse dum faceret licitum reputabat.
|q6 Quaestio 6
PR
Deinde circa confessionem quaerebantur tria.
PR1
Primo utrum sufficiat quod aliquis scripto confiteatur, an oportet quod confiteatur verbo.
PR2
Secundo an aliquis teneatur statim confiteri habita opportunitate, vel possit expectare usque ad Quadragesimam.
PR3
Tertio utrum presbyter parochialis debeat credere suo parochiano dicenti se alteri confessum, et dare ei
eucharistiam, vel non.
|a1 Articulus 1
TTA
Utrum sufficiat quod aliquis scripto confiteatur, an oportet quod confiteatur verbo.
TTB
Ad primum sic procedebatur: videtur quod sufficiat, si aliquis confiteatur scripto.
AG
Confessio enim requiritur ad manifestationem peccati. Sed peccatum manifestari potest scripto sicut et verbo.
Ergo sufficit, si confiteatur scripto.
SC
Sed contra, est quod dicitur Rom. X, 10: ore... Confessio fit ad salutem.
CO
Respondeo. Dicendum, quod confessio est quoddam sacramentale.
Sicut enim in baptismo requiritur aliquid ex parte ministri, scilicet ut abluat et proferat, et aliquid ex parte
suscipientis sacramentum, ut scilicet intendat et abluatur; ita in sacramento poenitentiae ex parte sacerdotis
requiritur quod absolvat sub aliqua forma verborum; ex parte vero poenitentis requiritur quod se clavibus
ecclesiae subiiciat, peccata sua per confessionem manifestans.
De necessitate ergo sacramenti est quod sua peccata manifestet; et contra hoc nullus dispensare posset, sicut nec
contra baptismum.
Sed quod fiat manifestatio verbo, non est de necessitate sacramenti; alioquin nulla necessitate posset aliter
aliquis effectum huius sacramenti percipere, nisi ore confitendo: quod patet esse falsum. Nam mutis, vel
quibuscumque qui verbo confiteri non possunt, sufficit scripto vel nutibus confiteri. Nulla autem necessitate
potest aliquis baptizari nisi aqua, propter hoc quod aqua est de necessitate sacramenti.
10

