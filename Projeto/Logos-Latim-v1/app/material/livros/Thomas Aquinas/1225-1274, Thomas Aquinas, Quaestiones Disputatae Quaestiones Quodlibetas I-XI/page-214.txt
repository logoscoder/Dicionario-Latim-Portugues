Unde in hoc ponimus beatitudinem rationalis creaturae, quod Deum per essentiam videbit: sicut Philosophi, qui
posuerunt animas nostras fluere ab intelligentia agente, posuerunt ultimam felicitatem hominis in continuatione
intellectus nostri ad ipsam.
RA1
Ad primum ergo dicendum, quod proportio dupliciter dicitur.
Uno modo, proprie, secundum quod importat quemdam determinatum excessum; et sic proportio requiritur inter
intellectum et intelligibile ad hoc quod sit cognitio cum comprehensione, qualiter divina essentia nunquam
videbitur ab intellectu creato.
Alio modo dicitur communiter pro qualibet habitudine; et sic infinitum potest habere proportionem ad finitum, si
sit perfectio eius, vel aliquam huiusmodi habitudinem habeat ad ipsum. Et talis proportio sufficit ad hoc quod
intellectus noster videat divinam essentiam attingendo, non comprehendendo.
RA2
Ad secundum dicendum, quod obiectio illa procedit de distantia secundum proprietatem naturae, non solum
secundum rationem cognitionis; nam spiritus creatus non est sensibilis, sed spiritus increatus est intelligibilis.
|*QUODL_11
|q1 Quaestio 1
PR
Quaesitum fuit de Deo, de Angelis, et hominibus.
De Deo vero quaesitum fuit: de immensitate ipsius, de cognitione eius, et de praedestinatione.
TTA
Circa immensitatem vero Dei quaesitum fuit utrum solius Dei sit proprium esse ubique.
TTB
Ostendebatur quod non.
AG1
Numerus enim est in rebus numeratis.
Sed constat quod omnes partes universi sunt numeratae. Ergo numerus est in omnibus partibus universi; et sic
videtur quod sit ubique; non est ergo proprium solius Dei esse ubique.
AG2
Praeterea, universale est quod est ubique et semper. Sed universale non est hoc quod Deus. Ergo non est
proprium solius Dei esse ubique et semper.
AG3
Praeterea, substantia spiritualis excedit corporalem. Sed hoc quod dicitur esse ubique, pertinet ad substantiam
corporalem, quia in solis corporalibus est proprie assignare locum.
Ergo multo magis esse ubique pertinet ad substantias spirituales; et sic videtur quod non sit solius Dei proprium.
AG4
Praeterea, ad commendationem terreni regis pertinet quod possit gubernare etiam in absentia sua regnum. Sed
Deus est commendabilior omni rege. Ergo videtur quod etiam competat sibi ad suam commendationem quod
gubernet totum mundum vel aliquas partes in absentia sua per providentiam; et sic non videtur quod sit Dei
proprium esse ubique.
AG5
Praeterea, constat quod quaedam dicuntur Deo esse propinqua, et quaedam remota; et quanto magis sunt remota,
tanto magis sunt corruptibilia. Non autem possent dici aliqua propinqua et aliqua remota, si Deus esset ubique.
Ergo videtur quod Deus non sit ubique.
AG6
Praeterea, dato quod tota machina mundialis esset unum corpus continuum, constat quod illud corpus esset
ubique. Non ergo est solius Dei proprium esse ubique.
SC
Contra, Ambrosius probat spiritum sanctum esse Deum, quia est ubique. Sed si esse ubique non esset solius Dei
proprium, ratio sua non valeret. Cum ergo ratio huiusmodi valeat, videtur quod sit solius Dei proprium esse
ubique.
CO
Respondeo. Dicendum, quod spiritualia dicuntur esse in loco, non quidem per contactum magnitudinis, sed
virtutis; et ideo secundum rationem virtutis cuiuslibet rei spiritualis oportet nos loqui de loco in quo est.
Virtus autem Dei est infinita: quae quidem infinitas apparet quantum ad duo.
Primo quia non solum excedit creaturas quae sunt, fuerunt et erunt, sed etiam omnes quae possunt imaginari.
Ergo Deus non solum est in illis quae sunt, fuerunt et erunt; sed etiam in illis quae possunt imaginari esse.
Secundo, quia virtus Dei simul et semel in omnibus operatur, et in singulis secundum proprium modum rerum: et
ideo esse ubique proprie acceptum, soli Deo competit; aliis autem rebus competit esse ubique improprie.
214

