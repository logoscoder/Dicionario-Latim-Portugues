Ad quartum dicendum, quod neque moderatus usus divitiarum, neque bona fides dispensatorum salvari videtur
in eo qui scienter superfluas expensas facit in voluptuosis conviviis, et aliis huiusmodi superfluitatibus: et sic
non est dubium quod in talibus peccat mortaliter; unde dicitur Matth., XXIV, 48-51: si dixerit malus servus ille
in corde suo: moram facit Dominus meus venire; et coeperit percutere conservos suos, quod pertinet ad
superbum et crudele Dominum; manducet autem et bibat cum ebriosis, quod pertinet ad superflua et voluptuosa
convivia: veniet Dominus servi illius in die qua non sperat, et ora qua ignorat, et dividet eum, scilicet a societate
sanctorum, partemque eius ponet cum hypocritis, scilicet in inferno: unde ibi subditur: ibi erit fletus et stridor
dentium.
Si autem aliquis non multum in talibus excedat, potest bona fide fieri ab aliquo qui vult secundum decentiam sui
status morem gerere his quibus convivit.
|q8 Quaestio 8
PR
Deinde quaesitum est de eleemosynis quae fiunt pro mortuis. Et circa hoc quaesita sunt duo.
PR1
Primo utrum mortuus patiatur aliquod detrimentum, si executor eius differat dare eleemosynas quas ipse in
testamento dari mandavit.
PR2
Secundo utrum executor licite possit differre distributionem eleemosynarum, ad hoc quod res defuncti melius
vendantur in posterum.
|a1 Articulus 1
TTA
Utrum mortuus patiatur aliquod detrimentum, si executor eius differat dare eleemosynas quas ipse in testamento
dari mandavit.
TTB
Circa primum sic proceditur: videtur quod mortuus nullum detrimentum sentiat ex hoc quod eleemosynae quas
mandavit dari, retardantur.
AG
Huiusmodi enim retardatio provenit ex negligentia executoris. Sed negligentia unius non imputatur alteri. Ergo
nullum detrimentum mortuus patitur ex huiusmodi tarditate.
SC
Sed contra, est quod propter huiusmodi tarditatem retardantur orationes et sacrificia quae fierent pro anima
defuncti, ex quibus plurimum iuvaretur. Ergo ex huiusmodi tarditate patitur detrimentum.
CO
Respondeo. Dicendum, quod hic est opus duplici distinctione.
Primo quidem ex parte ipsius detrimenti: distinguendum est enim duplex detrimentum.
Nam quoddam detrimentum est quod pertinet ad tolerantiam poenae, secundum illud quod habetur I corinth., III,
15: si cuius opus arserit, detrimentum patietur. Aliud autem quod pertinet ad subtractionem remedii.
Secundo etiam distinguendum est ex parte eleemosynae: circa quam potest considerari etiam meritum ipsius
eleemosynae, et effectus ipsius.
Quantum ergo ad meritum eleemosynae nullum detrimentum patitur defunctus ex praedicta tarditate, maxime si
quantum in ipso fuit, curam adhibuit ut huiusmodi eleemosynae cito darentur, quia meritum principaliter ex
voluntate et intentione dependet. Sed quantum ad effectum eleemosynae patitur detrimentum, non quidem ut pro
huiusmodi tarditate puniatur, sed quia remedium ei non adhibetur, dum suffragia differuntur, ex quibus
plurimum iuvaretur.
RA1
Ad primum ergo dicendum, quod negligentia unius non imputatur alteri ad poenam; potest tamen redundare in
alterum quantum ad defectum remedii, secundum quod unus homo ab alio iuvari potest.
|a2 Articulus 2
TTA
Utrum executor licite possit differre distributionem eleemosynarum, ad hoc quod res defuncti melius vendantur
in posterum.
TTB
Circa secundum sic proceditur: videtur quod executor debet tardare distributionem eleemosynarum, ad hoc quod
res defuncti melius vendantur.
AG
Quia ex hoc sequitur quod plures eleemosynas poterit facere pro defuncto, ex quibus defunctus magis iuvabitur.
Ergo si differat, videtur quod laudabiliter et fideliter hoc faciat.
128

