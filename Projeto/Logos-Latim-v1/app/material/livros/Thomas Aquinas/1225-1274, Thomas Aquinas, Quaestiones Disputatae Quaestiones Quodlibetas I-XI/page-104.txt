Respondeo. Dicendum, quod secundum Augustinum, XV de Trinit., verbum cordis importat quoddam procedens
a mente, sive ab intellectu. Procedit autem aliquid ab intellectu, in quantum est constitutum per operationem
ipsius.
Est autem duplex operatio intellectus, secundum Philosophum in III de anima.
Una quidem quae vocatur indivisibilium intelligentia, per quam intellectus format in seipso definitionem, vel
conceptum alicuius incomplexi.
Alia autem operatio est intellectus componentis et dividentis, secundum quam format enuntiationem.
Et utrumque istorum per operationem intellectus constitutorum vocatur verbum cordis, quorum primum
significatur per terminum incomplexum, secundum vero significatur per orationem.
Manifestum est autem quod omnis operatio intellectus procedit ab eo secundum quod est factus in actu per
speciem intelligibilem, quia nihil operatur nisi secundum quod est actu.
Unde necesse est quod species intelligibilis, quae est principium operationis intellectualis, differat a verbo cordis,
quod est per operationem intellectus formatum; quamvis ipsum verbum possit dici forma vel species
intelligibilis, sicut per intellectum constituta, prout forma artis quam intellectus adinvenit, dicitur quaedam
species intelligibilis.
RA1
Ad primum ergo dicendum, quod intellectus intelligit aliquid dupliciter: uno modo formaliter, et sic intelligit
specie intelligibili qua fit in actu; alio modo sicut instrumento quo utitur ad aliud intelligendum: et hoc modo
intellectus verbo intelligit, quia format verbum ad hoc quod intelligat rem.
RA2
Ad secundum dicendum, quod cognitio sensus exterioris perficitur per solam immutationem sensus a sensibili:
unde per formam quae sibi a sensibili imprimitur, sentit: non autem ipse sensus exterior format sibi aliquam
formam sensibilem: hoc autem facit vis imaginativa, cuius formae quodammodo simile est verbum intellectus.
|a3 Articulus 3
TTA
Utrum ea quae per timorem fiunt, sint voluntaria.
TTB
Circa tertium sic proceditur: videtur quod ea quae fiunt ex timore, non sint voluntaria.
AG
Necessitas enim voluntati contrariatur, ut dicitur in V metaph.. Sed ea quae fiunt ex timore, dicuntur ex
necessitate fieri. Non ergo sunt voluntaria.
SC
Sed contra, omne quod quis operatur propter finem, est voluntarium. Sed ea quae quis operatur ex timore,
operatur propter finem, scilicet ad vitandum malum quod timet; sicut qui proiicit merces in mare, vitat
submersionem navis. Ergo huiusmodi sunt voluntaria.
CO
Respondeo. Dicendum, quod cum bonum sit voluntatis obiectum, hoc modo se habet aliquid ad hoc quod sit
voluntarium, quo modo se habet ad hoc quod sit bonum.
Contingit autem aliquid in universali consideratum esse bonum, quod tamen secundum aliquas particulares
circumstantias redditur malum; sicut generare filios est bonum, sed generare filios ex non sua uxore est malum.
Et similiter contingit, aliquid in universali consideratum esse malum, quod tamen secundum aliquas particulares
circumstantias fit bonum; sicut occidere, secundum se est malum, sed occidere hominem perniciosum
multitudini, est bonum.
Et quia actiones circa singularia iudicantur bonae vel malae, et per consequens voluntariae vel involuntariae,
simpliciter quidem consideratis singularibus circumstantiis, secundum quid autem secundum quod in universali
considerantur: ea quae ex timore fiunt, in universali quidem considerata, sunt mala et involuntaria; sed si
considerentur secundum singularia quae circumstant, sic sunt bona et voluntaria: sicut proiicere merces in mare,
secundum se consideratum, est malum et non voluntarium, sed in tali casu est bonum et voluntarium.
Unde et Philosophus dicit in III ethic., quod huiusmodi mixta sunt ex voluntario et involuntario; simpliciter
autem sunt voluntaria, secundum quid autem involuntaria, ex necessitate facti.
RA
Et per hoc patet responsio ad obiecta.
|q6 Quaestio 6
Prologus
PR
Deinde circa sacramenta quaesitum est.
Primo de sacramento eucharistiae. Secundo de sacramento poenitentiae. Tertio de sacramento matrimonii.
Circa eucharistiam quaesita sunt duo.
104

