TTA
Utrum crucesignatus qui moritur antequam iter arripiat transmarinum, plenam peccatorum remissionem.
TTB
Ad secundum sic proceditur: videtur quod crucesignatus qui moritur antequam iter arripiat, habeat plenam
indulgentiam peccatorum.
AG1
Ad hoc enim quod indulgentia alicui valeat, requiritur quod sit vere poenitens et confessus, ut continetur in littera
papali. Sed crucesignatus decedens ante iter assumptum, habet haec omnia quae requiruntur secundum formam
litterae ad percipiendam plenam indulgentiam peccatorum. Ergo plene percipit eam.
AG2
Praeterea, solum Deus remittit peccatum quantum ad culpam. Cum ergo Papa dat indulgentiam omnium
peccatorum, hoc non est referendum ad culpam, sed ad universitatem poenarum. Ille ergo qui accipit crucem
secundum formam litterae papalis, nullam poenam patietur pro suis peccatis; et sic statim evolabit, plenam
remissionem peccatorum consecutus.
AG3
Sed contra. Augustinus dicit in XV de Trinit. Quod non est idem abstrahere telum, et sanare vulnus: telum enim
peccati abstrahitur per remissionem peccati; vulnus autem sanatur per reformationem imaginis, quae quidem fit
per opera satisfactionis. Sed crucesignatus decedens ante iter arreptum, nullum laborem sustinuit ad
reformationem imaginis.
Ergo nondum est sanatum vulnus; et sic non poterit ad gloriam statim pervenire antequam poenas Purgatorii
patiatur.
AG4
Praeterea, quilibet sacerdos utitur talibus verbis: ego absolvo te ab omnibus peccatis tuis. Si ergo crucesignatus
decedens evolaret, pari ratione quilibet alius a quoque sacerdote absolutus; quod est inconveniens.
CO
Respondeo. Dicendum, quod ad evidentiam huius quaestionis, sicut supra dictum est, opus unius potest esse
satisfactorium pro alio, ad quem per intentionem facientis refertur.
Christus autem pro ecclesia sua sanguinem suum fudit, et multa alia fecit et sustinuit, quorum aestimatio est
infiniti valoris propter dignitatem personae: unde dicitur sapient. VII, V. 14, quod infinitus est in illa thesaurus
hominibus. Similiter etiam et omnes alii sancti intentionem habuerunt in his quae passi sunt et fecerunt propter
Deum, ut hoc esset ad utilitatem non solum sui, sed etiam totius ecclesiae.
Totus ergo iste thesaurus est in dispensatione eius qui praeest generali ecclesiae; unde Petro Dominus claves
regni caelorum commisit, Matth., XVI. Quando ergo utilitas vel necessitas ipsius ecclesiae hoc exposcit, potest
ille qui praeest ecclesiae, de ista infinitate thesauri communicare alicui, qui per caritatem fit membrum ecclesiae,
de praedicto thesauro quantum sibi visum fuerit opportunum, vel usque ad totalem remissionem poenarum, vel
usque ad aliquam certam quantitatem; ita scilicet quod passio Christi et aliorum sanctorum ei imputetur ac si ipse
passus esset quantum sufficeret ad remissionem sui peccati, sicut contingit cum unus pro alio satisfacit, ut
dictum est.
Ad hoc ergo quod indulgentia alicui valeat, tria requiruntur.
Primo causa pertinens ad honorem Dei, vel ad necessitatem aut utilitatem ecclesiae. Secundo auctoritas in eo qui
facit: Papa enim potest principaliter, alii vero in quantum potestatem ab eo accipiunt vel ordinariam, vel
commissam, seu delegatam. Tertio requiritur ut sit in statu caritatis ille qui indulgentiam percipere vult.
Et haec tria designantur in littera papali.
Nam causa conveniens designatur in hoc quod praemittitur de subsidio terrae sanctae; auctoritas vero in hoc
quod fit mentio de auctoritate apostolorum Petri et Pauli, et ipsius Papae; caritas autem recipientis, in hoc quod
dicitur: omnibus vere poenitentibus et confessis.
Non dicit, et satisfacientibus: quia indulgentia non excusat a contritione et confessione, sed cedit in locum
satisfactionis.
Est ergo dicendum in quaestione proposita, quod si secundum formam papalis litterae indulgentia concedatur
accipientibus crucem in subsidium terrae sanctae, crucesignatus statim habet indulgentiam, etiamsi decedat
antequam iter arripiat: quia sic causa indulgentiae erit non iter, sed votum itineris. Si autem in forma litterae
contineatur quod indulgentia detur his qui transierint ultra mare; ille qui decedit antequam transeat, non habet
indulgentiae causam.
RA1
Ad primum ergo dicendum, quod in hoc ultimo casu deficit in crucesignato decedente illud quod est principalius,
scilicet indulgentiae causa.
RA2
Ad secundum dicendum, quod per auctoritatem solus Deus culpam remittit, sed ministerio etiam sacerdos, in
quantum exhibet sacramentum remissionis peccati, puta in baptismo vel poenitentia. Et tamen indulgentia non se

37

