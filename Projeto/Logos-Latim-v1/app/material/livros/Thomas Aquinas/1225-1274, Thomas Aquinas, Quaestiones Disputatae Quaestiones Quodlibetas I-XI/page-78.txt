Pertinet autem ad praelatos praecipere, dispensare in praecepto, excommunicare rebellantes praeceptis, et
beneficia ecclesiastica conferre.
Unde circa primum quaeruntur quatuor.
PR1
Primo de obedientia ad praecepta praelatorum; utrum scilicet religiosus teneatur obedire praelato suo praecipienti
ei in virtute obedientiae quod revelet ei crimen fratris occultum.
PR2
Secundo circa dispensationem; utrum Papa possit dispensare in bigamia.
PR3
Tertio circa excommunicationem; utrum aliquis teneatur vitare excommunicatos illos de quorum
excommunicatione etiam inter peritos est diversa sententia, quibusdam dicentibus eos excommunicatos esse, et
aliis non esse.
PR4
Quarto circa collationem beneficiorum; utrum praelatus ecclesiae licite possit dare beneficium consanguineo suo
idoneo existenti, si aequa facilitate occurrat ei alius magis idoneus.
|a1 Articulus 1
TTA
Utrum religiosus teneatur obedire praelato suo praecipienti ei in virtute obedientiae quod revelet ei crimen fratris
occultum.
TTB
Ad primum sic proceditur: videtur quod subditus non teneatur obedire praelato praecipienti revelationem
criminis occulti.
AG
Nullus enim tenetur obedire alicui in hoc quod non subditur eius iudicio. Sed occulta non subduntur iudicio
humano, sed soli iudicio divino. Ergo circa eorum revelationem nullus tenetur obedire praelato praecipienti.
SC
Sed contra, est quod praelatus in capitulo religiosorum potest praecipere id de quo iudex saecularis vel
ecclesiasticus potest exigere iuramentum. Sed quandoque iudex saecularis vel ecclesiasticus exigit iuramentum
ab aliquo, ut revelet id quod scit de aliquo occulto, ut dicit quaedam decretalis de purgationibus.
Ergo, pari ratione, ipse praelatus in capitulo potest etiam religiosis praecipere in virtute ipsius obedientiae, ut
dicant ei si quid sciunt de aliquo crimine occulto.
CO
Respondeo. Dicendum, quod peccatum dupliciter potest esse occultum.
Uno modo simpliciter; ita scilicet quod ad multorum notitiam nullo modo pervenit. Et tale peccatum occultum
nocet soli facienti; et ideo qui tale peccatum occultum fratris scit, solum hoc debet intendere ut fratris peccantis
salutem procuret. Unde institutus est a Domino ordo correctionis fraternae matth.
Cap. XVIII, ut primo quidem corripiat aliquis fratrem occulte peccantem inter se et ipsum solum; postmodum
adhibeat duos vel tres testes; et tunc tandem, si non corrigatur, dicat ecclesiae. Contra quem ordinem si praelatus
praecipiat ut peccatum fratris occultum ei dicatur, non est obediendum, et ipse peccat praecipiendo: quia oportet
Deo magis quam hominibus obedire Act. V, 29.
Si autem peccatum fratris non sit adeo occultum quin per aliquas suspiciones in multitudinis notitiam veniat,
unde multorum scandalum oriatur; iam peccatum non solum nocet illi sed multis. Et quia bonum multitudinis
praefertur bono unius, ideo praelatus debet disquirere veritatem de facto, ut scandalum multitudinis vel cesset per
poenam peccantis, vel per eius excusationem. Et ideo in tali casu potest praecipere scienti crimen fratris quod
manifestet; et ille cui praecipitur, tenetur praelato obedire. Sic enim cum non sit omnino occultum crimen,
pertinet ad iudicium praelati. Et in hoc casu loquitur decretalis, non autem in primo.
RA
Unde patet responsio ad obiecta.
|a2 Articulus 2
TTA
Utrum Papa possit dispensare in bigamia.
TTB
Ad secundum sic proceditur: videtur quod Papa non possit dispensare in bigamiae irregularitate.
AG
Non enim potest ab homine dispensari in his quae sunt divinitus instituta, ut bernardus dicit in Lib. De
dispensatione et praecepto.

78

