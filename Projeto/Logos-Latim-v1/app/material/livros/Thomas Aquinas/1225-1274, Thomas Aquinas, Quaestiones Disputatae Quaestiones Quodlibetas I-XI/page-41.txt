Ad tertium dicendum, quod voluntas animae Christi est virtus finita simpliciter, sicut et intellectus eius; meritum
autem Christi habet infinitatem ex dignitate, in quantum scilicet est meritum Dei et hominis.
|a2 Articulus 2
TTA
Utrum oculus Christi post mortem dicatur aequivoce oculus, vel univoce.
TTB
Ad secundum sic proceditur: videtur quod oculus Christi post mortem non fuerit aequivoce oculus.
AG1
Corpus enim Christi et quaelibet partium eius substantificantur per hypostasim Dei verbi.
Sed hypostasis verbi Dei mansit unita corpori Christi et partibus eius post mortem.
Ergo fuit idem secundum substantiam corpus Christi post mortem et ante, secundum totum et secundum omnes
partes eius. Non ergo oculus Christi fuit aequivoce oculus post mortem.
AG2
Praeterea, Philosophi loqui non noverunt nisi de homine puro. Sed Christus non fuit purus homo, sed homo et
Deus. Ergo quod Philosophus dicit, oculum hominis mortui esse aequivoce oculum, non habet locum in Christo.
SC
Sed contra, Christus est univoce homo cum aliis hominibus; et mors eius fuit vera, sicut et aliorum hominum
mors. Cum ergo oculus cuiuslibet hominis mortui aequivoce oculus dicatur, videtur quod etiam oculus Christi
post mortem sit aequivoce oculus.
CO
Respondeo. Dicendum, quod aequivocum et univocum dicitur secundum definitivam rationem eamdem, vel non
eamdem. Ratio autem definitiva cuiuslibet speciei sumitur a forma specifica ipsius. Forma autem specifica
hominis est anima rationalis; unde remota anima rationali, non potest remanere homo univoce, sed aequivoce
tantum.
Oportet autem idem accipere in partibus quod est in toto. Nam sicut anima se habet ad totum corpus, ita pars
animae se habet ad partem corporis, ut visus ad oculum, ut dicitur in II de anima; unde separata anima a corpore,
sicut non dicitur homo nisi aequivoce, ita nec dicitur oculus nisi aequivoce; et hoc indifferenter, sive
praesupponatur alia forma substantialis in corpore ante animam rationalem, ut quidam volunt; sive non, ut magis
videtur consonum veritati. Quodcumque enim essentialium principiorum subtrahatur, iam non remanebit eadem
ratio speciei, unde nec nomen univoce dicetur.
Solo autem hoc modo anima recedente remaneret corpus humanum et partes eius secundum eamdem rationem
speciei, si anima non uniretur corpori ut forma; sed tunc sequeretur quod nec per unionem animae esset
substantialis generatio, nec per separationem corruptio; quod quidem ponere in corpore Christi est haereticum.
Dicit enim Damascenus in II Lib., quod corruptionis nomen duo significat: significat enim humanas has
passiones, famem, sitim, laborem, clavorum perforationem, mortem, scilicet separationem animae a corpore, et
quaecumque talia; significat etiam corruptio perfectam corporis in ea, ex quibus compositum est, elementa,
destructionem et dissolutionem: cuiusmodi experimentum corpus divinum non habuit, ut ait propheta: non dabis
sanctum tuum videre dyastoram, id est destructionem.
Incorruptibile autem secundum insipientem Iulianum et Galenum corpus Domini dicere secundum primum
corruptionis significatum ante resurrectionem, impium est. Si enim incorruptibile, non omusion, scilicet
consubstantiale, nobis; et non veritate facta sunt quae facta esse evangelium ait; opinione, et non veritate salvati
sumus.
Sicut ergo Christus in triduo mortis propter separationem animae a corpore, quae est vera corruptio, non dicitur
fuisse homo univoce, sed homo mortuus, ita nec oculus eius in triduo mortis fuit univoce oculus, sed aequivoce,
sicut oculus mortuus; et eadem ratio est de aliis partibus corporis Christi.
RA1
Ad primum ergo dicendum, quod substantia dicitur dupliciter.
Quandoque enim sumitur pro hypostasi; et sic verum est quod corpus Christi substantificatum mansit per
hypostasim Dei verbi.
Non enim per mortem soluta est unio verbi neque ad animam neque ad corpus; et sic remanet simpliciter idem
corpus numero secundum hypostasim sive suppositum, quod est persona verbi.
Alio modo accipitur substantia pro essentia vel natura; et sic corpus Christi substantificatur per animam sicut per
suam formam, non autem per verbum, quia verbum non unitur corpori ut forma: hoc enim est haereticum,
secundum haeresim Arii et Apollinaris, qui posuerunt verbum esse in Christo loco animae. Sequeretur etiam
quod esset unio Dei et hominis facta in natura, quod pertinet ad haeresim eutychetis.
Sic ergo corpus Christi post mortem est simpliciter idem secundum substantiam quae est hypostasis, non autem
secundum substantiam quae est essentia vel natura. Univocatio autem et aequivocatio non respicit suppositum,
sed essentiam vel naturam, quam significat definitio.
RA2
41

