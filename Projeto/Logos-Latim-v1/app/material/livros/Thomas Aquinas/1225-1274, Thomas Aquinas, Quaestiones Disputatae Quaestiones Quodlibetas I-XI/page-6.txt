Ad primum sic procedebatur: videtur quod per adventum animae non excludantur omnes formae quae prius
inerant.
AG1
Dicitur enim genes. II, 7: formavit Deus hominem de limo terrae, et inspiravit in faciem eius spiraculum vitae.
Frustra autem formasset corpus, si inspirando animam, forma quam formando indiderat, excluderetur.
Non ergo adveniente anima tolluntur omnes formae praecedentes.
AG2
Praeterea, necesse est quod anima sit in corpore formato et disposito multis dispositionibus.
Si ergo adveniens anima omnes praecedentes formas et dispositiones amovet, sequitur quod in instanti anima
totum corpus formet; quod videtur esse solius Dei.
AG3
Praeterea, anima non est nisi in corpore mixto. Sed mixtio elementorum non fit solum secundum materiam, sed
etiam secundum formas; alioquin esset corruptio. Ergo anima non excludit omnes formas in materia inventas.
AG4
Praeterea, anima est perfectio. Perfectionis autem non est corrumpere, sed perficere.
Non ergo adveniens corpori corrumpit formas praeexistentes.
SC
Sed contra, omnis forma adveniens existenti in actu, est forma accidentalis. Forma enim substantialis facit esse
actu simpliciter. Sed si anima adveniens non destrueret praeexistentes formas, sed eis superadderetur, sequeretur
quod adveniret existenti in actu: quia quaelibet forma, cum sit actus, facit esse in actu. Ergo anima adveniens
excludit formas praeexistentes.
CO
Respondeo. Dicendum, quod impossibile est in uno et eodem esse plures formas substantiales: et hoc ideo quia
ab eodem habet res esse et unitatem.
Manifestum est autem quod res habet esse per formam: unde et per formam res habet unitatem. Et propter hoc,
ubicumque est multitudo formarum, non est unum simpliciter, sicut homo albus non est unum simpliciter, nec
animal bipes esset unum simpliciter si ab alio esset animal et ab alio bipes, ut Philosophus dicit.
Sed dicendum est, quod formae substantiales se habent ad invicem sicut numeri, ut dicitur in VIII metaphysic.;
vel etiam sicut figurae, ut de partibus animae dicit Philosophus in II de anima.
Semper enim maior numerus vel figura virtute continet in se minorem, sicut quinarius quaternarium, et
pentagonus tetragonum; et similiter perfectior forma virtute continet in se imperfectiorem, ut maxime in
animalibus patet. Anima enim intellectiva habet virtutem ut conferat corpori humano quidquid confert sensitiva
in brutis; et similiter sensitiva facit in animalibus quidquid nutritiva in plantis, et adhuc amplius.
Frustra ergo esset in homine alia anima sensitiva praeter intellectivam, ex quo anima intellectiva virtute continet
sensitivam, et adhuc amplius; sicut frustra adderetur quaternarius posito quinario. Et eadem ratio est de omnibus
formis substantialibus usque ad materiam primam; ita quod non est in homine diversas formas substantiales
invenire, sed solum secundum rationem; sicut consideramus eum ut viventem per animam nutritivam, et ut
sentientem per animam sensitivam, et sic de aliis.
Manifestum est autem quod semper, adveniente forma perfecta, tollitur forma imperfecta, sicut etiam adveniente
figura pentagoni, tollitur quadrati.
Unde dico, quod adveniente anima humana, tollitur forma substantialis quae prius inerat; alioquin generatio esset
sine corruptione alterius, quod est impossibile.
Formae vero accidentales quae prius inerant disponentes ad animam, corrumpuntur quidem non per se, sed per
accidens ad corruptionem subiecti: unde manent eaedem specie, sed non eaedem numero; sicut etiam contingit
circa dispositiones formarum elementarium, quae primitus materiae advenire apparent.
RA1
Ad primum ergo dicendum, quod secundum basilium, spiraculum vitae dicitur ibi gratia sancti spiritus; et sic
obiectio cessat.
Si autem, ut Augustinus dicit, spiraculum vitae sit ipsa anima, non oportebit dicere quod alia forma formatum sit
corpus hominis de limo terrae quam ipso spiraculo vitae divinitus inspirato: non enim illa formatio tempore
praecessit inspirationem. Nisi forte velimus dicere, illam formationem referri ad dispositiones accidentales, puta
figuram, et alia huiusmodi, quae quodam rationis ordine praeintelliguntur in corpore ante animam intellectivam,
sicut materiales dispositiones; quibus tamen praeintelligitur ipsa anima intellectiva, non in quantum est
intellectiva, sed in quantum continet in se virtutem aliquam de imperfectioribus formis.
RA2
Ad secundum dicendum, quod anima cum advenit corpori, non facit esse corpus effective, sed formaliter tantum.
Effective autem facit corpus esse illud quod dat corpori formam ut perficiens; ut disponens autem illud quod
praeoperatur ad formam, paulatim autem et ordine quodam inducendo materiam ad propinquiorem formam aut
dispositionem. Quanto enim propinquior fuerit forma aut dispositio, tanto minor est resistentia ad introductionem

6

