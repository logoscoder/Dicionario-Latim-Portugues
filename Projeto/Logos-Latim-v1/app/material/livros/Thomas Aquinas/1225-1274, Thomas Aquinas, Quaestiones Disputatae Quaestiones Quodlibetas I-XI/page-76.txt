CO
Respondeo. Dicendum, quod duplex est actio.
Quaedam quae fit cum motu. Et talis actio semper est cum aliqua innovatione, quia semper in motu aliquid fit, et
aliquid desinit esse, in quantum acceditur ad terminum et receditur a termino, et propter hoc Philosophus dicit, in
VII physic., quod in omni motu est quodam modo fieri et corrumpi.
Alia autem actio est quae est sine motu, per simplicem communicationem formae: in quantum scilicet agens
suam similitudinem imprimit recipienti disposito. Et talis actio in principio quidem est cum innovatione,
secundum quod de novo acquiritur forma in subiecto; sed continuatio ipsius actionis, sicut nullum habet motum
adiunctum, sed simplicem influxum, sive communicationem, ita etiam nullam habet innovationem. Et hoc modo
causatur gratia a Deo in anima.
Unde dicendum est, quod quamdiu durat gratia in anima, Deus in anima operatur causans eam; non tamen ita
quod faciat semper novam gratiam, et quod singulis momentis existens corrumpatur; sed quia eamdem gratiam
quam primo infudit, semper operatur in anima, conservans ipsam.
Quod quidem difficile est ad intelligendum non valentibus abstrahere considerationem suam ab actionibus quae
sunt cum motu, in quibus semper aliquid innovatur, ut dictum est.
RA
Ad primum ergo dicendum, quod lumen semper fit in aere, quia semper actione solis illuminantis conservatur;
non quod semper fiat aliud et aliud lumen.
|q7 Quaestio 7
PR
Deinde quaesitum est de sacramenti gratia.
PR1
Primo de sacramento poenitentiae; utrum per absolutionem sacerdotis remittatur culpa.
PR2
Secundo de sacramento matrimonii; utrum vir possit accipere crucem, si timeatur de incontinentia uxoris non
valentis virum sequi.
|a1 Articulus 1
TTA
Utrum per absolutionem sacerdotis remittatur culpa.
TTB
Ad primum sic procedebatur: videtur quod per absolutionem sacerdotis culpa remittatur.
AG1
Dicit enim Hugo de sancto victore in libro de sacramentis, quod sententiam Petri sequitur sententia caeli. Sed
sententia caeli est de remissione culpae. Ergo remissio culpae sequitur sententiam Petri, quae est sacerdotis
absolventis.
AG2
Praeterea, sacramenta sunt medicinae contra peccata. Sed per medicinam sanantur vulnera vel aegritudines. Ergo
aegritudo vel vulnus peccati sanatur per sacramentum poenitentiae.
Sed sacramentum poenitentiae consummatur in hoc quod dicit: ego te absolvo, sicut sacramentum baptismi in
hoc quod dicit: ego te baptizo. Ergo per absolutionem sacerdotis dimittitur culpa.
AG3
Sed contra, est quod per solam contritionem dimittitur peccatum secundum illud psalm. XXXI, 5: dixi:
confitebor adversum me iniustitias meas Domino: et tu remisisti impietatem peccati mei. Sed contritio praecedit
absolutionem sacerdotis, quia sacerdos non debet aliquem absolvere, nisi aestimet eum contritum. Ergo remissio
culpae praecedit absolutionem sacerdotis; non ergo per absolutionem sacerdotis culpa remittitur.
CO
Respondeo. Dicendum, quod sacramenta dupliciter operantur: uno modo secundum quod exhibentur in actu; alio
modo secundum quod habentur in voto. Et hoc ideo quia sacramenta operantur ut instrumenta divinae
misericordiae iustificantis: Dei autem est respicere hominis cor, secundum illud I reg.
Cap. XVI, 7: homines vident ea quae parent, Deus autem intuetur Cor. Et ideo, quamvis res naturales non agant
nisi praesentialiter adhibitae, sacramenta tamen agunt etiam secundum quod sunt in voto; sed plenius
sacramentalem effectum inducunt quando actu exhibentur, sicut in baptismo.
Nam catechumenus, si sit adultus, et habeat baptismum in voto, iam consecutus est effectum baptismi quantum
ad emundationem a peccato, et consecutionem gratiae, quae est proprius effectus Dei; sed quando actu
baptismum suscipit, consequitur plenius quosdam sacramentales effectus, quia suscipit characterem et
remissionem totius poenae.

76

