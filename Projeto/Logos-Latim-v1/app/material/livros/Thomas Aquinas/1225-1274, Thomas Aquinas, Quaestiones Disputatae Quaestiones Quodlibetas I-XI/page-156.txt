Et propter hoc Augustinus dicit in Lib. De operibus monachorum, quod debent manuum operibus insistere illi
dumtaxat qui ab ecclesiasticis occupationibus vacant; unde et se excusat a labore manuum propter iudicia
ecclesiastica, quibus occupabatur, dicens: quamquam dicere possumus, quis militat suis stipendiis unquam? etc.,
tamen Dominum nostrum Iesum Christum testem invoco super animam meam, quoniam quantum ad meum
attinet commodum, multo mallem per singulos dies certis horis, quantum in bene moderatis monasteriis
constitutum est, aliquid operari manibus, et certas horas habere ad orandum et legendum, aut aliquid de divinis
litteris agendum liberas, quam tumultuosissimas perplexitates aliarum causarum pati de negotiis saecularibus, vel
iudicando dirimendis, vel interveniendo praecipiendis.
Secundum opus spirituale quod in bonum commune redundat, est opus praedicationis, quo fructus animarum in
populo procreatur.
Et ideo, ut dicitur I ad corinth., cap. IX, 14: Dominus ordinavit his qui evangelium annuntiant, de evangelio
vivere.
Nec debet hoc referri tantum ad illos qui habent auctoritatem praedicandi, sicut sunt praelati, sed etiam ad eos
qui qualitercumque licite praedicant ex commissione praelatorum: quia stipendia non debentur potestati, sed
operi et labori, ut dicitur III ad timoth., II, 6: laborantem agricolam oportet primum de fructibus percipere:
Glossa: scilicet praedicatorem qui in agro ecclesiae lectione verbi excolit corda auditorum.
Nec tantum illi qui praedicant, possunt de evangelio vivere, sed etiam illi qui eis ministrant ad hoc officium
cooperantes; quod patet ad Roman., XV, 27: si spiritualium... Participes facti sunt gentiles, debent etiam in
carnalibus ministrare eis; Glossa: eorum scilicet Iudaeorum qui miserunt praedicatores ab ierosolymis. Unde
etiam illi qui praedicatores mittunt, possunt de fructu evangelii vivere.
Tertium opus spirituale quod cedit in bonum commune, sunt orationes, quae fiunt in horis canonicis ad salutem
ecclesiae, ut avertatur ira Dei a populo; Ezech., XIII, 5: non...
Opposuistis vos murum pro domo Israel, ut staretis in proelio in die Domini: Glossa: precibus dimicantes, et
divinae sententiae resistentes.
Et ideo dicitur I ad corinth., IX, 13, quod qui altari deserviunt, cum altari participant.
Et de his duobus operibus dicit Augustinus in Lib. De operibus monachorum: si evangelistae sunt, fateor, habent
potestatem, scilicet vivendi de sumptibus fidelium, quia de hoc loquitur. Si ministri altaris, dispensatores
sacramentorum sunt; unde sibi istam non arrogant, sed vindicant potestatem.
Quartum opus spirituale quod redundat in bonum commune, est elucidatio sacrae Scripturae. Qui enim
elucidationi sacrae Scripturae vacant ad alios instruendum, possunt de hoc opere spirituali vivere; I ad timoth.,
cap. V, 17: qui bene praesunt presbyteri, duplici honore digni habeantur; maxime (autem) qui laborant in verbo
et doctrina; Glossa: ut eis spiritualiter obediant et exteriora ministrent, qui laborant in verbo; Glossa: in
exhortatione scientium, et doctrina nescientium.
Et hoc etiam planius dicit Hieronymus ad vigilantium: haec in Iudaea usque hodie perseverat consuetudo non
solum apud nos, sed etiam apud Hebraeos, ut qui in lege Domini meditantur die ac nocte, et partem non habent
in terra nisi solum Deum, synagogarum totius orbis foveantur ministeriis.
Patet ergo quod illi qui praedictis operibus spiritualibus vacant, non tenentur manibus laborare.
De his autem qui vacant spiritualibus quae non directe in bonum commune redundant, sed in bonum facientis,
sicut sunt orationes privatae, ieiunia, et huiusmodi, distinguendum est; quia aut illi qui in religione istis operibus
occupantur, habent in saeculo unde vivant sine labore manuum, aut non.
Si sic, tales cum ad religionem veniunt, non tenentur manibus laborare; unde Augustinus in libro de operibus
monachorum: si habebant aliquid in hoc saeculo, quo facile sine opificio sustentarent vitam suam, quod conversi
ad Deum indigentibus dispertiti sunt, et credenda eorum infirmitas et ferenda. Solent enim tales languidius
educati laborem corporalem sustinere non posse.
Si autem in saeculo opifices fuerunt, de labore manuum viventes, tunc ex duplici causa venientes ad religionem
possunt labore manuum intermittere.
Uno modo ex pigritia operandi, volentes in otio vivere; et tales peccant: et hoc est quod dicit Augustinus in
praedicto libro: plerumque veniunt ad professionem servitutis Dei et ex professione servili et vita rusticana, et ex
opificum exercitatione et plebeio labore; et postea subdit: tales ergo secundum quod minus operantur, de
infirmitate corporis excusari non possunt: praeteritae quippe vitae consuetudine convincuntur; et interponit: non
enim apparet utrum ex proposito servitutis Dei venerint, an vitam inopem et laboriosam fugientes.
Alio modo intermittit aliquis opus manuale ex intensione divini amoris, quo ad opus contemplationis quasi
continue elevatur: tales cum spiritu Dei agantur, non peccant, quia ubi... Spiritus Domini, ibi libertas.
Unde Gregorius dicit super ezechielem: contemplativa vita est caritatem Dei et proximi toto corde retinere, ab
exteriori actione quiescere, soli desiderio conditoris inhaerere, ut nihil iam agere libeat: et hoc idem habetur in
quadam Glossa: contemplativa vita a cunctis actionibus funditus dividit; et hoc est quod habetur matthaei, VI, V.
26, in Glossa super illud, considerate volatilia caeli, etc.: sancti viri avibus comparantur, quia caelum petunt; et
quidem ita remoti sunt a mundo, ut iam in terris nihil agant nihil laborent, sed sola contemplatione iam in caelo
degunt.
RA1
156

