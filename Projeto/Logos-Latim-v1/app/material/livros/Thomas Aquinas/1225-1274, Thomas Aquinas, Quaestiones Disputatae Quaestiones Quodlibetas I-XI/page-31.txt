PR
Deinde quaesitum est de his quae pertinent ad virtutes circa res humanas. Et circa hoc quaesita sunt duo.
PR1
Primo utrum filius teneatur obedire parentibus carnalibus in indifferentibus.
PR2
Secundo utrum venditor teneatur dicere emptori vitium rei venditae.
|a1 Articulus 1
TTA
Utrum filius teneatur obedire parentibus carnalibus in indifferentibus.
TTB
Ad primum sic proceditur: videtur quod filius teneatur obedire parentibus carnalibus quantum ad omnia.
AG1
Dicitur enim deuteronom. XXI, 18, 21: si genuerit homo filium contumacem et protervum, qui non audiat patris
aut matris imperium...
Lapidibus eum obruet populus civitatis.
Sed poena talis non infligeretur, nisi graviter peccaret non obediendo. Ergo filii tenentur obedire parentibus
carnalibus per omnia.
AG2
Praeterea, apostolus dicit ad Coloss., cap. III, 20: filii, obedite parentibus per omnia.
AG3
Praeterea, praecepta moralia affirmativa quamvis non ad semper obligent, tamen nunquam contrarium facere
licet. Sed praeceptum morale affirmativum est de honoratione parentum. Ergo non licet irreverentem esse
parenti; quod esset, si eius mandato non obediretur.
Tenetur ergo filius in omnibus parentibus obedire.
SC
Sed contra, non minus obediendum est patribus spiritualibus quam carnalibus, sed magis, ut habetur per
apostolum ad Hebr., cap. XII, 9. Sed patribus spiritualibus non tenentur subditi obedire in indifferentibus:
religiosi enim qui obedientiam profitentur, non tenentur obedire suis praelatis nisi in his quae sunt secundum
regulam, ut bernardus dicit in Lib. De dispensatione et praecepto.
Ergo nec parentibus carnalibus filii tenentur in indifferentibus obedire.
CO
Respondeo. Dicendum, quod cum obedientia praelato debeatur, ad illa extenditur debitum obedientiae ad quae
extenditur ius praelationis.
Habet autem pater carnalis ius praelationis in filium primo quidem quantum ad domesticam conversationem. Sic
enim est paterfamilias in domo sicut rex in regno: unde sicuti subditi regis tenentur obedire regi in his quae
pertinent ad gubernationem regni; ita etiam filii et alii domestici tenentur obedire patrifamilias in his quae
pertinent ad dispensationem domus.
Secundo quanto ad morum disciplinam: unde apostolus dicit ad Hebr., XII, 9: patres quidem carnis nostrae
habuimus eruditores, et obtemperabamus eis. Debet enim pater filio non solum educationem, sed etiam
disciplinam, ut Philosophus dicit.
In his ergo filius tenetur obedire patri carnali, et non in aliis.
RA1
Ad primum ergo dicendum, quod loquitur ibi Moyses de imperio paterno quod pertinet ad disciplinam morum:
unde ibidem dicitur: monita nostra audire contemnit, comessationibus vacat et luxuriae atque conviviis.
RA2
Ad secundum dicendum, quod apostolus dicit obediendum esse parentibus per omnia ad quae se ius praelationis
extendit.
RA3
Ad tertium dicendum, quod non exhibet irreverentiam praecipienti, si non obedit ei in his in quibus obedire non
tenetur.
|a2 Articulus 2
TTA
Utrum venditor teneatur dicere emptori vitium rei venditae.
TTB
Circa secundum sic proceditur: videtur quod venditor non teneatur dicere vitium rei venditae emptori.
AG1
Quia secundum leges civiles venditor et emptor se invicem decipere possunt. Nulla autem posset fieri deceptio,
si venditor rei venditae vitium emptori dicere teneretur. Ergo non tenetur.
31

