Praeterea, creatura procedit a Deo per modum voluntatis; filius autem, qui est verbum quo pater dicit seipsum,
procedit a Deo per modum naturae: quia, ut Hilarius dicit in libro de synodis, omnibus creaturis substantiam
voluntas Dei attulit; filio autem naturam dedit nativitas. Ergo non est idem verbum quo pater dicit seipsum, et
quo dicit creaturam.
SC
Sed contra, est quod Augustinus dicit, II super Genesim ad litteram, quod dixit, et facta sunt, id est verbum
genuit, in quo erat ut fieret creatura. Sed verbum genuit dicens seipsum. Ergo idem est verbum quo dicit
seipsum, et quo dicit creaturam.
CO
Respondeo. Dicendum, quod, sicut Augustinus dicit, XV de Trinit., verbum Dei repraesentatur aliqualiter per
verbum nostri intellectus, quod nihil est aliud quam quaedam acceptio actualis nostrae notitiae: cum enim id
quod scimus, actu considerando concipimus, hoc verbum nostri intellectus est, et hoc est quod verbo exteriori
significamus.
Sed quia nos non totum id quod habitu scimus, actu mente concipimus, sed de uno intelligibili movemur ad
aliud; inde est quod in nobis non est unum solum verbum mentale, sed multa, quorum nullum adaequat nostram
scientiam.
Sed Deus quidquid scit, actu intelligit; et ideo in mente eius non succedit verbum verbo: et sicut eadem scientia
scit se et omnia alia, ita etiam eodem verbo exprimit seipsum et omnia alia: nec esset eius verbum perfectum, ut
Augustinus in eodem Lib. Dicit, si aliquid minus esset in eius verbo quam in eius scientia. Unde quidquid pater
scit, totum unico suo verbo dicit.
Et sic necesse est quod idem verbum sit quo dicit seipsum et quo dicit creaturam.
RA1
Ad primum ergo dicendum, quod dicere, si proprie sumatur, est producere verbum: quod soli patri convenit. Et
ideo, si dicere in divinis proprie sumatur, solus pater dicit, quia solus ipse generat verbum. Hoc enim verbo
exprimitur quidquid tota trinitas scit, quia trium personarum est una scientia.
Et ex hac ratione verbum importat respectum ad creaturam, in quantum est expressio quaedam scientiae quam
pater communiter habet cum aliis personis de creatura.
RA2
Ad secundum dicendum, quod aliud est verbum, et id quod dicitur verbo: hoc enim verbo quod est lapis,
significatur res quae non est verbum, sed corpus. Unde nihil prohibet creaturam procedere a Deo per modum
voluntatis: verbum autem quo dicitur creatura, per modum naturae.
|a2 Articulus 2
TTA
Utrum filius sua filiatione distinguatur a spiritu sancto.
TTB
Circa secundum sic proceditur: videtur quod filius distinguatur filiatione a spiritu sancto.
AG
Eodem enim modo aliquis constituitur, et ab alio distinguitur. Sed persona filii constituitur filiatione, quae
proprietas est personalis, id est constituens personam filii. Ergo filiatione distinguitur a spiritu sancto.
SC
Sed contra, est quod boetius dicit in lib.
De Trinit., quod sola relatio in divinis multiplicat trinitatem; et Anselmus dicit in lib.
De processione spiritus sancti, quod ibi solum distinguuntur personae divinae ubi occurrit relationis oppositio.
Sed filius non opponitur relative spiritui sancto filiatione, sed solum patri. Ergo filius non distinguitur filiatione a
spiritu sancto, sed solum a patre.
CO
Respondeo. Dicendum, quod hoc modo se habent proprietates personales in divinis ad distinguendum personas
sicut se habent in rebus naturalibus formae substantiales ad distinguendas species rerum, sic tamen quod a
creaturis exempla ad Deum assumpta non omnino similia sunt.
In rebus autem naturalibus distinguitur aliquid per formam suam ab alio dupliciter.
Uno modo secundum directam oppositionem formae ad formam. Et hoc modo distinguitur unaquaeque res
naturalis ab omnibus speciebus sui generis, quae habent formas oppositas, secundum quod genus dividitur
oppositis differentiis; sicut sapphyrus distinguitur sua forma ab omnibus aliis speciebus lapidum.
Alio modo distinguitur res naturalis per suam formam secundum habere et non habere.
Et hoc modo quod habet aliquam formam naturalem, distinguitur ab omnibus non habentibus formam illam:
sicut sapphyrus per suam formam naturalem distinguitur non solum ab aliis generibus lapidum, sed a speciebus
animalium et plantarum.

74

