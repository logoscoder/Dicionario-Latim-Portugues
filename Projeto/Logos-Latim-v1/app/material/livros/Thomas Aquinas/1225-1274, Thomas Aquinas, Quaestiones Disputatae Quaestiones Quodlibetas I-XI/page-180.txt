Praeterea, medium unionis praesupponitur ad unionem. Sed gratia est medium unionis humanae naturae ad
divinam personam, unde dicitur gratia unionis. Ergo praesupponitur ad unionem. Gratia autem non potest
intelligi nisi in anima; anima autem non intelligitur esse antequam corpori uniatur: quia creando infunditur, et
infundendo creatur.
Ergo oportet praeintelligi unionem animae cum corpore, ad unionem humanae naturae cum divina; et sic idem
quod prius.
AG4
Praeterea, humanitas est quaedam forma substantialis. Omnis autem forma substantialis requirit aliquid quod per
ipsam informetur.
Non autem potest dici quod hypostasis vel suppositum aeternum informetur per aliquam formam creatam. Ergo
oportet in Christo ponere aliquod suppositum vel hypostasim creatam, quae humanitate informetur; et sic in
Christo erunt duae hypostases: hypostasis scilicet verbi, et hypostasis hominis.
SC1
Sed contra. Ea quae sunt ad invicem disparata, non praedicantur de se invicem, nisi per hoc quod conveniunt in
uno supposito; sicut dicimus quod album est dulce, propter unitatem subiecti. Sed divina natura et humana sunt
naturae penitus disparatae; praedicantur autem de se invicem in concreto; dicimus enim, Deus est homo, et homo
est Deus. Ergo est ibi unum suppositum tantum, et una hypostasis.
SC2
Si dicatur, quod praedicatur de se invicem propter hoc quod conveniunt in una persona, non per hoc quod
conveniunt in uno supposito, vel hypostasi una, sicut dicimus, album est dulce; contra: persona non addit supra
hypostasim vel suppositum nisi aliquod accidens, scilicet proprietatem ad dignitatem pertinentem. Si ergo in
Christo esset una persona, et non unum suppositum vel hypostasis, divina natura et humana essent in ipso unitae
solum in accidente; quod falsum est.
CO
Respondeo. Dicendum, quod secundum opinionem secundam, quam magister dist. 6 Lib. III sententiarum ponit,
quae est communis opinio modernorum, et aliis multo verior et securior, in Christo est unum suppositum tantum,
et una tantum hypostasis, sicut et persona una.
Oportet namque nos secundum doctrinam fidei ponere unam rem subsistentem in duabus naturis, divina scilicet,
et humana: alias non posset dici, quod unus esset Dominus Iesus Christus secundum sententiam apostoli I ad
Cor. VIII, 6. Unde et Nestorius fuit damnatus propter hoc quod Christum praesumpsit dividere, duas introducens
personas.
Illud autem quod est subsistens in natura, est aliquod individuum et singulare: unde unitas Christi, in qua duae
naturae uniuntur, attribuenda est alicui nomini per quod singularitas designetur.
Nominum autem quae singularitatem designant, quaedam significant singulare in quolibet genere entis, sicut hoc
nomen singulare et particulare et individuum, quia haec albedo est quoddam singulare et particulare et
individuum; nam universale et particulare circumeunt omne genus. Quaedam vero significant singulare solum in
genere substantiae; sicut hoc nomen hypostasis, quod significat individuam substantiam; et hoc nomen persona,
quod significat substantiam individuam rationalis naturae: et similiter hoc nomen suppositum vel res naturae;
quorum nullum de hac albedine potest praedicari, quamvis haec albedo sit singularis; eo quod unumquodque
eorum significat aliquid ut subsistens, accidentia vero non subsistunt.
Partes vero substantiarum quamvis sint de natura subsistentium, non tamen per se subsistunt, sed in alio sunt;
unde etiam praedicta nomina de partibus substantiarum non dicuntur: non enim dicimus quod haec manus sit
hypostasis vel persona, vel suppositum, vel res naturae, quamvis possit dici quod sit quoddam individuum, vel
particulare, vel singulare, quae nomina de accidentibus dicebantur.
Non autem potest dici quod humana natura in Christo, vel aliqua pars eius, sit per se subsistens: hoc enim unioni
repugnaret; nisi poneremus unionem secundum quid et non simpliciter: sicut uniuntur lapides in acervo, vel duo
homines per effectum amoris, vel per aliquam imitationis similitudinem: quae omnia dicimus esse unum
secundum quid, et non simpliciter. Quod enim est simpliciter unum et per se subsistens, nihil continet actu per
subsistens, sed forte in potentia.
Unde servata veritate unionis naturarum in Christo, oportet ponere sicut unam personam, ita unam hypostasim, et
unum suppositum, et unam rem duarum naturarum. Sed ipsam humanam naturam in Christo nihil prohibet dicere
esse quoddam individuum, aut singulare, aut particulare; et similiter quaslibet partes humanae naturae, ut manus
et pedes et ossa, quorum quodlibet est quoddam individuum: non tamen quod de toto praedicetur, quia nullum
eorum est individuum per se subsistens. Sed individuum per se subsistens, vel singulare, vel particulare, quod
praedicatur de Christo, est unum tantum.
Unde possumus dicere, in Christo esse plura individua, vel singularia, vel particularia: non autem possumus
dicere, Christum esse plura individua vel singularia vel particularia.
Sed plures hypostases vel supposita non possumus dicere in Christo esse.
RA1

180

