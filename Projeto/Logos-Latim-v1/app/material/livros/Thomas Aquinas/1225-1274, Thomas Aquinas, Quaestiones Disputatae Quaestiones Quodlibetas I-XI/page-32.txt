AG2
Sed dicebat, quod leges non loquuntur secundum forum conscientiae; sed quod nunc loquimur, est secundum
forum contentiosum.
Sed contra, secundum Philosophum in II ethic., c. I, intentio legislatoris est cives facere bonos. Quod ergo licet
secundum leges, non est contrarium virtuti, et ita etiam non est contrarium conscientiae.
SC1
Sed contra. Est, quia secundum leges civiles si aliquis vendat animal morbidum, tenetur de vitio. Ergo tenetur
dicere vitium emptori.
SC2
Praeterea, tullius dicit in libro de officiis, quod ad officium boni viri pertinet ut dicat emptori illud pro quo res
minus venderetur. Huiusmodi autem est vitium rei venditae. Ergo venditor tenetur dicere emptori vitium rei
venditae.
CO
Respondeo. Dicendum, quod aliquid pertinet ad bonum virum ad quod tamen homines non tenentur; sicut ad
bonum virum pertinet quod liberaliter amico suo bona largiatur, quamvis ad hoc non teneatur. Sed aliquid
pertinet ad bonum virum ad quod tenetur; scilicet quod reddat alicui quod iustum est: nam actus iustitiae est ut
reddatur alicui quod ei debetur.
Et ideo unusquisque venditor ad hoc tenetur ut iustam venditionem faciat, non autem ut faciat venditionem
liberalem, dimittens aliquid de pretio iusto.
Iustitia autem aequalitas quaedam est, ut dicitur in V ethic., cap. II. Est ergo iusta venditio, quando pretium
acceptum ab habente aequatur rei venditae; iniusta autem, si non aequetur, sed plus accipiat.
Si ergo vitium rei venditae faciat rem minus valere quam pretium impositum a venditore, iniusta erit venditio,
unde peccat occultans vitium; si autem non faciat rem minus valere quam pretium impositum, quia forte venditor
minus pretium imponit propter vitium, tunc non peccat tacens vitium, quia venditio non est iniusta, et forte esset
sibi damnosum, si vitium diceret: quia emptor vellet habere rem etiam pro minori pretio quam valeret.
Liberaliter tamen faceret, si damnum proprium contemneret ut satisfaceret voluntati alterius, licet ad hoc non
teneatur.
RA1
Ad primum ergo dicendum, quod per illud dictum legis non habetur quod licitum sit simplici venditori decipere
emptorem, et e converso; sed dicitur aliquid esse licitum secundum legem quod per legem non punitur, sicut
secundum legem veterem licebat libellus repudii.
RA2
Ad secundum dicendum, quod praecepta legis sunt ductiva ad perfectam virtutem: tamen actus perfectae virtutis
non cadunt sub praecepto legis humanae; sed prohibet quaedam graviora, ut gradatim homines retracti a malis
per seipsos ad virtutem exerceantur.
Permittit autem quaedam minora peccata, eis poenam non infligens, quia sine his non facile invenitur hominum
multitudo; et de talibus est deceptio quae est inter vendentes et ementes: quia plurimi sunt qui volunt vili emere
et care vendere, ut Augustinus dicit in Lib. De Trin..
RC1
Ad illud vero quod primo in contrarium obiicitur, dicendum, quod illud intelligendum est quando morbus pecoris
facit pecus minus valere quam vendatur.
RC2
Ad secundum dicendum, quod ea ratione tullius dicit quod vir bonus non tacet vitium rei venditae, quia ad virum
bonum non pertinet decipere aliquem: deceptio autem non est, si id quod tacetur de re vendita, non facit rem
minus valere quam pretium quod pro ea accipitur.
|q6 Quaestio 6
Prologus
PR
Deinde quaesitum est de peccatis. Et circa hoc quaesita sunt duo.
PR1
Primo utrum peccatum sit appetere praelationem.
PR2
Secundo utrum peccatum sit praedicatori habere oculum ad rem temporalem.
|a1 Articulus 1
TTA
Utrum peccatum sit appetere praelationem.
TTB
Ad primum sic proceditur: videtur quod peccatum sit appetere
32

