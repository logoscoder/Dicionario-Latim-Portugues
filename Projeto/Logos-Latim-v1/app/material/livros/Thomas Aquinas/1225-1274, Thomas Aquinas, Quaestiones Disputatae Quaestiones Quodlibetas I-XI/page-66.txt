agere, et absque peccato cantare; sicut etiam in syllogisticis, uno quodam inconvenienti dato, alia contingunt, ut
dicitur in I physic..
|q13 Quaestio 13
Prologus
PR
Deinde quaesitum est de poenitentia. Et circa hoc quaesita sunt duo.
PR1
Primo utrum si aliquis sacerdos poenitenti dicat: quidquid boni feceris, sit tibi in remissionem peccatorum, sit
satisfactio sacramentalis.
PR2
Secundo utrum ei qui praetermisit divinum officium dicere, cum tenetur ad ipsum, possit imponi alia poenitentia
pro tali omissione, vel sit ei imponendum quod iteret quod omisit.
|a1 Articulus 1
TTA
Utrum si aliquis sacerdos poenitenti dicat: quidquid boni feceris, sit tibi in remissionem peccatorum, sit
satisfactio sacramentalis.
TTB
Ad primum sic proceditur: videtur quod praedicta satisfactio non sit sacramentalis.
AG
Sacramentalis enim satisfactio aliquid ligat.
Sed ille cui praedictus modus satisfactionis indicitur, ad nihil ligatur. Ergo videtur quod non sit sacramentalis
satisfactio.
SC
Sed contra, illa videtur esse sacramentalis satisfactio, qua perfecta, ad nihil aliud homo tenetur. Sed poenitens cui
sic satisfactio iniungitur a sacerdote, nihil aliud tenetur implere, cum nihil sit aliud sibi mandatum.
Ergo huiusmodi satisfactio est sacramentalis.
CO
Respondeo. Dicendum, quod hic est quadruplici distinctione utendum.
Primo enim considerandum est, quod peccator est debitor alicuius satisfactionis dupliciter: uno modo ex
iniunctione sacerdotis; alio modo ex peccato commisso. Unde si contingat quod sacerdos minorem
satisfactionem imponat poenitenti quam sit illa ad quam obligatur ex quantitate sui peccati, subtracto eo quod
remittitur virtute clavium et contritionis praecedentis, nihilominus poenitens ad aliquid ulterius obligatur; quod si
in hac vita non perficiat, in Purgatorio exsolvet.
Et e converso si sacerdos imponat maiorem poenitentiam quam poenitens facere teneatur, pensata remissione
quae est facta per vim clavium et contritione praecedente, nihilominus poenitens tenetur facere quod sibi
iniunctum est, si adsit facultas.
Secundo considerandum, quod opus quod quis facit ex iniunctione sacerdotis, dupliciter valet poenitenti: uno
modo ex natura operis; alio modo ex VI clavium. Cum enim satisfactio a sacerdote absolvente iniuncta, sit pars
poenitentiae, manifestum est quod in ea operatur vis clavium; ita quod amplius valet ad expiandum peccatum
quam si proprio arbitrio homo faceret idem opus.
Tertio considerandum est, quod satisfactio ad duo valet: valet enim ad expiationem culpae praeteritae, valet et ad
cautelam culpae futurae; sicut cum homo ieiunat, per hoc praebetur ei remedium contra futuras concupiscentias
carnis.
Item quarto considerandum est, quod sacerdos potest poenitenti satisfactionem iniungere vel ex proprio arbitrio,
vel etiam ex consilio alieno.
Est ergo dicendum, quod sicut potest sacerdos iniungere satisfactionem poenitenti ex arbitrio alieno, ita et ex
arbitrio ipsius poenitentis; sicut si dicat: facias hoc, si potes; et si non potes, facias hoc. Et simile videtur cum
sacerdos dicit, quidquid boni feceris, sit tibi in remissionem peccatorum.
Videtur autem satis conveniens quod sacerdos non oneret poenitentem gravi pondere satisfactionis, quia sicut
parvus ignis a multis lignis superpositis de facili extinguitur, ita posset contingere quod parvus affectus
contritionis in poenitente nuper excitatus, propter grave onus satisfactionis extingueretur, peccatore totaliter
desperante.
Unde melius est quod sacerdos poenitenti indicet quanta poenitentia esset sibi pro peccatis iniungenda; et
iniungat sibi nihilominus aliquid quod poenitens tolerabiliter ferat, ex cuius impletione assuefiat ut maiora
impleat, quae etiam sacerdos sibi iniungere non attentasset; et haec quae praeter iniunctionem expressam facit,
accipiunt maiorem vim expiationis culpae praeteritae ex illa generali iniunctione qua sacerdos dicit: quidquid
boni feceris, sit tibi in remissionem peccatorum.

66

