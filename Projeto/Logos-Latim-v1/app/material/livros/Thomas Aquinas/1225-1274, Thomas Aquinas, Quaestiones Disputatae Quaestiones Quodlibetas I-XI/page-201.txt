Cum ergo dicitur quod forma accidentalis substantiam non destruit, posset dici quod verum est, tamen destruit
accidentia; et sic species sacramentales, quae sunt accidentia, post commixtionem non manent.
Sed haec solutio non est secundum veritatem: nam forma mixtionis cum sit quaedam qualitas media, non
permutat nisi simplices qualitates ex quibus componitur. Species autem sacramentales non destruuntur
quibuscumque qualitatibus variatis; quia si odor vini vel color mutaretur, non propter hoc desineret ibi esse
sanguis Christi, nisi dimensiones quae ceteris accidentibus subsunt, vicem substantiae gerentes, secundum
essentiam destruerentur; quod aliter accidere non potest quam accideret de substantia vini, si ibi esset.
Et ideo aliter dicendum est, quod accidens non corrumpit subiectum effective, sed dispositive. Posita enim
qualitate quae est necessaria dispositio ad formam ignis, scilicet calore in summo, removetur forma aeris; et
similiter posita media qualitate, quae est necessitas ad formam mixti, aufertur forma corporis simplicis.
|q2 Quaestio 2
Prologus
PR
Deinde quaeritur de Angelo.
TTA
Utrum duratio Angeli habeat prius et posterius.
TTB
Et videtur quod sic.
AG1
In eo enim cuius duratio non habet prius et posterius, idem est esse et fuisse. Si ergo in duratione Angeli non est
prius et posterius, idem erit Angelum esse et fuisse. Sed hoc est impossibile; quia Deus potest facere quod
Angelus non esset, cum non possit facere quod non fuerit. Ergo inconveniens est dicere quod in duratione Angeli
non sit prius et posterius.
AG2
Praeterea, nullum creatum est infinitum in actu. Sed duratio Angeli est infinita ex parte post. Ergo non est tota
simul in actu; et ita est ibi prius et posterius.
AG3
Praeterea, mensura debet esse proportionata mensurato. Sed esse Angeli est finitum in actu. Ergo esse, quod est
eius mensura, est finitum; et sic idem quod prius.
AG4
Praeterea, ratio aeternitatis in hoc perficitur quod est tota simul; quia secundum boetium in V de consolatione,
aeternitas est interminabilis vitae tota simul ac perfecta possessio. Si ergo aevum, quod est Angeli duratio, non
habeat prius et posterius, non videtur ab aeternitate differre.
SC1
Sed contra. Secundum Philosophum in IV physic., propter prius et posterius in motu, est prius et posterius in
tempore, quod mensurat motum. Sed in esse Angeli non est aliquis motus, nec illud esse aliquo modo motui
subiacet. Ergo in aevo, quod est eius mensura, non est prius et posterius.
SC2
Praeterea, tempus nihil aliud est quam numerus prioris et posterioris. Si ergo in aevo sit numerare prius et
posterius, aevum nihil differt a tempore.
CO
Respondeo. Dicendum, quod de re aliqua possumus loqui dupliciter: uno modo secundum quod est in rerum
natura; alio modo secundum quod est in consideratione nostra.
Primo modo accipitur substantia rei cum omnibus suis dispositionibus et operationibus, quia sine his substantia
non invenitur in rerum natura; sed secundo modo potest accipi substantia absque suis dispositionibus, quia
consideratio substantiae non dependet a consideratione suarum dispositionum.
Accipiendo ergo mensuram durationis secundum primum modum, sic soli Deo competit duratio quae sit tota
simul, et non alicui creaturae; eo quod solus Deus est immutabilis quantum ad essentiam, et quantum ad omnia
quae circa essentiam considerari possunt.
Quaelibet autem creatura est variabilis vel secundum substantiam, vel secundum aliquam dispositionem aut
operationem. Et secundum hoc Augustinus, 21 quaest. Ad Orosium, ponit omnes creaturas esse in tempore,
etiam Angelos.
Sed accipiendo mensuram durationis Angeli secundo modo, prout consideratur eius substantia absolute, eius
mensura est aevum et non tempus; de quo quidem aevo est duplex opinio.
Quidam enim dicunt, quod in aevo est prius et posterius, sed non sicut in tempore: in tempore namque est prius
et posterius cum innovatione, in aevo autem sine innovatione, sed hoc non est intelligibile. Impossibile est enim
esse alicuius durationis duas partes simul, quarum una alteram non includat: sicut mensis includit diem, unde
simul est aliquid in die et in mense, sed duo dies et duo menses simul esse non possunt. Unde quandocumque in

201

