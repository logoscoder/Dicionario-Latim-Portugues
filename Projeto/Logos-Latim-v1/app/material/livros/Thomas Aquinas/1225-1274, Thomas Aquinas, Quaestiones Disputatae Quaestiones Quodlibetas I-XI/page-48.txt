videte quomodo seducuntur homines, et pervertuntur adolescentes. Et postea: haec erant tunc verba Pharaonis, et
nunc amici eius loquuntur.
Est etiam contra Christi praeceptum; dicitur enim matthaei XIX, quod oblati sunt ei parvuli, ut manus eis
imponeret et oraret; discipuli autem increpabant eos. Iesus autem ait eis: sinite parvulos, et nolite prohibere eos
venire ad me. Quod exponens Origenes super matthaeum dicit: discipuli Iesu priusquam discant rationem
iustitiae, reprehendunt eos qui pueros et infantes offerunt Christo. Dominus autem exhortatur discipulos suos
condescendere utilitatibus puerorum. Hoc ergo attendere debemus, ne per aestimationem sapientiae
excellentioris contemnamus, quasi magni, pusillos ecclesiae, prohibentes pueros venire ad Iesum.
Si tamen pueri in tantum essent ut nondum usum rationis haberent, illicitum esset eos ad religionem attrahere
absque consensu parentum.
Non quin etiam infra annos pubertatis pueri in religione recipi non possint de consensu parentum: quia, ut dicitur
X, qu. 1, cap. Addidisti, et monachi et quicumque etiam pueri in infantiae annis a parentibus monasterio tradi
possunt: sed hoc ideo dictum est, quia pueri quousque ad annos discretionis pervenerint, sunt secundum ius
naturale in potestate parentum: unde sicut invitis parentibus non sunt infidelium filii ad baptismum rapiendi, ita
etiam non sunt religioni applicandi.
Iam vero postquam usum rationis habuerint, per liberum arbitrium habent sui ipsius potestatem in his quae
spectant ad salutem animae; unde invitis parentibus possunt et ad baptismum et ad religionem induci.
De voluntate autem parentum etiam in infantia ad baptismum recipiuntur ex ordinatione apostolorum, ut
dionysius dicit ult. Cap.
Caelest. Hier., ut in rebus divinis pueri nutriantur, et non habeant aliam vitam nisi divinam contemplationem. Et
eadem ratione in infantiae annis monasteriis pueri a parentibus offeruntur, ut dictum est.
Sed quia in quaestione additur de obligatione iuramenti et voti; ne hoc remaneat indiscussum, considerari debet,
quod secundum diversam conditionem iuvenum est in talibus procedendum.
Si enim essent adeo firmi, quod non timerentur a religionis proposito resilire, non esset necessarium eos
iuramento vel voto obligare: et similiter si essent adeo mobiles, quod nec etiam crederentur iuramento vel voto
posse firmari. Sed ut plurimum contingit, quod simplex propositum de facili mutant, obligationem autem voti vel
iuramenti omnino observant; unde cum voto vel iuramento ad frugem melioris vitae obligantur, magnum
beneficium eis praestatur. Unde Augustinus dicit in epistola ad armentar. Et Paulinam: non te vovisse paeniteat:
immo gaude iam tibi non licere quod cum tuo detrimento licuisset.
Felix est necessitas quae in meliora compellit.
RA1
Ad primum ergo dicendum, quod innocentius in quibusdam litteris ad religiosos directis, quae incipiunt, non
solum in favorem, sic dicit: vobis de fratrum nostrorum consilio, in virtute obedientiae sub poena
excommunicationis auctoritate praesentium districtius inhibemus ne ante annum probationis elapsum, qui est
maxime in subsidium fragilitatis humanae regulariter institutus, quemquam ad professionem vestri ordinis, seu
ad renuntiationem saeculi faciendam, recipere praesumatis.
Quod autem ad probationem non recipiantur iuvenes, vel quod voto vel iuramento non obligentur ad intrandum,
sine praeiudicio temporis probationis, nunquam invenitur prohibitum.
RA2
Ad secundum dicendum, quod legitima aetas iudicatur tempore pubertatis, ut patet per capitulum inductum: tunc
enim maxime incipit homo liberum usum rationis habere de his quae pertinent ad suam salutem. Est autem
sciendum, quod est duplex necessitas: una quae excludit voluntatem, scilicet necessitas coactionis; et alia quae
ex voluntaria obligatione causatur, et voluntatem non excludit: et huiusmodi est obligatio iuramenti vel voti.
Unde per coactionem non sunt trahendi homines vel ad fidem vel ad religionem; sed voto vel iuramento ad hoc
eos obligare, nihil prohibet. Et de hac necessitate Augustinus dicit: felix necessitas quae in meliora compellit.
RA3
Et per hoc patet solutio ad tertium.
RA4
Ad quartum dicendum, quod in rebus voluntariis, sicut et in naturalibus non est iudicandum facile quod contingit
in paucioribus, sed quod contingit ut in pluribus. Quod autem intrantes religionem, exeant, hoc contingit ut in
paucioribus: multo enim plures de intrantibus remanent, ut experimento probatur, quam exeant.
RA5
Ad quintum dicendum, quod cum dicitur: non sunt facienda bona, ut veniant mala; si ly ut teneatur causaliter, est
omnino verum: peccaret enim, si quis ea intentione aliquem ad intrandum religionem induceret, ut postmodum
apostataret.
Si vero ly ut tenetur consecutive, sic ab omnibus bonis esset abstinendum; quia vix sunt aliqua humana bona ex
quibus occasionaliter non possint sequi aliqua mala.
Unde dicitur Eccle., XI, 4: qui observat ventum, non seminat: et qui considerat nubes, nunquam metet.
Tunc autem solum aliquod bonum esset praetermittendum propter consequens malum, quando malum
consequens esset multo maius quam bonum et ut frequentius accideret. Dominus autem non praetermisit eligere
48

