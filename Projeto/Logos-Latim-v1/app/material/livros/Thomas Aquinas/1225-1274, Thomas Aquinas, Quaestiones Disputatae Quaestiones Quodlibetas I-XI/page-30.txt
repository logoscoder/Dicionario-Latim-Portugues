Praecepta autem caeremonialia veteris legis sunt quae pertinent ad observantiam divini cultus, et sunt ordinata ad
figurandum aliquod futurum, sicut immolatio agni paschalis figurabat occisionem Christi.
Est ergo considerandum, utrum praeceptum de decimis persolvendis sit morale, vel iudiciale, vel caeremoniale.
Si enim morale est, ad hoc omnes tenentur, et omni tempore, nulla obstante contraria consuetudine. Sed hoc non
videtur, quia ratio naturalis non dictat magis quod homo ministris Dei det decimam quam undecimam vel nonam
partem fructuum.
Si autem sit praeceptum iudiciale, non tenentur ad decimas dandas, sicut non tenentur omnes ad iudicandum
secundum iudicia in lege veteri conscripta; quia illa iudicialia praecepta sunt specialiter illi populo data
consideratis conditionibus eius; non enim eadem omnibus expediunt.
Si autem sit praeceptum caeremoniale, non solum non obligaret, sed etiam observatum induceret in peccatum:
peccaret enim, si quis agnum paschalem immolaret, quia post adventum veritatis cessaverunt figurae.
Dicendum est ergo, sicut antiqui magistri dixerunt, quod quaedam praecepta legis sunt pure moralia, ut non
occides, non furtum facies; quaedam autem pure sunt caeremonialia, ut immolatio paschalis agni, et circumcisio;
quaedam autem sunt media, secundum aliquid moralia et secundum aliquid caeremonialia: sicut praeceptum de
observatione sabbati est morale quantum ad hoc quod aliquod tempus quieti deputetur ad vacandum divinis, hoc
enim ratio naturalis habet; sed quod dies septima sit deputata, hoc est ex determinatione Dei propter aliquam
figuram, unde hoc est caeremoniale.
Sic ergo praeceptum de decimis persolvendis est quidem secundum aliquid morale, ut scilicet qui pro toto
populo divino obsequio vacant, stipendiis populi sustententur, sicut et qui in aliis officiis reipublicae serviunt, a
populo sustentantur. Et secundum hunc modum proponitur hoc praeceptum in novo testamento.
Dicit enim Dominus Matth., X, 10: dignus... Est operarius cibo suo; et apostolus dicit, I ad corinth., IX, 14:
Dominus ordinavit ut qui evangelium enuntiant, de evangelio vivant; et qui altari deserviunt, de altari vivant.
Sed quantum ad determinatum numerum decimae non est de iure naturali, neque est praeceptum morale, sed est
caeremoniale, in quantum refertur ad figurandum aliquid circa Christum: vel etiam est iudiciale secundum
convenientiam ad illum populum, in quo, quia erat multitudo ministrorum, tali taxatione opus erat ad
ministrorum Dei sustentationem.
Sic ergo hoc commune, quod est providere ministris Dei in necessariis vitae, est de iure naturali existens. Ad
quemlibet autem principem qui potest leges condere, pertinet ius naturale commune per ius positivum
determinare: nihil enim est aliud ius positivum quam determinatio iuris naturalis: sicut ius naturale habet quod
malefactor puniatur; sed quod tali poena puniatur, hoc determinatur per ius positivum. Quia ergo ecclesia habet
potestatem condendi legem in his quae pertinent ad cultum Dei, potuit per ecclesiae statutum taxari quantitas
eorum quae sunt danda ministris Dei a populo.
Et ut esset quaedam consonantia novi et veteris testamenti, statuit ecclesia ut taxatio veteris testamenti servaretur
etiam in novo.
Unde omnes tenentur ad decimas, velint nolint.
Posset autem ecclesia statuere, si causa subesset, vel in maiori vel in minori numero; puta quod daretur octava,
vel duodecima, sicut et quod detur decima.
Patet ergo quod nulla consuetudo contraria solvit hominem ab obligatione reddendi decimas, quia haec obligatio
fundatur supra ius divinum, et supra ius naturale: unde semper tenentur homines reddere decimas, si ecclesia
exigat, etiam contraria consuetudine non obstante.
Et in terris in quibus est consuetudo quod decimae solvantur, ipsa consuetudo quasi expostulat decimas; unde
peccat qui non redderet.
Sed in terris in quibus non est consuetudo communis quod decimae dentur, et ecclesia non petit, videtur ecclesia
remittere dum dissimulat. Et ideo homines in terris illis non peccant decimas non dando: durum enim esset
dicere, quod omnes homines Italiae et Orientalium partium damnarentur, qui decimas non solvunt.
Et huiusmodi argumentum possumus ab apostolo accipere, cui cum deberentur necessaria victus ab his quibus
praedicabat, tamen non accipiebat; nec tamen peccabant qui ei non dabant: alioquin male cum eis egisset non
accipiendo, praesertim cum ipse dicat Act., XX, 27: non enim subterfugi quominus annuntiarem vobis omne
consilium Dei; et ideo apostolus non exigebat quod sibi debebatur, ne daretur aliquod offendiculum evangelio, ut
ipse ibi dicit. Unde non bene facerent rectores ecclesiarum, si in terris illis decimas exigerent in quibus non est
consuetudo dari, si probabiliter crederent quod ex hoc scandalum nasceretur.
RA
Ad illud ergo quod in contrarium obiicitur, dicendum, quod milites qui accipiunt decimas in aliquibus terris, non
habent ius accipiendi decimas: hoc enim ius est spirituale debitum ministris Dei, unde non cadit in laicam
personam. Sed res illae temporales quae a iure exiguntur, ex concessione ecclesiae datae sunt aliquibus militibus
propter aliqua servitia quae fecerunt ecclesiae; sicut et ecclesia potest remittere ipsos fructus qui debentur pro
decima; non tamen remittit ius exigendi decimas, nec tollit debitum reddendi.
|q5 Quaestio 5
Prologus
30

