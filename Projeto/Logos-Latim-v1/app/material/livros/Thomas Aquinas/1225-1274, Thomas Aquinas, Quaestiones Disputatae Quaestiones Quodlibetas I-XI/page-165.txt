Secundum est ergo, quod natura humana potest dupliciter considerari; vel secundum totam speciem humanam,
vel secundum esse quod habet in hoc individuo: et secundum hoc inveniuntur in praesenti quaestione tres
opiniones.
Quidam enim dicunt, quod alimentum non convertitur in veritatem humanae naturae neque secundum speciem
neque secundum individuum: dicunt enim, quod tota materia quae nata est esse sub specie humanae naturae, fuit
in corpore Adae; nec aliqua alia materia potest fieri vere substans humanae speciei: et ex illa materia ex qua
corpus primi hominis constabat, fuerit aliqua pars decisa, quae quidem per multiplicationem quamdam sine
additione exterioris materiae augmentata est in tantum, quod pervenit usque ad perfectam et completam
quantitatem in corpore seth: ex quo iterum aliquid decisum est in formationem corporis filii sui, et praedicto
modo multiplicatum; et sic totum humanum genus multiplicatum est ex illa materia quae fuit in corpore primi
hominis, sine alicuius extrinseci additione.
Illud autem quod ex alimento generatur, est necessarium nobis ad conservationem illius humiditatis quae est de
veritate humanae naturae; ut scilicet calor naturalis habens aliquid aliud quod consumat, scilicet humiditatem ex
alimento generatam quasi accidentalem, non consumat humiditatem quae est de veritate humanae naturae; sicut
aurifices opponunt plumbum argento, ut videlicet in conflatorio consumatur plumbum, et argentum non
consumatur ab igne. Unde in resurrectione quando veritas humanae naturae erit inconsumptibilis, alimento non
indigebimus, nec resurget in nobis aliquid quod ex alimento sit generatum, sed solum id quod fuit in Adam.
Sed inconveniens videtur huiusmodi positio propter duo, quantum ad praesens pertinet: quia eiusdem rationis est
formam aliquam nihil amittere de materia subiecta, et nihil de novo acquirere, cuius substantiae et naturae nihil
accrescit nec deperit. Constat autem quod aliqua materia quae erat substans humanae naturae, desinit esse
humanae naturae substans, sicut patet in morte uniuscuiusque hominis. Unde nisi aliqua materia de novo
adderetur humanae naturae, sequeretur quod minus esset modo id quod est de veritate naturae humanae in actu
quam tempore Adae; et sic natura speciei non perfecte salvaretur per generationem.
Secundo, quia ista mutatio, quam multiplicationem dicunt, nullo modo est secundum essentiam ipsius materiae,
sed solummodo secundum quantitatem vel dimensiones ei accidentes.
Non enim dicunt quod aliquid materiae de novo per essentiam creetur, vel aliunde addatur; sed quod illa eadem
materia quae prius erat minor, postea fiat maior. Nihil autem est aliud rarefieri et condensari quam mutari
eamdem materiam de magnis dimensionibus in parvas, et e converso.
Unde sequeretur secundum praedictam positionem, quod illud quod est de veritate humanae naturae, semper
rarefieret per continuam generationem et augmentationem, et tantum quantum sustinere non posset. Esset enim
iam illud quod est de veritate humanae naturae, innumerabiliter magis rarum quam ignis; quod patet esse falsum.
Et ideo alia opinio dicit, quod alimentum convertitur in veritatem humanae naturae primo et principaliter
secundum speciem, non autem secundum individuum, nisi secundario.
Dicunt enim, quod in unoquoque individuo humanae speciei illud primo et principaliter est de veritate humanae
naturae quod a parentibus traxit; et hoc vocatur a Philosopho caro et os secundum speciem, quae semper manent.
Sed quia illud, cum sit modicum, non sufficeret ad perfectam quantitatem debitam humanae naturae sine
additione; ideo adiungitur illud quod ex alimento generatur, non solum ad hoc quod conservetur illud quod fuit a
primis parentibus acceptum, ut dicebat prima opinio; sed ad hoc quod compleatur ex huiusmodi addito perfecta
quantitas. Et sic illud quod ex alimento generatur, non est de veritate humanae naturae in hoc individuo
principaliter, sed tantum secundario, in quantum est necessarium ad quantitatem debitam; et hoc nominat
Philosophus carnem et os secundum materiam, quae fluit et refluit.
Sed tamen ex hoc aliqua pars seminaliter transit in prolem per generationem, et efficitur principaliter de veritate
humanae naturae in ipso, cum admixtione alicuius quod fuit principaliter de veritate humanae naturae in patre, ut
quidam volunt; vel sine admixtione eius, ut alii dicunt, quod est magis consonum dictis Philosophi in XV de
animal., qui vult sperma totaliter esse de superfluo alimenti. Et sic illud quod generatur ex alimento, non potest
esse quod sit principaliter de veritate humanae naturae in ipso qui nutritur; sed potest esse de veritate humanae
naturae principaliter in alio eiusdem speciei, scilicet in filio ipsius.
Et secundum hanc opinionem dicunt, quod illud quod est principaliter de veritate humanae naturae in
unoquoque, totum in ipso resurget; non autem totum quod ex alimento generatur, sed solum quantum sufficit ad
completionem quantitatis; cum propter completionem quantitatis tantummodo ad veritatem humanae naturae
aliqualiter pertineat.
Et haec opinio consonat sententiae Alexandri Commentatoris, qui exponit, carnem secundum speciem quam
Philosophus dicit semper manere, esse illud quod a parentibus trahitur; carnem vero secundum materiam illud
quod ex alimento generatur, quae fluit et refluit.
Sed hanc opinionem Commentator Averroes reprobat in tractatu quem fecit super librum de generatione.
Cum enim illud quod ex alimento generatur, nutriat in quantum est potentia caro, et augeat in quantum est
potentia quanta caro, ut dicitur in II de anima, illud quod generatur ex alimento, postquam receperit speciem
carnis, efficitur unum cum illo quod prius inerat, quia in fine conversum iam est simile; unde non videtur esse
aliqua ratio quare calor naturalis aliquid possit consumere de illa humiditate carnis quae ex alimento generatur, et
non de humiditate quae a parentibus trahitur; nec posset aliquo necessario modo illud probari.
165

