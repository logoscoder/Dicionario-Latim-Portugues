SC
Sed contra, anima rationalis educitur in esse per creationem. Sed creare, cum sit potentiae infinitae, est solius
Dei. Non ergo Angelus potest esse causa animae rationalis.
CO
Respondeo. Dicendum, quod impossibile est, id quod per creationem producitur, ab alio causari quam a prima
omnium causa; cuius ratio est, secundum Platonicos, quia quanto aliqua causa est superior, tanto eius causalitas
ad plura se extendit. Unde oportet ut in effectibus id quod ad plura se habet, ad superiorem causam referatur.
Manifestum est autem quod in ordine principiorum essentialium quanto aliqua forma est posterior, tanto est
magis contracta, et ad pauciora se extendit. Quanto autem forma est prior, et propinquior subiecto primo, tanto
oportet quod ad plura se extendat.
Sequitur ergo quod formae posteriores sunt ab inferioribus agentibus; priores vero et communiores a
superioribus. Et sic relinquitur quod id quod est primum subsistens in unoquoque, sit a prima omnium causa.
Quaelibet ergo alia causa praeter primam, oportet quod agat praesupposito subiecto, quod est effectus causae
primae. Nulla ergo causa alia potest creare nisi prima causa quae est Deus; nam creare est producere aliquid non
praesupposito subiecto.
Quaecumque ergo non possunt produci in esse nisi per creationem, a solo Deo creantur.
Haec autem sunt illa quae, cum sint subsistentia, vel non sunt composita ex materia et forma, sed sunt formae in
suo esse subsistentes, sicut sunt Angeli; vel sunt ea quae si sint composita ex materia et forma, tamen materia
eorum non est in potentia nisi ad unam formam, sicut est in corporibus caelestibus; utraque enim haec
producuntur absque productione primi subsistentis in eis.
Possunt autem produci in actum absque productione primi subiecti tam composita ex materia et forma, quorum
materia est in potentia ad diversas formas, et sic in eadem materia possunt sibi diversae formae succedere; tam
etiam formae quae non sunt subsistentes in suo esse, quae quidem non dicuntur esse quia ipsae habeant esse, sed
quia subiecta habent aliqualiter esse secundum eas; unde nec ipsae secundum se dicuntur fieri vel corrumpi, sed
in quantum subiecta fiunt entia in actu vel non entia secundum ipsas.
Anima autem rationalis est subsistens in suo esse, alioquin non posset habere operationem absque communione
suae materiae.
Unde relinquitur quod anima rationalis non possit produci in esse nisi per creationem.
Et ita patet quod Angelus nullo modo sit causa eius, sed solum Deus.
RA
Ad illud vero quod in contrarium obiicitur, dicendum, quod prima propositio inducta videtur includere opposita.
Si enim anima et Angelus parificantur in natura, Angelus non est prior anima secundum ordinem naturae; nisi
dicantur parificari in natura quia conveniunt in natura, non quidem speciei, sed generis.
Non autem oportet quod omnium quae conveniunt in natura generis vel speciei, id quod est prius, sit causa
omnium aliorum.
Et quidem in eadem specie non potest unum esse prius altero, proprie loquendo, ordine naturae: quia species
praedicatur aequaliter de omnibus individuis, ut dicitur in III metaphysicorum.
In generibus autem non est sic. Nam inter species unius generis una est naturaliter prior et perfectior altera.
Est autem in individuis unius speciei unum altero tempore prius; et quamvis aliquod individuum, quod est prius
tempore, sit causa cuidam alii quod est posterius, ut pater est causa filii, sicut in obiiciendo tangebatur; non
tamen hoc est universaliter verum; non enim omnes antiquiores sunt causa omnium iuniorum.
Similiter etiam contingit id quod est prius inter species eiusdem generis, esse aliorum principium et causam,
sicut motus localis aliorum motuum, et binarius aliorum numerorum, et triangulus aliarum figurarum
rectilinearum; non tamen hoc est universaliter verum.
Non enim homo, qui est perfectissima species animalis, est causa activa aliarum specierum.
Unde non oportet quod Angelus sit causa factiva animae.
Procedit autem haec ratio secundum opinionem quorumdam ponentium Deum agere per necessitatem naturae, et
quod ab uno simplici non fit nisi unum immediate, quod sit causa alterius, et sic usque ad ultima rerum.
Nos autem ponimus Deum agere omnia per suam sapientiam per quam ordinem rerum disponit; et sic ab ipsa
diversi gradus rerum immediate per creationem producuntur.
|a2 Articulus 2
TTA
Utrum Angelus influat in animam humanam.
TTB
Ad secundum sic proceditur: videtur quod Angelus non possit influere in animam humanam.
AG
Duorum enim distantium unum non influit in alterum nisi per aliquod medium. Sed Angelus et anima distant ab
invicem; cum non sit dare aliquod medium per quod influat influxus ab Angelo in animam. Ergo videtur quod
Angelus non possit influere in animam.
43

