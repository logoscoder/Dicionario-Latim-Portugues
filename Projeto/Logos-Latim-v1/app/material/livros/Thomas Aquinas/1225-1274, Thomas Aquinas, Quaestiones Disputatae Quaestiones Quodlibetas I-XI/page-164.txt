Ad tertium dicendum, quod illud quod est in memoria, redit ad intelligentiam, non ita quod eadem species
numero quae est in memoria postmodum fiat in intellectu; sed per illum modum loquendi quo phantasmata
dicuntur fieri in intellectu, ut dictum est.
|q3 Quaestio 3
Prologus
PR
Deinde quaeritur de his quae pertinent ad corpus humanum.
TTA
Utrum alimentum convertatur in veritatem humanae naturae.
TTB
Et videtur quod non.
AG1
Quia in corpore humano id quod est de veritate humanae naturae, est caro vel os secundum speciem. Sed
alimentum non convertitur in id quod est secundum speciem, sed in id quod est secundum materiam, ut videtur
dicere Philosophus in I de generatione.
Ergo alimentum non convertitur in veritatem humanae naturae.
AG2
Praeterea, id quod est de veritate humanae naturae, oportet quod semper in homine maneat; alias non remaneret
homo idem numero.
Sed illud quod generatur ex alimento, non semper manet, immo fluit et refluit, ut patet ex I de generatione. Ergo
quod generatur ex alimento, non est de veritate humanae naturae.
AG3
Praeterea, Augustinus dicit, quod nos fuimus in Adam dupliciter: scilicet secundum seminalem rationem, et
secundum corpulentam substantiam; Christus autem fuit in eo secundum corpulentam substantiam, et non
secundum seminalem rationem. Id autem quod ex alimento generatur in nobis, non fuit in Adam. Ergo illud quod
est de veritate corpulentae substantiae nostrae, non est ex alimento generatum.
AG4
Sed dicebat quod corpulenta nostra substantia fuit in Adam originaliter, et non essentialiter.
Sed contra, semen originem rei importat. Si ergo dicimur in Adam fuisse secundum corpulentam substantiam
originaliter tantum, tunc idem erit esse secundum corpulentam substantiam et secundum seminalem rationem;
quod est falsum. Ergo idem quod prius.
SC1
Sed contra. Est quod dicitur in IV de anima: alimentum est potentia tale quale est illud quod nutritur. Sed quod
est potentia aliquale, in illud converti potest. Ergo alimentum converti potest in illud quod nutritur. Sed illud
quod nutritur, est id quod est de veritate humanae naturae.
Ergo alimentum convertitur in id quod est de veritate humanae naturae.
SC2
Praeterea, semen, ex quo fit generatio, maxime videtur ad veritatem humanae naturae pertinere. Sed semen,
secundum Philosophum in XV de animalibus, est de superfluo alimenti. Ergo alimentum convertitur in veritatem
humanae naturae.
CO
Respondeo. Dicendum, quod ad huius quaestionis evidentiam oportet primo videre quid sit veritas humanae
naturae.
Veritas autem uniuscuiusque rei, ut dicit Avicenna in sua metaphys., nihil est aliud quam proprietas sui esse
quod stabilitum est ei; sicut illud quod proprie habet esse auri attingens ad terminos stabilitos naturae auri,
dicitur esse vere aurum.
Unumquodque autem proprie habet esse in aliqua natura per hoc quod substat completae formae propriae illius
naturae, a qua est esse et ratio speciei in natura illa.
Unde illud pertinet ad veritatem uniuscuiusque rei quod est completivum illius rei per formam, et pertinet directe
et per se ad completionem illius rei. Tam enim in naturalibus quam in artificialibus inveniuntur quaedam in
quibus consistit principaliter ratio rei, alia autem quae sunt ordinata ad horum conservationem et meliorationem:
sicut stipes et fructus per se pertinent ad complementum arboris, unde sunt de veritate naturae ipsius; folia autem
sunt quodammodo ordinata ad fructuum conservationem, et quantum ad hoc non videntur esse de veritate
naturae arboris principaliter. Similiter ratio gladii consistit in ferro, et acumine eius; vagina autem est ad gladii
conservationem; unde si gladius esset res naturalis, ferrum esset de veritate naturae eius, non autem vagina.
Sic autem de veritate humanae naturae esse dicimus illud quod per se pertinet ad perfectionem humanae naturae,
complete participans formam speciei: illud autem non est de veritate humanae naturae in homine quod est
ordinatum quodammodo ad hominis conservationem vel meliorationem quamcumque.

164

