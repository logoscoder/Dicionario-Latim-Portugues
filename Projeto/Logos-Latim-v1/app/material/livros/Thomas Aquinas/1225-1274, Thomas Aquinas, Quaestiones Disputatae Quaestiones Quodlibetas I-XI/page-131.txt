Item, videtur quod hoc possit esse absque miraculo. Quia Daemon incubus potest furari semen viri virginis in
somnis polluti, et transfundere in matricem mulieris; ex quo quidem semine potest concipi proles, cuius pater
non est Daemon incubus, sed ille ex cuius semine generatur, quod agit in virtute eius a quo est resolutum. Ergo
videtur quod etiam absque miraculo possit aliquis simul esse virgo et pater.
SC1
Sed contra. Mulier absque miraculo non potest simul esse virgo et mater. Ergo pari ratione nec vir absque
miraculo potest simul esse virgo et pater.
SC2
Item, videtur quod nec per miraculum.
Quia si filius Dei, qui est natus miraculose de virgine, ex alia parte corporis virginalis carnem assumpsisset,
quam ex illa unde mulier naturaliter concipit, puta de manu aut pede, non diceretur filius virginis, sicut nec eva
dicta est filia Adae, quamvis sit formata de costa ipsius. Sed non posset contingere, salva virginitate viri, quod ex
eadem parte corporis et in eodem loco prolem generaret sicut naturaliter generatur. Ergo nec etiam miraculose
fieri posset quod aliquis simul esset virgo et pater.
CO
Respondeo. Dicendum, quod ad huius evidentiam videre oportet quid ad virginitatem requiratur.
Requiruntur autem tria ad eius perfectionem.
Quorum primum est principale et formale, scilicet electio, sive intentio voluntatis, sicut in omnibus moralibus.
Unde istud ex necessitate ad virginitatem requiritur, quod adsit alicui assidua voluntas numquam experiendi
delectationem veneream.
Secundum autem est materiale, scilicet passio appetitus sensitivi, scilicet delectatio quam quis experitur in actu
venereo, cuius privatio requiritur ad perfectam virginitatem materialiter; nam passiones sensitivae sunt materia
virtutum Moralium. Si tamen praeter electionem propriae voluntatis hoc contingat, puta cum quis in somno
polluitur, vel cum mulier per violentiam ab hoste opprimitur, non perit virtus virginitatis, ut patet per
Augustinum in I de civitate Dei.
Tertium autem est quasi per accidens et concomitanter se habens ad virginitatem, scilicet corporalis integritas.
Unde si claustra pudoris aliter corrumpantur quam per venereum actum, puta si obstetrix vel medicus ferro
incidat ad sanandum, nihil virginitati deperit; sicut Augustinus dicit in II de civitate Dei.
Sic ergo si virginitas accipiatur secundum perfectum suum esse, prout ad virginitatem tria praedicta concurrunt,
mulier quidem salva virginitate non potest esse mater, ita quod concipiat, et pariat, nisi miraculose; quia proles
egredi non potest cum hoc quod permaneant claustra pudoris inviolata, nisi per miraculum, sicut accidit in matre
Dei. Posset tamen forte absque miraculo mulier salva omnimoda virginitate concipere, sicut dicitur accidisse de
quadam puella pubescente, quam propter pudoris custodiam in lecto suo pater habebat, qui dum somno
pollueretur, semen ad matricem descendit, et puella concepit.
Vir autem absque omni seminis resolutione non potest esse pater neque naturaliter neque miraculose; quia si de
corpore eius proles aliter miraculose formaretur, non posset dici pater.
Si vero virginitas largius accipiatur, prout solum requirit interiorem electionem mentis, sic patet de muliere
quidem quod naturaliter potest esse mater, virginitate tali manente; sicut si aliqua per violentiam opprimeretur ab
hoste, et inde conciperet. Et multo magis hoc posset miraculose fieri.
Vir autem salva tali virginitate posset esse pater naturaliter propter pollutionem nocturnam, quae quocumque
casu ad matricem mulieris perveniret. Non autem ita congrueret quod miraculose vir fieret pater, sicut quod
virgo fieret mater; tum quia virgo miraculose facta est mater, spiritu sancto formante corpus prolis ex purissimis
sanguinibus eius, ut Damascenus dicit: resolutio autem seminis sine qua vir pater esse non posset, non congruit
operationi spiritus sancti; tum quia vir in generatione est sicut agens, mulier sicut patiens: Deo autem competit
agere et non pati. Unde magis congruit ut Deus miraculose suppleat id quod deest ex parte viri, quam id quod
deest ex parte mulieris.
RA
Et per hoc patet responsio ad obiecta.
|q11 Quaestio 11
PR
Deinde ultimo quaesitum est de creatura pure corporali.
TTA
Utrum scilicet caelum empyreum habeat influentiam super alia corpora.
TTB
Et videtur quod non.
AG
Quia omne corpus quod naturaliter influit in alia corpora, per prius influit in propinqua quam in remota. Si ergo
caelum empyreum influeret in corpora inferiora, per prius influeret in caelum aqueum, quod est sibi propinquius,
quam in caelum sidereum. Sed hoc videtur esse inconveniens, quia caelum sidereum similius est caelo empyreo,
131

