Praeterea, anima est forma corporis. Aut ergo per essentiam, aut per aliquod accidens.
Si per accidens, sequitur quod compositio animae et corporis sit accidentalis, sicut hominis ad indumentum. Si
per essentiam; ergo, cum forma, in quantum est forma, non possit esse sine materia, videtur quod anima post
mortem corporis remanere non possit.
SC1
Sed contra. Est quod Philosophus dicit in II de anima, quod rationale separatur ab aliis sicut perpetuum a
corruptibili.
SC2
Praeterea, Philosophus, in X ethic., ostendit felicitatem contemplativam praeeminere civili, eo quod est
diuturnior. Sed civilis durat usque ad mortem. Ergo contemplativa est etiam post mortem; et sic etiam anima post
mortem corporis manet.
CO
Respondeo. Dicendum, quod necesse est ponere substantiam animae rationalis esse incorruptibilem.
Si enim corrumpitur: aut corrumpitur per se, aut per accidens.
Per se quidem corrumpi non posset nisi esset composita ex materia et forma contrarietatem habente: quod esse
non potest, nisi esset elementum aut ex elementis, ut antiqui Philosophi posuerunt, quorum positiones in I de
anima reprobantur.
Per accidens etiam corrumpi non potest, nisi poneretur quod non haberet esse per se, sed solum esse cum alio,
sicut est de aliis formis materialibus, quae proprie non habent esse subsistens, sed sunt per se compositorum
subsistentium, quorum sunt partes, et sic per accidens corrumpuntur compositis corruptis.
Hoc autem de anima rationali dici non potest.
Nam quod non habet per se esse, impossibile est quod per se operetur; unde etiam aliae formae non operantur,
sed composita per formas. Anima autem rationalis habet per se operationem, quam exercet nullo organo
corporeo mediante, scilicet intelligere, ut probat Philosophus III de anima.
Non enim posset omnium sensibilium formas cognoscere, nisi ab omnibus formis sensibilibus esset denudata,
vel nisi esset actus omnium, cum nihil recipiat quod iam habet.
Oportet ergo, si anima per aliquod organum intelligeret, quod suum organum careret omni forma sensibili, cum
omnes formas sensibiles sit nata intelligere; sicut pupilla caret omni colore ad hoc quod visus possit omnes
colores cognoscere. Impossibile est autem esse aliquod organum corporale carens omni forma sensibili.
Relinquitur ergo substantiam animae intellectivae esse incorruptibilem. Unde et Philosophus dicit in I de anima,
quod intellectus videtur esse substantia quaedam, et non corrumpi.
Hunc autem incorruptibilem intellectum quidam ponunt extra homines esse, ponentes animam, quae est pars
hominis, corruptibilem fore, cui ponunt intellectum separatum continuari dupliciter.
Uno modo per illustrationem, secundum eos qui ponunt intellectum agentem separatum incorruptibilem,
intellectum vero possibilem coniunctum corruptibilem. Alio modo per continuationem intellectus ad
phantasmata, secundum eos qui ponunt etiam intellectum possibilem esse separatum incorruptibilem.
Sed primum horum esse non potest: quia si in nobis non est aliqua virtus nisi materialis, lumen intellectus
agentis non poterit in nobis recipi nisi materialiter, cum receptum sit in recipiente per modum recipientis; et ita
non recipietur modo intelligibili, et sic nos non poterimus esse intelligentes.
Similiter secundum esse non potest: nam phantasmata sunt in nobis per nostram operationem, quae sequitur esse
substantiale; quia sic homo non haberet esse specificum ex hoc quod est rationalis; cum non sit rationalis nisi ex
hoc quod intellectui coniungitur.
Restat ergo quod ipsa anima humana, quae est forma corporis, sit incorruptibilis.
RA1
Ad primum ergo dicendum, quod anima indiget aliquo corporali ad suam operationem dupliciter.
Uno modo sicut organo per quod operetur, sicut indiget oculo ad videndum; et sic ad intelligendum non indiget
aliquo organo, ut probatum est. Si autem sic indigeret organo ad intelligendum, esset corruptibilis, utpote non
potens per se operari.
Alio modo anima ad operandum indiget aliquo corporali sicut obiecto, sicut ad videndum indiget corpore
colorato; et sic anima rationalis indiget ad intelligendum phantasmate, quia phantasmata sunt ut sensibilia
intellectivae animae, ut dicitur III de anima.
Operatio autem quae sic indiget aliquo corporali, a principio non potest sine corporali illo, potest autem postea:
sicut anima sensitiva nullam operationem habere potest nisi prius moveatur a sensibilibus quae sunt extra
animam, sed praeterea remanet actus imaginationis, etiam sensibilibus abeuntibus.
Similiter destructis phantasmatibus operatio intellectiva in anima remanere potest.
RA2
Ad secundum dicendum, quod illa ratio est probatio Philosophi in I caeli et mundi, qui ostendit, quod omne
generatum est corruptibile.

204

