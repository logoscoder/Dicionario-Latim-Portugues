Et circa hoc quaeruntur tria.
PR1
Primo utrum praeter sensus litterales in verbis sacrae Scripturae alii sensus lateant.
PR2
Secundo de numero sensuum sacrae Scripturae.
PR3
Tertio utrum illi sensus inveniantur in aliis Scripturis.
|a1 Articulus 1
TTA
Utrum praeter sensus litterales in verbis sacrae Scripturae alii sensus lateant.
TTB
Ad primum sic proceditur: videtur quod in eisdem verbis sacrae Scripturae non lateant plures sensus.
AG1
Quia dictionibus semel sumptis non est utendum aequivoce vel multipliciter. Sed pluralitas sensuum facit
multiplicem locutionem.
Ergo in eadem locutione sacrae Scripturae non possunt plures sensus latere.
AG2
Praeterea, sacra Scriptura ordinata est ad intellectum, secundum illud psalm. Cxviii, V. 130: declaratio
sermonum tuorum... Dat intellectum. Sed multiplicitas sensuum obnubilat intellectum. Ergo non debent in sacra
Scriptura multi sensus esse.
AG3
Praeterea, id quod potest esse occasio erroris, debet in sacra Scriptura vitari. Sed ponere alios sensus praeter
litteralem in Scriptura, potest esse occasio erroris, quia quilibet posset exponere sacram Scripturam secundum
quod ipse vellet, ad confirmationem opinionis suae. Ergo non debent esse plures sensus in sacra Scriptura.
AG4
Praeterea, Augustinus dicit, II super Genesim ad litteram, quod maior est sacrae Scripturae auctoritas quam
omnis humani ingenii perspicacitas. Ergo ille sensus qui non habet auctoritatem ad aliquid confirmandum, non
est conveniens sensus sacrae Scripturae.
Sed nullus sensus praeter litteralem habet robur ad aliquid confirmandum, ut patet per dionysium in Epist. Ad
titum: dicit enim, quod symbolica theologia, idest quae ex similibus procedit, non est argumentativa. Ergo sacra
Scriptura alios sensus praeter litteralem non habet.
AG5
Praeterea, quicumque sensus ex verbis alicuius Scripturae trahitur quem auctor non intendit, non est sensus
proprius; quia auctor per unam Scripturam non potest intelligere nisi unum, quia non contingit plura simul
intelligere, secundum Philosophum. Ergo non possunt esse plures sensus proprii sacrae Scripturae.
SC1
Sed contra. Est quod dicitur Dan. XII, V. 4: pertransibunt plurimi, et multiplex erit scientia.
SC2
Praeterea, Hieronymus dicit in prologo bibliae, loquens de Apocalypsi: in verbis singulis multiplices latent
intelligentiae.
CO
Respondeo. Dicendum, quod sacra Scriptura ad hoc divinitus est ordinata ut per eam nobis veritas manifestetur
necessaria ad salutem.
Manifestatio autem vel expressio alicuius veritatis potest fieri de aliquo rebus et verbis; in quantum scilicet verba
significant res, et una res potest esse figura alterius. Auctor autem rerum non solum potest verba accommodare
ad aliquid significandum, sed etiam res potest disponere in figuram alterius. Et secundum hoc in sacra Scriptura
manifestatur veritas dupliciter. Uno modo secundum quod res significantur per verba: et in hoc consistit sensus
litteralis. Alio modo secundum quod res sunt figurae aliarum rerum: et in hoc consistit sensus spiritualis. Et sic
sacrae Scripturae plures sensus competunt.
RA1
Ad primum ergo dicendum, quod varietas sensuum, quorum unus ab alio non procedit, facit multiplicitatem
locutionis; sed sensus spiritualis semper fundatur super litteralem, et procedit ex eo; unde ex hoc quod sacra
Scriptura exponitur litteraliter et spiritualiter, non est in ipsa aliqua multiplicitas.
RA2
Ad secundum dicendum, quod secundum quod Augustinus dicit in Lib. De doctrina christ., utiliter est a Deo
dispositum ut veritas in sacra Scriptura cum aliqua difficultate manifestetur: est enim hoc utile ad tollendum
fastidium; quia ad ea quae sunt difficilia, maior surgit attentio, quae taedium tollit. Similiter ex hoc, tollitur
superbiendi occasio, dum homo difficulter (dupliciter) sacrae Scripturae veritatem capere potest. Similiter per
hoc veritas fidei ab irrisione infidelium defenditur; unde Dominus Matth. VII, V. 6: nolite, inquit, sanctum dare
147

