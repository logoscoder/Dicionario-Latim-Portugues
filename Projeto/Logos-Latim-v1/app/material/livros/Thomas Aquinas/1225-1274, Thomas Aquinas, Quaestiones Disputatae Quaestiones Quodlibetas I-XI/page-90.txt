23 ss., quod difficile est qui pecunias habent intrare in regnum caelorum: quia difficile est quod homo praecepta
servet, quibus intratur in regnum, nisi sequens consilia divitias relinquat.
Et ideo pueri ad hoc quod innocentiam servare possint in observantia mandatorum, sunt praeparandi, et
quodammodo praemuniendi in exercitio consiliorum; nec sunt repellendi, quamvis ineruditi videantur in
praeceptis. Dicit enim Origenes super matthaeum: quidam puerilem sermonem habentes, offerunt salvatori
pueros et infantes. Qui autem videntur perfectiores priusquam discant, ad rationem iustitiae reprehendunt eos qui
pueros et infantes adhuc minus eruditos offerunt Christo. Dominus autem hortatur discipulos suos condescendere
utilitatibus puerorum. Hoc ergo debemus attendere, ne aestimatione sapientiae excellentioris contemnamus quasi
magni pusillos ecclesiae, prohibentes pueros venire ad Iesum.
Sed quod ulterius quaeritur, an ante religionis ingressum sint voto vel iuramento ad religionem obligandi,
manifeste patet quod sic.
Sicut enim in malo quanto voluntas est magis obfirmata ad malum, tanto peior est, sicut in obstinatis patet, et qui
ex malitia peccant; ita etiam in bonis, tanto voluntas melior est, quanto est magis firmata et adstricta ad bonum.
Cum ergo bonum sit quod pueri ad religionem veniant, multo melius est quod eorum voluntas sit ad hoc firmata,
quod fit voto vel iuramento: unde et David dicebat: iuravi et statui custodire iudicia iustitiae tuae; et Augustinus
dicit in epistola ad Paulinam et armentarium: felix necessitas quae ad meliora compellit.
Ultimo autem considerandum restat, an sint beneficiis alliciendi.
Et si quidem conventione vel pacto pretium alicui detur, vel quodcumque terrenum beneficium, ut religionem
intret; hoc est illicitum.
Si autem aliquis ei aliqua beneficia temporalia conferat ut auferat impedimenta quibus impeditur a religionis
ingressu, vel etiam ut eum nutriat, vel doceri faciat ad hoc quod sit religioni aptus; hoc non est illicitum, sed est
laudabile.
Similiter et si beneficiis temporalibus aliquis aliquem alliciat, ut eum favorabilem sibi reddat, non intendens
gloriam propriam, sed gloriam Dei et proximi salutem, laudabile est, sicut et apostolus de seipso dicit, I cor.
Cap. X, 33: per omnia omnibus placeo. Deus etiam aliquos temporalibus beneficiis allicit ad bene agendum. In
ecclesiis etiam quibusdam temporalium distributionibus alliciuntur aliqui ad ecclesiae deserviendum; non quod
praemium accipiant, sed sunt quaedam secundario illectiva ad serviendum Deo, sicut et Dominus dicit Matth. VI,
33: primo quaerite regnum Dei et iustitiam eius, et haec omnia, scilicet necessaria vitae, adiicientur vobis.
RA1
Ad primum ergo dicendum, quod sicut Christus ad consilia invitavit adolescentem in praeceptis exercitatum, ita
etiam vocavit matthaeum publicanum non exercitatum in praeceptis, sed peccatis implicatum: ex quo accipere
possumus quod ad consilia observanda in religione advocandi sunt non solum exercitati in praeceptis, sed etiam
non exercitati.
RA2
Ad secundum dicendum, quod diversitas graduum dupliciter attendi potest.
Uno modo in diversis statibus seu conditionibus.
Et sic non oportet quod qui tendit ad maiorem statum vel conditionem, prius exercitetur in minori statu vel
conditione; sicut videmus quod illi qui volunt fieri milites, non prius exercitantur in lanificio, sed a pueritia
exercentur in militia; similiter qui volunt fieri clerici, non prius exercentur in vita laicali, sed a pueritia
instruuntur in vita clericali.
Et hoc modo qui volunt religiosi fieri, non oportet quod prius exerceantur in vita saeculari; sed optimum est eis,
si a pueritia exerceantur in vita religionis, quia magis poterunt in ea proficere. Unde dicitur Thren. III, V. 27:
bonum est viro cum portaverit iugum Domini ab adolescentia sua.
Alio modo possunt accipi diversi gradus in eodem statu vel conditione. Et hoc modo dicit Gregorius, quod in
qualibet bona conversatione incipiendum est a minoribus, ut a maiora perveniatur. Sicut enim milites a
rudimentis militiae, et clerici a rudimentis clericaturae; ita etiam et religiosi incipiunt a rudimentis religionis, ut
proficiant usque ad summum.
RA3
Ad tertium dicendum, quod duplex est occasio: scilicet data et sumpta.
Tunc quidem dat aliquis occasionem alicui ruendi, vel in cisternam cadendi, quando facit aliquid vel dicit minus
rectum, ex quo datur proximo occasio ruinae; et tunc ruina proximi imputatur danti occasionem.
Aliquando autem non est occasio data, sed sumpta; puta, cum aliquis inducit aliquem ad bonum, et ipse ex hoc
fit deterior, non est relinquenda monitio bona propter hoc quod ille sumit inde occasionem ruinae: unde et
Dominus non dimisit praedicationem veritatis propter scandalum Pharisaeorum, ut habetur matthaei, XV, 10; et
Augustinus dicit, quod si plurimi essent in domo ruitura, et inde saltem unus liberari posset, atque id quia facere
conaremur, alii semetipsos praecipitio necarent, doleremus de ceteris, verum de unius saltem salute
consolaremur.
RA4
Ad quartum dicendum, quod libertas necessitati coactionis opponitur, quae est necessitas absoluta; et talis
necessitas est cohibenda. Sed necessitas quae est ex suppositione finis, non opponitur libertati; et tali necessitate
90

