AG2
Praeterea, identitas materiae facit idem numero. Sed materia corporis resurgentis non erit eadem cum corpore
quod nunc est, cum multae formae reiterentur in ea. Ergo corpus non resurget idem numero.
AG3
Praeterea, Philosophus dicit in Lib. De anima, quod non est eadem statua numero quae destruitur, et de eodem
aere reficitur.
Pari ergo ratione corpus quod modo corrumpitur, non erit idem numero cum eo quod resurget.
AG4
Praeterea, constat quod homo humanitate est homo, et una humanitate unus homo.
Sed in corpore quod nunc est, et quod resurget, erunt duae humanitates, quia per mortem destruitur forma totius.
Ergo erunt duo homines; et sic videtur quod corpora non resurgent eadem numero.
SC
Contra, iob XIX, 27: quem visurus sum ego ipse, et oculi mei conspecturi sunt.
CO
Respondeo. Dicendum, quod ad hoc quod aliquid sit idem numero, requiritur identitas principiorum
essentialium. Unde quodcumque principiorum essentialium, etiam in ipso individuo, varietur, necesse est etiam
identitatem variari.
Illud autem est essentiale cuiuslibet individui quod est de ratione ipsius, sicut cuilibet rei materiali sunt
essentialia materia et forma; unde si accidentia varientur et mutentur, remanentibus principiis essentialibus
individui, ipsum individuum remanet idem.
Cum ergo principia essentialia hominis sint anima et corpus, et haec remaneant, quia resurget eadem anima et
idem corpus; dicendum, quod corpus hominis resurget idem numero.
RA1
Ad primum ergo dicendum, quod obiectio illa procedit ex falso intellectu litterae. Non enim dicitur idem numero
illud quod habet idem accidens nunc et postea, et idem proprium; sed illud est idem numero quod est idem cum
accidente et idem cum proprio, sicut cum subiectum est idem cum accidente, proprio, et definitione; et non illa
quae habent idem accidens, idem proprium, et unam definitionem. Unde patet quod obiiciens false intellexit
textum.
Dato autem quod secundum illum intellectum procedat obiectio, dicendum, quod intelligitur de accidentibus
individuantibus, scilicet de dimensionibus; et erunt haec in corporibus glorificatis. Item erit ibi idem proprium,
scilicet risus; iob VIII, 21: implebitur os tuum risu, et labia tua iubilo. De definitione vero dicendum, quod licet
resurgat immortale, tamen vera mortalitas non tolletur ab eo, quia natura humana erit ibi, quae ex se habet quod
sit mortalis.
RA2
Ad secundum dicendum, quod licet eadem materia faciat idem numero, non tamen materia nuda, nec quae facit
principium in numero; sed una materia secundum quod est sub dimensionibus terminantibus ipsam, facit idem
numero; unde licet multae formae reiterentur in materia corporis resurgentis, tamen resurget corpus sub eisdem
dimensionibus, et cum eisdem principiis essentialibus.
RA3
Ad tertium dicendum, quod Augustinus dicit contrarium: ipse enim vult, si statua reficiatur ex eodem aere, quod
sit eadem numero.
Nihilominus tamen dicendum, quod omnia artificialia ponuntur dupliciter in genere vel in specie; quia vel per
materiam suam, vel per formam suam. Naturalia autem ponuntur in genere vel specie tantum per formam suam.
Formae autem artificiales, quia sunt accidentia, ideo oportet quod collocentur in genere vel specie per materiam;
naturales vero non, quia sunt substantiales.
Dico ergo, quod si consideretur statua prout ponitur in genere vel specie per materiam suam, sic reficitur eadem
statua; si vero consideretur prout ponitur in genere vel specie per formam, sic dico, quod non reficitur eadem, sed
alia: quia alia est forma huius, et alia illius. In corpore autem non est sic, quia in corpore erit eadem forma.
RA4
Ad quartum dicendum, quod non sunt duae humanitates in corpore quod corrumpitur et quod resurgit, sed una:
quia principia essentialia non mutantur, sed sunt eadem.
|q7 Quaestio 7
PR
De sacramentis vero gratiae quaesita sunt tria. Primo de sacramento confirmationis.
Secundo de sacramento eucharistiae. Tertio de sacramento matrimonii.
TTA
Circa primum quaeritur utrum solus episcopus debeat conferre sacramentum confirmationis, vel etiam alius.
TTB
Et videtur quod non solum episcopus, sed etiam quod quilibet sacerdos possit conferre.
220

