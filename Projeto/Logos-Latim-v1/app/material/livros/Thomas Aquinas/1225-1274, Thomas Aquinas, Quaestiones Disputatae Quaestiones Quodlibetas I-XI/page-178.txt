|q1 Quaestio 1
Prologus
PR
Quaesitum est primo de Christo capite, deinde de membris de Christo quaesitum est tripliciter:- primo quantum
ad naturam divinam.
Secundo quantum ad unionem humanae naturae ad divinam. Tertio quantum ad species sub quibus in sacramento
altaris continetur.
TTA
Circa primum quaerebatur utrum Deus possit facere infinita esse actu.
TTB
Et videtur quod non.
AG
Deus enim potest facere aliquid maius omni eo quod facit: quia eius potentiam non adaequat opus, ut dicit Hugo
de sancto victore.
Sed infinito in actu non potest esse aliquid maius. Ergo non potest esse quod faciat infinitum in actu.
SC
Sed contra, Deus potest plus facere quam homo possit dicere vel cogitare, secundum illud Lucae I, 37: non erit
impossibile apud Deum omne verbum. Sed homo potest dicere esse infinitum in actu, et etiam cogitare; cum
quidam Philosophi hoc posuerint, ut patet in III physic.. Ergo Deus potest facere infinitum in actu.
CO
Respondeo. Dicendum, quod cum dicitur Deum non posse aliquid facere, hoc non est propter defectum divinae
potentiae, sed propter incompossibilitatem quae importatur in facto. Quod quidem contingit dupliciter.
Uno modo quia repugnat facto in quantum est factum; sicut dicimus Deum non posse facere aliquam creaturam
quae se in esse conservet: quia ex hoc ipso quod res aliqua ponitur habere superiorem, ponitur etiam indigere
conservatore; cum idem sit causa essendi rem, et conservans rem in esse.
Alio modo quia repugnat huic facto in quantum est hoc factum, sicut si dicamus, Deum non posse facere equum
rationalem esse. Esse enim rationale, quamvis non repugnet facto in quantum est factum, tamen hoc factum,
scilicet esse rationale, repugnat omni equo in quantum est equus, in cuius definitione cadit irrationale.
Quidam autem dicunt, quod Deus non potest facere esse infinitum in actu, quia esse infinitum repugnat facto in
quantum est factum.
Est enim contra rationem creaturae ut creatorem adaequet: quod oportet ponere, si esset aliqua creatura infinita:
infinitum enim infinito maius non est.
Sed illud non videtur rationabiliter dici.
Nihil enim prohibet, illud quod est infinitum per unum modum, superari ab eo quod est infinitum pluribus
modis; sicut si esset aliquod corpus infinitum secundum longitudinem, finitum vero latitudine, esset minus
corpore longitudine et latitudine infinito. Dato autem quod Deus faceret aliquod corpus infinitum actu, corpus
quidem hoc esset infinitum quantitate dimensiva, sed de necessitate haberet naturam speciei terminatam, et esset
limitatum, ex hoc ipso quod esset res naturalis; unde non esset aequale Deo, cuius esse et essentia est modis
omnibus infinita.
Alii vero dixerunt, quod esse infinitum in actu secundum aliquem modum non repugnat facto in quantum
factum, neque huic facto in quantum est hoc factum, quod est ens in actu; aliquo vero modo repugnat enti in actu
esse infinitum. Et haec est opinio Algazelis.
Distinguit enim duplex infinitum: scilicet infinitum per se, et infinitum per accidens.
Cuius distinctionis intellectus hinc accipi potest; quod cum infinitum principaliter in quantitate inveniatur, ut
dicitur in I physic.: si quantitas, in qua infinitum consistit, habeat talem multitudinem cuius unaquaeque pars ab
altera dependeat, et certum ordinem habeat, ita quod unaquaeque pars illius multitudinis requiratur per se; tunc
infinitum in tali quantitate consistens dicetur infinitum per se: sicut patet in hoc quod baculus movetur a manu,
manus a lacertis et nervis, qui moventur ab anima: quod si in infinitum procedunt, ut scilicet anima ab alio
moveatur, et sic deinceps, in infinitum, vel baculus aliquid aliud moveat, et sic deinceps, in infinitum, erit
multitudo istorum moventium et motorum per se infinita.
Si vero quantitas in qua consistit infinitum, resultet ex aliquibus pluribus, qui eumdem ordinem servent, et
quorum numerus non requiritur nisi per accidens; tunc erit infinitum per accidens: sicut si aliquis faber cultellum
faciat, ad cuius constitutionem multis martellis indigeat, ex hoc quod unus post alium frangitur, et unus succedit
in locum alterius eiusdem ordinem tenens; si talis multitudo in infinitum excrescat, dicetur infinitum per
accidens, et non per se: accidit enim fabrili operi martellorum infinita multitudo, cum per unum martellum, si
duraret, aequaliter posset expleri sicut per infinitos.
Dicunt ergo, quod infinitum per se repugnat ei quod est esse in actu, eo quod oportet in his quae per se ordinem
habent, compleri postremum, nisi per comparationem quodammodo omnium priorum; et sic ad unum
constituendum requiretur infinitorum ordinata influentia, si esset aliquid infinitum per se; et ita numquam posset
178

