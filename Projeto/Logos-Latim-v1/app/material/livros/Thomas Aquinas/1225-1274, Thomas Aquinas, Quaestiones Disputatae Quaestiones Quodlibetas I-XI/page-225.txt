Et sic patet solutio ad primum utriusque partis.
RC
Ad aliud vero dicendum, quod illud constitutionibus ordinatum est et servari debet in his quae vergunt in
periculum et detrimentum societatis et collegii.
|a2 Articulus 2
TTA
Secundo quaeritur utrum, si aliquis sciat peccatum proximi, peccet mortaliter referendo illud statim praelato suo.
TTB
Videtur quod sic.
AG1
Quia facere contra ordinem evangelii est peccatum mortale. Sed statim referre praelato est contra ordinem
evangelii. Ergo peccat mortaliter.
AG2
Contra, est, quia hoc faciunt multi viri perfecti, qui nullo modo hoc facerent, si esset peccatum mortale.
AG3
Praeterea, praelati possunt non solum de praeteritis, sed et de futuro praebere cautelam: et ideo si eis referatur
non videtur esse peccatum mortale.
CO
Respondeo. Dicendum, quod verbum Domini, quod dicit Matth., XVIII, 15, de correctione fraterna, est
intelligendum sicut alia verba quae dicit pertinentia ad humanos actus, et servari debet secundum quod dependet
a caritate. Et ideo dico, quod semper cum debitis circumstantiis intelligenda sunt.
Sciendum est autem, quod in criminibus tripliciter proceditur secundum iura.
Quia per inquisitionem; et hoc est in peccatis publicis, et non debet fieri, nisi praecedat clamor congregationis.
Item per denuntiationem et per accusationem; et hoc est in privatis.
Si autem procedatur per accusationem, tunc debet fieri inscriptio, qua obligatur accusans ad talionem; et in hoc
intenditur ut finis bonum reipublicae; unde hoc potest fieri secundum voluntatem, sive publice, sive privatim.
Si autem procedatur per denuntiationem, tunc debet praecedere fraterna admonitio, quia finis huius est
emendatio proximi; et ideo debet servari ordo fraternae correctionis.
Utrum autem statim cum quis scit fratrem suum peccasse, debeat denuntiare praelato, dico, quod in his
distinguendum est de conditionibus subditi et praelati. Nam si ego scio quod frater per me corrigetur, tunc non
debeo hoc denuntiare praelato. Si autem videtur quod hoc melius fiat per praelatum, et praelatus nihilominus sit
pius, discretus et spiritualis, non habens rancorem seu odium adversus illum subditum, tunc licite potest hoc
denuntiare sibi: et tunc non dicit ecclesiae, quia non dicit ei sicut praelato, sed sicut personae proficienti ad
correctionem proximi et emendam.
Sed quia, propter conditiones diversas praelatorum et subditorum, non potest in hoc dari generale iudicium: quia
aliquando praelatus vel movetur ad odium adversus subditum, vel subditus non bene ferret verba praelati: ideo
tenendum est hoc pro regula, quod in omnibus istis semper servanda est caritas, et quod melius et magis expedire
videtur: et si hoc intendat, scilicet emendam proximi, et servet quantum potest bonum caritatis, tunc denuntiando
non peccat; si vero denuntiet cuicumque personae hoc ex malitia, et ut proximus confundatur vel deprimatur,
tunc denuntians sive accusans peccat mortaliter.
RA1
Ad primum ergo dicendum, quod si statim aliquis referat praelato adhibens debitas circumstantias, et considerans
magis expedire, non facit contra praeceptum evangelii, quia non dicit hoc ecclesiae, sed personae proficienti, ut
dictum est; et ideo non peccat mortaliter.
RA2
Ad secundum dicendum, quod etiam perfecti viri peccarent mortaliter, si denuntiando praelato vel alicui
personae intenderent aliquid quod est contra intentionem praecepti.
RA3
Ad tertium dicendum, quod si aliquis referat praelato culpam proximi intendens vel cautelam in futurum, vel
aliquid huiusmodi quod ad emendam proximi videret expedire, non peccat. Si autem hoc sive praelato sive alicui
amico suo ex malitia referat, tunc peccat mortaliter. Quod si ex incautela alicui dixerit hoc, ita tamen quod non
proveniat inde aliud vel infamia vel vituperium proximo delinquenti, tunc non peccat mortaliter, licet incaute
agat.

225

