expedit uti ad communem utilitatem: alioquin nec pacta promissionibus firmata, nec iuramenta, in rebus humanis
fieri deberent. Multo autem magis per huiusmodi expedit homines obligari ad divina, quae sunt meliora.
RA5
Ad quintum dicendum, quod difficultas ingressus observatur in religionibus per hoc quod datur intrantibus annus
probationis, in quo difficultates religionis experiuntur.
RA6
Ad sextum dicendum, quod parieti nondum desiccato non est onus tignorum imponendum, tamen non prohibetur
quin sit paries desiccandus. Desiccatur autem paries a pravo humore saecularis affectus per religionem; et ideo
contingit quod prius exercitentur aliqui in religione quam eis onus praelationis aut sacrorum ordinum imponatur;
et de hoc onere loquitur Gregorius, ut patet per ea quae praecedunt in illo capitulo, et in II homilia in ezechielem.
RA7
Ad septimum dicendum, quod status religionis, et est status poenitentiae, et est exercitium sive schola
perfectionis: unde ad religionem recipiendi sunt peccatores propter poenitentiam, et recipiendi sunt pueri
innocentes quasi in schola quadam perfectionis, ut perfectius innocentiam conservent.
RA8
Ad octavum dicendum, quod si omnino inviti pueri in religionem inducerentur, timendum esset de casu futuro:
sed ex quo propria voluntate se obligant, ac religionem ingrediuntur, non habet locum ratio inducta.
RA9
Ad nonum dicendum, quod sicut magnum et parvum, multum et paucum, secundum Philosophum, dicuntur
relative; ita et festinatum, sive velox, et tardum. Nam festinatum, sive velox, est quod in parvo tempore multum
movetur. Illa ergo substantia minuitur quae est festinata in respectu ad debitum modum; puta, si aliquis aliquem
statum aggressus, statim a principio, contemptis rudimentis illius status, ea quae sunt perfectorum in statu illo,
attentare vellet.
Non est autem substantia festinata, si exercitium perfectionis, et quasi quamdam scholam, quae est religio, a
pueritia aliquis aggrediatur.
Tantum est enim culmen perfectionis, ut etiam si a pueritia quis huiusmodi perfectionem aggrediatur, semper
habet ubi proficiat: sicut et Augustinus dicit ad volusianum de doctrina christiana: tanta est, inquit, christianarum
profunditas litterarum, ut in eis quotidie proficerem, si eas solas ab ineunte pueritia usque ad decrepitam
senectutem summo studio, meliore ingenio, conarer addiscere.
RA10
Ad decimum dicendum, quod diversi ordines sunt quasi diversi gradus unius clericalis vitae; et ideo oportet ut a
minoribus incipiat qui ad maiores tendit. Non autem oportet quod qui tendit ad sacros ordines, exercitetur in his
quae pertinent ad inferiorem statum, laicalis scilicet vitae. Et similiter in vita religionis oportet quod a rudimentis
eius incipiat qui religionem ingreditur, ut ad summum apicem religionis pertingere possit; non tamen oportet
eum prius esse exercitatum in saeculari vita.
RA11
Ad undecimum dicendum, quod in intelligibilibus etiam oportet quod aliquis a minoribus in eadem scientia
incipiat, ut ad maiora perveniat; non tamen oportet quod quicumque vult addiscere aliquam scientiam maiorem,
exercitetur in qualibet minori: sicut qui volunt addiscere liberales artes, non oportet quod prius exercitentur in
mechanicis; sed solum hoc oportet quando minor scientia parat viam ad maiorem.
Vita autem saecularis non parat viam ad religionem, sed magis ab ea abducit: unde Gregorius dicit in princ.
Moralium: cum adhuc me cogeret animus praesenti mundo quasi specie tenus deservire, coeperunt multa ex
eiusdem mundi cura succrescere, ut in eorum iam non specie, sed, quod est gravius, mente retinerer. E converso
autem observantia consiliorum parat viam ad tutius et perfectius praecepta divina observanda, quae necesse est
in saeculari vita observari.
RA12
Ad duodecimum dicendum, quod ratio illa in multis deficit.
Primo quidem, quia ille qui religionem intrat, non ad hoc eligitur ut sui vel alterius curam gerat magis quam
ante; sed magis ut sit sub cura et obedientia alterius.
Secundo, quia hoc non conceditur ab omnibus, quod necesse sit eligere meliorem ad regimen praelationis; sed
secundum quosdam, sufficit eligere bonum.
Tertio, quia si oportet eligere meliorem ad praelationem, non quidem oportet simpliciter meliorem eligere, sed
meliorem, id est magis idoneum, ad hoc. Pueri autem etsi non sint meliores simpliciter quam adulti, sunt tamen
magis idonei ad hoc in religione nutriantur; unde Anselmus in Lib. De similitudinibus comparat eos qui a
pueritia nutriuntur in religione, Angelis, alios autem hominibus: quia Angeli a principio, homines processu
temporis ad vitam aeternam perveniunt.
Quarto, quia ad episcopatum non eligitur nisi unus; et ideo maior necessitas est quod melior assumatur, quam de
intrantibus religionem, qui plures accipi possunt.
RA13

91

