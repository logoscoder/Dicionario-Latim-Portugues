Praeterea, sicut se habet intellectus in habitu ad intelligibile in habitu, ita se habet intellectus in actu ad
intelligibile in actu. Sed intellectus in habitu simul plura intelligibilia cognoscit in habitu. Ergo intellectus in actu
simul plura intelligit in actu.
AG4
Praeterea, ad cognitionem intellectus sufficit species rei intelligibilis in intellectu existens.
Sed species intelligibiles non se impediunt quin simul sint in intellectu, cum non sint contrariae, eo quod sunt a
materia separatae.
Ergo intellectus non impeditur quin possit simul plura intelligere.
AG5
Praeterea, capacitas intellectus est maior quam cuiuscumque corporis. Sed aliquod corpus est in quo simul
possunt plures species etiam contrariorum fieri, sicut patet quod in uno puncto aeris, in quo se intersecant duae
lineae directae a duobus visibilibus ad duos videntes, est species utriusque visibilis.
Ergo multo fortius plures species actu possunt simul esse in intellectu; et ita intellectus potest simul plura
intelligere.
SC
Sed contra, est quod dicit Philosophus in II topic.: contingit plura scire, intelligere vero unum solum.
CO
Respondeo. Dicendum, quod intellectus dupliciter aliquid intelligit, scilicet primo, et ex consequenti.
Ex consequenti quidem contingit plura simul intelligere, in quantum habent ordinem ad unum intelligibile
primum; et hoc contingit dupliciter.
Uno modo ex unitate eius quo intelligitur: sicut quando plura intelligibilia per unam speciem intelliguntur; sicut
intellectus divinus omnia simul videt per unam essentiam suam; et eodem modo intellectus creatus, videns
essentiam divinam, potest simul omnia videre quae per essentiam divinam videt.
Alio modo ex unitate eius quod intelligitur, scilicet quando plura intelliguntur ut unum: totum enim unum est
primo intellectum, et illa plura sunt intellecta ex consequenti in illo; sicut cum intellectus intelligit lineam, simul
intelligit partes lineae, ut dicitur in III de anima; et similiter cum intelligit propositionem intelligit simul
subiectum et praedicatum; et cum intelligit similitudinem vel differentiam aliquorum, simul intelligit ea quorum
est similitudo vel differentia.
Sed quod intellectus simul intelligat plura intelligibilia, est primo et principaliter impossibile.
Cuius ratio est, quia intellectus secundum actum est omnino, id est perfecte, res intellecta, ut dicitur in III de
anima.
Quod quidem intelligendum est, non quod essentia intellectus fiat res intellecta, vel species eius, sed quia
complete informatur per speciem rei intellectae, dum eam actu intelligit. Unde intellectum simul plura actu
intelligere primo, idem est ac si res una simul esset plura.
In rebus enim materialibus videmus quod una res numero non potest esse simul plura in actu sed plura in
potentia, vel secundum dispositionem potest esse unum et idem. Idem enim aer est simul potentia aqua et ignis;
et possunt etiam simul dispositiones ad utrumque quantum ad aliquid inesse eidem; sicut si aer ex una parte
calefieret et ex alia inspissaretur.
Sed quod aer simul actu sit ignis et aqua, est impossibile; et similiter etiam quod aliquid sit simul actu lapis et
ferrum, quae non videntur contraria, sed disparata.
Intellectus autem ex ipsa ratione suae potentiae est simul potentia omnia intelligibilia, sicut et sensus omnia
sensibilia. Potentia autem sensitiva per similitudines sensibilium reducitur in actum dupliciter.
Uno modo incomplete per modum dispositionis, quando scilicet species sensibiles sunt in ea ut dispositiones,
quod appellat Avicenna esse ut in thesauro.
Alio modo perfecte, quando scilicet species sensibiles actu informant potentiam sensitivam, et hoc vocat
Avicenna apprehensionem sensus, distinguens potentias sensitivas apprehendentes ab illis in quibus sunt formae
sensibiles ut in thesauro.
Et similiter in intellectu in habitu sunt similitudines intelligibilium ut dispositiones; sed quando sunt actu
intellectae, sunt in eo ut formae perficientes, et tunc intellectus fit omnino res intellecta; et hoc contingit per
intentionem, quae coniungit intellectum intelligibili, et sensum sensibili, ut dicit Augustinus.
Unde patet quod sicut una res materialis non potest esse simul plura actu, ita unus intellectus non potest simul
plura intelligere primo; et hoc est quod Algazel dicit, quod sicut unum corpus non potest simul figurari pluribus
figuris, ita unus intellectus non potest simul plura intelligere.
Nec potest dici quod intellectus informetur perfecte simul pluribus speciebus intelligibilibus, sicut unum corpus
simul informatur figura et colore: quia figura et color non sunt formae unius generis, nec in eodem ordine
accipiuntur, quia non ordinantur ad perficiendum in esse unius rationis; sed omnes formae intelligibiles, in
quantum huiusmodi sunt unius generis, et in eodem ordine se habent ad intellectum, in quantum perficiunt
intellectum in hoc, quod est esse intellectum in actu. Unde plures species intelligibiles se habent sicut figurae
plures, vel plures colores, qui simul in actu in eodem esse non possunt secundum idem.
RA1
135

