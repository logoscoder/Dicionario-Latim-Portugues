Sicut autem potentia intellectiva est principium intelligendi ipsi substantiae, ita species intelligibilis est
principium intelligendi ipsi potentiae. Unde sicut una substantia potest simul diversos actus habere secundum
diversas potentias, ut anima simul vult et intelligit; ita ex una potentia intellectiva possunt simul prodire diversi
actus, si simul diversis speciebus intelligibilibus uniatur.
Hanc enim causam Algazel assignat quare non est possibile simul multa intelligere, quia scilicet non est
possibile intellectum simul informari multis speciebus in actu perfecte, sicut nec idem corpus figurari simul
diversis figuris.
Visio autem qua Angelus videt res in propria natura, fit per speciem intelligibilem concreatam vel infusam
inhaerentem. Visio autem rerum in verbo fit per ipsam speciem verbi, sive essentiam, quae non est inhaerens, sed
ei intellectus unitur sicut intelligibili.
Species autem concreata inhaerens non repugnat unioni intellectus Angeli ad verbum, cum non sit unius rationis;
et ipsa species, et quidquid est perfectionis in intellectu angelico, sit quasi materialis dispositio ad illam beatam
unionem.
Unde simul ex intellectu Angeli procedit operatio duplex. Una, ratione unionis ad verbum, qua scilicet videt res
in verbo; alia, ratione speciei intelligibilis qua informatur, qua videt res in propria natura.
Nec etiam in una harum operationum debilitatur per attentionem ad alteram, sed magis confortatur, cum una sit
ratio alterius; sicut imaginatio rei visae confortatur dum videtur in actu oculo exteriori. Actio enim beatitudinis in
beatis est ratio cuiuslibet alterius actionis in eis inventae.
RA1
Et per hoc patet responsio ad primum.
RA2
Secundum concedimus, quia exemplum illud non est conveniens.
RA3
Ad tertium dicendum, quod potentia intellectiva Angeli non terminatur ad duos actus secundum idem, sed
secundum diversas species, quibus ad actum ordinatur.
RA4
Ad quartum dicendum, quod inter actum et obiectum nihil cadit medium; sicut species cadit media inter
intellectum et eius actum: unde non est simile.
|a3 Articulus 3
TTA
Utrum Angeli potuerunt eodem actu caritatis mereri fruitionem, et frui.
TTB
Circa tertium sic proceditur: videtur quod Angelus non meruerit suam beatitudinem.
AG1
Quod enim est beatum, perfectum est; quod autem meretur, est adhuc imperfectum.
Sed non potest idem esse simul perfectum et imperfectum. Ergo non potest Angelus mereri beatitudinem dum
habet eam.
AG2
Praeterea, Angelus beatus est comprehensor; nullus autem meretur nisi viator. Si dicatur, quod in primo instanti
quo beatus fuit Angelus, beatitudinem meruit; contra: ergo simul fuit viator et comprehensor; quod falsum est,
cum hoc sit solius Christi.
AG3
Praeterea, beatitudo, secundum Philosophum, in actu consistit, sed in actu perfecto; et similiter meritum in actu,
sed imperfecto. Non autem potuit esse quod actus Angeli simul esset perfectus et imperfectus. Ergo non potuit
esse quod simul esset beatus et beatitudinem meruerit.
SC
Sed contra, beatitudo a nulla pura creatura habetur sine merito, cum habeat praemii rationem. Sed Angelus non
potuit eam mereri nisi in primo instanti quo beatus fuit, quia ante non habuit gratiam, ut quidam ponunt, et sic
mereri non potuit. Ergo in primo instanti suae beatitudinis eam meruit.
CO
Respondeo. Dicendum, quod de conditione Angeli triplex est positio.
Quidam enim posuerunt, quod Angelus in primo instanti suae creationis fuit beatus.
Sed hoc videtur inconveniens; quia pari ratione alii a primo instanti fuissent miseri: quod etiam quidam dicunt,
sed absurdum est et condemnatum.
Alii vero dicunt, quod fuerunt conditi in gratia omnes, et in ea quidam perseverantes beatitudinem meruerunt, alii
vero contra eam agentes, facti sunt miseri. Et haec opinio nihil difficultatis habet, unde prae ceteris mihi magis
placet.
Tertii vero dicunt, quod fuerunt creati Angeli in puris naturalibus, et quibusdam conversis ad verbum simul
collata est gratia et beatitudo. Et hi dividuntur in tres vias. Quidam enim dicunt, quod nunquam beatitudinem
188

