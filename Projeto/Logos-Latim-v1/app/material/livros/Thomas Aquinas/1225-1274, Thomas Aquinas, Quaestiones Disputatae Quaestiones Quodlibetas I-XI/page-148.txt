canibus; et dionysius timotheum monebat ut sancta ab immundis incontaminata servaret. Et ita patet quod
expedit veritatem fidei sub diversis sensibus in sacra Scriptura tradi.
RA3
Ad tertium dicendum, quod, sicut dicit Augustinus in Lib. De doctrina christ., nihil est quod occulte in aliquo
loco sacrae Scripturae tradatur quod non alibi manifeste exponatur; unde spiritualis expositio semper debet
habere fulcimentum ab aliqua litterali expositione sacrae Scripturae; et ita vitatur omnis erroris occasio.
RA4
Ad quartum dicendum, quod non est propter defectum auctoritatis, quod ex sensu spirituali non potest trahi
efficax argumentum, sed ex ipsa natura similitudinis, in qua fundatur spiritualis sensus. Una enim res pluribus
similis esse potest; unde non potest ab illa, quando in Scriptura sacra proponitur, procedi ad aliquam illarum
determinate; sed est fallacia consequentis. Verbi gratia, leo propter aliquam similitudinem significat Christum et
diabolum: unde per hoc quod aliquid de leone dicitur in sacra Scriptura, ad neutrum potest fieri processus, in
sacra Scriptura argumentando.
RA5
Ad quintum dicendum, quod auctor principalis sacrae Scripturae est spiritus sanctus, qui in uno verbo sacrae
Scripturae intellexit multo plura quam per expositores sacrae Scripturae exponantur, vel discernantur. Nec est
etiam inconveniens quod homo, qui fuit auctor instrumentalis sacrae Scripturae, in uno verbo plura intelligeret:
quia prophetae, ut Hieronymus dicit super Osee, ita loquebantur de factis praesentibus, quod etiam intenderunt
futura significare. Unde non est impossibile simul plura intelligere, in quantum unum est figura alterius.
|a2 Articulus 2
TTA
Utrum debeant distingui quatuor sensus sacrae Scripturae.
TTB
Ad secundum sic proceditur: videtur quod non debeant distingui quatuor sensus sacrae Scripturae; scilicet
historialis vel litteralis, allegoricus, moralis et anagogicus.
AG1
Sicut enim in sacra Scriptura aliqua figurate dicuntur de Christo, ita etiam figurate dicuntur de multis aliis
hominibus; sicut Dan. VIII, 5, per hircum caprarum significatur rex Graecorum. Sed huiusmodi figurativae
locutiones non faciunt aliquem sensum praeter litteralem in sacra Scriptura. Ergo nec sensus allegoricus, per
quem exponuntur de Christo ea quae in figura ipsius praecesserunt, debet alius sensus ab historico poni.
AG2
Praeterea, una est ecclesia capitis et membrorum. Sed sensus allegoricus videtur pertinere ad caput ecclesiae,
scilicet Christum; sensus moralis videtur pertinere ad membra eius, scilicet fideles. Ergo sensus moralis non
debet ab allegorico distingui.
AG3
Praeterea, moralis sensus est qui ad morum instructionem pertinet. Sed sacra Scriptura in pluribus locis
secundum litteralem sensum mores instruit. Ergo moralis sensus non debet distingui a litterali.
AG4
Praeterea, sicut Christus est caput ecclesiae militantis, ita est caput triumphantis; nec est alius et alius Christus.
Ergo nec sensus anagogicus, per quem aliqua exponuntur de ecclesia triumphante, debet esse alius ab allegorico,
quo aliqua exponuntur de Christo et ecclesia militante.
AG5
Praeterea, si isti quatuor sensus essent de necessitate sacrae Scripturae, quaelibet pars sacrae Scripturae deberet
hos quatuor sensus habere. Sed hoc falsum est; ut enim Augustinus dicit super Genesim ad litteram, in
quibusdam sensus litteralis quaerendus est solus. Ergo hi quatuor sensus non sunt de necessitate expositionis
sacrae Scripturae.
SC1
Sed contra. Est quod Augustinus dicit in I super Genesim ad litteram: in omnibus libris sanctis oportet intueri
quae ibi aeterna intuentur, quae ibi facta narrantur, quae futura praenuntiantur, quae agenda praecipiuntur.
Primum autem pertinet ad sensum anagogicum, secundum ad historicum, tertium ad allegoricum, quartum ad
moralem. Ergo quatuor sunt sensus sacrae Scripturae.
SC2
Praeterea, beda, super Genesim dicit: quatuor sunt sensus sacrae Scripturae: historia, quae res gestas loquitur;
allegoria, in qua aliud ex alio intelligitur; tropologia, idest moralis locutio, in qua de moribus ordinandis
tractatur; anagogia per quam de summis et caelestibus tractaturi ad superiora reducimur.
CO
Respondeo. Dicendum, quod distinctio istorum quatuor sensuum hoc modo accipi debet.
Sicut enim dictum est, sacra Scriptura veritatem quam tradit, dupliciter manifestat: per verba, et per rerum
figuras. Manifestatio autem quae est per verba, facit sensum historicum sive litteralem; unde totum id ad sensum
148

