Postquam autem incipit habere usum liberi arbitrii, iam incipit esse suus, et potest quantum ad ea quae sunt iuris
divini vel naturalis, sibi ipsi providere; et tunc est inducendus ad fidem non coactione, sed persuasione; et potest
etiam invitis parentibus consentire fidei et baptizari; non autem antequam habeat usum rationis.
Unde de pueris antiquorum patrum dicitur, quod salvabantur in fide parentum: per quod datur intelligi quod ad
parentes pertinet providere filiis de sua salute, praecipue antequam habeant usum rationis.
RA1
Ad primum ergo dicendum, quod in vinculo matrimoniali uterque coniugum habet usum liberi arbitrii, et uterque
potest invito altero fidei assentire; sed hoc non habet locum in puero antequam habeat usum rationis; sed
postquam habet usum rationis, tunc tenet similitudo, si converti voluerit.
RA2
Ad secundum dicendum, quod a temporali non est aliquis eripiendus contra ordinem iuris civilis: puta, si aliquis
a suo iudice condemnetur ad mortem, nullus debet eum violenter eripere; unde nec aliquis debet irrumpere
ordinem iuris naturalis, quo filius est sub cura patris, ut eum liberet a periculo mortis aeternae.
RA3
Ad tertium dicendum, quod Iudaei sunt servi principum servitute civili, quae non excludit ordinem iuris naturalis
vel divini.
RA4
Ad quartum dicendum, quod homo ordinatur ad Deum per rationem, per quam Deum cognoscere potest: unde
puer antequam usum rationis habeat, naturali ordine ordinatur in Deum per rationem parentum, quorum curae
naturaliter subiacet; et secundum eorum dispositionem sunt circa ipsum divina agenda.
RA5
Ad quintum dicendum, quod periculum quod sequitur ex praedicatione omissa, nulli imminet nisi ei cui est
commissum praedicationis officium; unde in Ezech., cap. XXXIII, V. 7, praemittit: speculatorem dedi te filiis
Israel. Providere autem pueris infidelium de sacramentis salutis pertinet ad parentes eorum; unde eis imminet
periculum propter subtractionem sacramentorum, si eorum parvuli detrimentum salutis patiantur.
|a3 Articulus 3
TTA
Utrum aliquis propter consuetudinem possit excusari ne decimas solvat.
TTB
Ad tertium sic proceditur: videtur quod propter consuetudinem aliqui deobligantur a iure reddendi decimas.
AG
Magis enim est accipere decimas quam non dare. Sed propter consuetudinem in aliquibus terris aliqui milites
accipiunt decimas, et hoc ab ecclesia toleratur. Ergo multo magis propter consuetudinem aliqui deobligantur ut
decimas non solvant, neque solvere teneantur.
SC
Sed contra, ius divinum non aboletur per dissuetudinem. Sed decimae debentur de iure divino. Ergo per
dissuetudinem non aboletur ius reddendi decimas. Tenentur ergo homines reddere decimas, contraria
consuetudine non obstante.
CO
Respondeo. Dicendum, quod ea quae sunt de iure positivo, per dissuetudinem abolentur; ea vero quae sunt a iure
naturali vel de iure divino, nulla dissuetudine aboleri possunt.
Nulla enim dissuetudine fieri potest ut sit licitum furari vel moechari.
Est ergo considerandum ad propositam quaestionem, utrum dare decimas sit de iure divino, vel de iure positivo
humano.
Ius autem divinum in novo et in veteri testamento continetur.
Et quidem non apparet in novo testamento aliquod praeceptum datum de decimis solvendis, in doctrina, dico,
evangelica vel apostolica.
Quod enim dicitur Matth., XXIII, 23, de solutione decimarum: haec oportuit facere, et illa non omittere, et quod
dicit Pharisaeus, Luc., XVIII, 12: decimas de omnium quae possideo, magis videtur ad statum veteris testamenti
pertinere, quam observantiae novi testamenti formam imponere.
In veteri autem testamento triplex genus praeceptorum erat. Quaedam enim erant praecepta moralia, quaedam
iudicialia, quaedam caeremonialia.
Praecepta moralia sunt indita naturali rationi, ad quae homines omni tempore obligantur, ut honora patre et
matrem, non moechaberis, non furtum facies, et similia.
Praecepta autem iudicialia sunt per quae iudicia exercebantur; puta, si quis furaretur unam ovem, redderet
quatuor. Et huiusmodi praecepta non sunt indita rationi naturali.
Non enim ratio naturalis habet quod ille qui furatur ovem, magis reddat quatuor quam tres vel unam. Sed tamen
per huiusmodi praecepta determinatur morale praeceptum. Habet enim ratio naturalis quod ille qui furatur,
debeat puniri; sed quod tali poena puniatur, hoc determinatur per praeceptum iudiciale.
29

