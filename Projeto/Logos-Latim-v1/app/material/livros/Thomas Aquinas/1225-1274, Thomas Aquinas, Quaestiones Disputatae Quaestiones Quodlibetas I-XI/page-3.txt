omnis creatura, et non e converso: multo magis quam hoc conveniat scibili respectu scientiae, in quo propter has
causas non est relatio realis ad scientiam.
Est autem considerandum, quod subiectum filiationis non est natura, vel naturae pars aliqua; non enim dicimus
quod humanitas sit filia, vel caput, aut oculus.
In Christo autem non ponimus nisi unum suppositum et unam hypostasim, sicut et unam personam, quod est
suppositum aeternum, in quo nulla relatio realis ad creaturam esse potest, ut iam dictum est.
Unde relinquitur quod filiatio qua Christus refertur ad matrem, est respectus rationis tantum; nec propter hoc
sequitur quod non sit realiter filius virginis. Sicut enim Deus est realiter Dominus propter realem potentiam qua
continet creaturam, sic realiter est filius virginis propter realem naturam quam accepit a matre.
Si autem essent in Christo plura supposita, oporteret ponere in Christo duas filiationes.
Sed hoc reputo erroneum, et in Conciliis invenitur damnatum.
Unde dico, quod in Christo est una relatio realis tantum qua refertur ad patrem.
RA1
Ad primum ergo dicendum, quod non negamus non esse in Christo realem filiationem qua refertur ad matrem,
quia causa relationis deficiat, sed quia deficit subiectum talis relationis, cum non sit in Christo aliquod
suppositum creatum vel hypostasis.
RA2
Ad secundum dicendum, quod eo modo quo ille homo accepit ex tempore Dei potentiam, eo modo accepit
filiationem aeternam: in quantum scilicet factum est ut una esset persona Dei et hominis, ut Ambrosius ibidem
subdit. Hoc autem non est factum per aliquid realiter absolutum vel relativum temporaliter inhaerens filio Dei,
sed per solam unionem, quae realiter existit in natura creata, non autem est realiter in persona assumente.
RC
Quod vero in contrarium obiicitur, necessitatem non habet. Dicitur enim aliquando unus qualis propter unitatem
substantialem subiecti, licet sint multae qualitates, ut color et sapor in pomo.
|a2 Articulus 2
TTA
Utrum (Christus) in cruce mortuus fuerit.
TTB
Circa secundum sit proceditur: videtur quod Christus in cruce mortuus non fuerit.
AG1
Si enim fuit mortuus, aut hoc fuit quia ipse animam a corpore separavit, aut propter vulnera. Sed non primo
modo: sic enim sequeretur quod Iudaei Christum non occidissent, sed quod ipse sui ipsius fuisset homicida: quod
est inconveniens. Et similiter nec secundo modo: quia mors quae accidit propter vulnera provenit homini ex
summa debilitate praeveniente: quod in Christo non fuit, quia clamans expiravit. Ergo Christus in cruce nullo
modo mortuus fuit.
AG2
Praeterea, natura humana non fuit in Christo debilior quam in aliis hominibus. Sed nullus alius homo tam cito
moreretur propter vulnera manuum et pedum; vulnus autem lateris fuit ei inflictum post mortem Christi.
Ergo in cruce mortuus non fuit, cum nulla causa mortis eius esse videatur.
SC
Sed contra est quod dicitur Io. XIX, 30, quod Christus in cruce pendens, inclinato capite tradidit spiritum. Mors
autem est per separationem animae a corpore. Ergo Christus in cruce mortuus fuit.
CO
Respondeo. Dicendum, quod absque omni dubio confitendum est Christum in cruce vere mortuum fuisse.
Sed ad videndum causam mortis eius, considerandum est quod, cum Christus fuerit verus Deus et homo, eius
potestati suberat quidquid pertinet ad humanam naturam in Christo; quod in aliis puris hominibus non contingit:
voluntati enim eorum non subiacent quae naturalia sunt. Unde haec causa assignatur quare anima Christi simul
patiebatur et fruebatur, quia scilicet eo volente hoc factum est ut non fieret redundantia a superioribus viribus in
inferiores, nec impedirentur superiores virtutes a suo actu propter passionem inferiorum; quod in aliis hominibus
contingere non potest, propter naturalem coniunctionem potentiarum ad invicem.
Et similiter in proposito est dicendum.
Mors enim violenta accidit ex hoc quod nocumento illato natura cedit; et quamdiu natura resistere potest, tamdiu
mors retardatur.
Unde in quibus natura est fortior, ex aequali causa tardius moriuntur.
Erat autem subiectum voluntati Christi quando natura resisteret nocumento illato, et quando cederet; unde eo
volente natura resistit nocivo illato usque ad finem plus quam in aliis hominibus possit, ita quod in fine post
multam sanguinis effusionem quasi integer viribus clamavit voce magna, et statim eo volente natura cessit, et
tradidit spiritum, ut se Dominum naturae et vitae et mortis ostenderet.
Unde hoc admirans centurio dixit, Marc. XV, 39: vere hic homo filius Dei erat.
3

