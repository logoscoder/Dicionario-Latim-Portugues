aliqua duratione ponuntur duae partes, quarum una est prior et altera posterior, oportet quod una transeunte, alia
de novo adveniat; et sic oportet in omni duratione in qua est prius et posterius, quod fiat innovatio.
Mensura autem durationis innovationem habere non potest, nisi illud quod per durationem mensuratur,
innovationem recipere possit. Esse autem Angeli est absque innovatione, quia ex quo coepit esse, immutabiliter
perseverat; cum nec in eo sit motus, nec sit alicui motui subiectum, sicut esse rerum corruptibilium est subiectum
motui caelesti.
Sic ergo si attribuatur mensura Angelo quantum ad substantiam tantum, illa non habet prius et posterius: sic
enim mensuratur eorum esse aevo. Et similiter si attribuatur eis mensura durationis quantum ad essentialem
operationem beatitudinis: sic enim sunt in participatione aeternitatis.
Si vero attribuatur eis mensura durationis ratione aliarum operationum vel affectionum, sic eorum mensura habet
prius et posterius, et ita etiam mensurantur tempore, secundum quod dicit Augustinus, VIII super genes. Ad
litteram, quod Deus movet creaturam spiritualem per tempus.
RA1
Ad primum ergo dicendum, quod rei aeternae vel aeviternae aliquid potest attribui dupliciter.
Uno modo ratione sui ipsius; et sic non attribuitur ei neque fuisse neque futurum esse, sed solum esse, quia in
praeterito et futuro implicatur prius et posterius, non autem in praesenti.
Alio modo ratione mensurae adiacentis vel subiacentis, idest ratione temporis; et sic attribuitur ei fuisse per
concomitantiam ad tempus praeteritum, et futurum esse per concomitantiam ad tempus futurum. Ipsum enim
momentum aeternitatis adest toti tempori; unde dicit Augustinus de Deo, quod fuit, quia nunquam defuit: erit,
quia nunquam deerit.
Sic ergo Deus non potest facere Angelum non fuisse, quia non potest facere quin tempus praeteritum simul cum
esse Angeli fuerit; potest autem facere Angelum non esse, quia potest facere ut esse Angeli non sit simul cum
tempore quod praesens est nunc vel erit in futuro. Et sic ista diversitas magis dependet ex modo locutionis quam
ex natura rei.
RA2
Ad secundum dicendum, quod infinitum dicitur dupliciter.
Uno modo privative; et sic non attribuitur nisi illis quae habent extensionem vel quantitatem.
Hoc enim solum natum est habere finem. Et ita aevum nullo modo habet infinitatem neque aliquam extensionem,
nisi quatenus extensio in eo consideratur ex operatione mensurae subiacentis, scilicet temporis.
Et ita nullum creatum est infinitum in actu.
Alio modo dicitur infinitum negative, idest quia non habet finem; et sic indivisibilia dicuntur infinita, ut punctum
et unitas, quia non sunt finita. Et hoc modo aevum est infinitum, quia scilicet non finitur. Sic autem aliquid
creatum esse secundum aliquid infinitum actu, nihil prohibet.
RA3
Ad tertium dicendum, quod per eumdem modum est infinitum esse Angeli et aevum.
RA4
Ad quartum dicendum, quod inter aeternitatem et aevum potest assignari triplex differentia.
Quarum una potest sumi ex praedictis, nam aeternitas mensurat ipsam substantiam aeterni, secundum quod est in
rerum natura, idest cum omnibus quae ei attribuuntur: non autem aevum, ut dictum est.
Alia sumitur ex hoc quod aeternitas mensurat esse per se stans, unde aeternitas est idem cum substantia aeterni;
aevum autem mensurat esse creatum, quod non est per se stans, quia est aliud a substantia entis creati.
Tertia potest sumi ex hoc quod aevum, quamvis sit indeterminabile ex parte finis, non tamen ex parte principii,
aeternitas vero ex parte utriusque.
|q3 Quaestio 3
PR
Deinde quaeritur de anima. Et primo quantum ad naturam. Secundo quantum ad gratiam. Tertio quantum ad
culpam. Quarto quantum ad gloriam.
Circa naturalia animae quaesitum est de eius substantia, et de eius operatione.
Circa substantiam quaesita sunt duo.
PR1
Primo utrum anima sit suae potentiae.
PR2
Secundo utrum secundum suam substantiam sit incorruptibilis.
|a1 Articulus 1
TTA
Utrum anima sit suae potentiae.
TTB
Ad primum sic proceditur: videtur quod anima sit suae potentiae.
202

