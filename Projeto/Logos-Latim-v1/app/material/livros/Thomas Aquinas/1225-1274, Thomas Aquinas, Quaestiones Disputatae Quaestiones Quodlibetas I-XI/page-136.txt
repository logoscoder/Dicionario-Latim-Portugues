Ad primum ergo dicendum, quod similiter dicendum est de potentia sensitiva, id est, quod non potest plura simul
sentire, sed ex consequenti, in quantum plura accipiuntur ut unum: sicut plura sensibilia uniuntur in una
differentia, et plura sensibilia quae sunt partes uniuntur in uno toto; unde quando sentitur totum, sentiuntur simul
plures partes ex consequenti: et tunc intentio sensus non fertur ad aliquam partium principaliter, sed ad totum:
quia si ad aliquam partium ferretur ut ad sensibile principale, non simul sentiretur alia.
Et iterum sensus communis, quamvis sit una potentia secundum essentiam, tamen aliquo modo multiplicatur
secundum esse, in quantum coniungitur diversis sensibus propriis, sicut unum centrum coniungitur pluribus
lineis. Unde immutationes omnium sensibilium simul terminantur ad sensum communem, sicut motus qui esset
per omnes lineas, posset simul terminari ad centrum.
Sed intellectus non multiplicatur modo praedicto in plures potentias; et ideo non est simile.
RA2
Ad secundum dicendum, quod cognoscibilia quae simul cognoscuntur, oportet quod accipiantur ut cognoscibile
unum numero. Omnia autem intelligibilia, in quantum huiusmodi, sunt unum genere, non numero; et ideo ratio
non sequitur.
RA3
Ad tertium dicendum, quod iam patet ex praedictis, quod non eodem modo se habet intellectus in habitu ad
intelligibilia in habitu, quae sunt in ipso ut dispositiones, et intellectus in actu ad intelligibilia in actu, quae sunt
in ipso ut ultimae perfectiones.
RA4
Ad quartum dicendum, quod non solum prohibetur res aliqua esse plura contraria actu simul, sed etiam plura
esse disparata, ut patet ex dictis; unde, quamvis formae intelligibiles in intellectu non sint contrariae, nihilominus
tamen intellectus prohibetur simul plura intelligere, ut ex dictis patet.
RA5
Ad quintum dicendum, quod species sensibiles, quae sunt in medio deferente, sunt ibi per modum dispositionis,
et non per modum ultimae perfectionis, quia sunt ibi sicut in quodam fluxu; et ideo non est simile.
|a3 Articulus 3
TTA
Utrum intellectus angelicus possit intelligere singularia.
TTB
Ad tertium sic proceditur: videtur quod intellectus angelicus non possit cognoscere singularia.
AG1
Si enim cognoscit: aut cognoscit per speciem acquisitam, aut per concreatam. Non per acquisitam: quia vel illa
esset particularis, et per consequens materialis, et ita in intellectu Angeli immateriali esse non posset; vel esset
universalis, et sic per eam singulare cognosci non posset. Similiter nec per concreatam: quia species concreata
Angelo a principio suae creationis fuit in ipso; ad cognitionem autem alicuius sufficit quod species eius sit in
intellectu; et ita, si per speciem concreatam posset aliquod particulare cognosci dum est praesens, a principio
creationis suae illud cognovisset quando adhuc erat futurum; quod non posset esse, quia futura cognoscere solius
Dei est: Is. XLI, 23: annuntiate quae ventura sunt in futurum, et sciemus quoniam dii estis vos. Ergo Angelus
singularia cognoscere non potest.
AG2
Si dicatur, quod species illae concreatae faciunt cognitionem praesentium, non autem futurorum; contra: non
potest aliqua cognitio nova fieri, nisi fiat aliqua innovatio in cognoscente. Sed per hoc quod particulare, quod
erat futurum, fit praesens, non fit aliqua innovatio in intellectu angelico, cum nihil recipiat a re extra. Ergo si
prius, dum erat futurum, non cognoscebat, nec dum fit praesens, cognoscere poterit.
AG3
Si dicatur, quod, quamvis nihil recipiat, tamen formam quam apud se habebat prius, applicat ad particulare quod
de novo fit; contra: intellectus non potest aliquid ad aliud applicare, nisi praecognoscat et quod applicatur, et cui
applicatur: quia prius est cognoscere duo secundum se, quam comparationem unius ad alterum. Ergo applicatio
praedicta sequeretur cognitionem singularium, et sic non posset esse causa eius.
AG4
Praeterea, si Angelus cognoscit singularia; aut cognoscit una specie, aut pluribus. Sed non pluribus, quia sic
oporteret quod infinitas species apud se haberet, cum infinita sint particularia, ad minus in potentia; similiter nec
una, quia sic intellectus angelicus aequaretur intellectui divino, qui uno, scilicet essentia divina, plura intelligit.
Ergo intellectus angelicus singularia cognoscere non potest.
AG5
Si dicatur, quod non cognoscit per unam speciem omnia, sed per unam speciem omnia individua unius speciei, et
non alia; contra: illa una species non se habet magis ad unum individuum quam ad aliud. Sed oportet quod per
speciem intelligibilem intellectus determinetur ad determinatum cognoscibile.
Ergo per speciem illam non poterit cognoscere hoc particulare determinate.
136

