Sed quia possibile fuit Deo ut hominem faceret in puris naturalibus, utile est considerare ad quantum se dilectio
naturalis extendere possit.
Dixerunt ergo quidam, quod homo vel Angelus, in puris naturalibus existens, diligit Deum plusquam seipsum
naturali dilectione secundum amorem concupiscentiae, quia scilicet bono divino magis frui desiderat tamquam
maiori et suaviori; sed secundum amorem amicitiae naturaliter homo plus diligit seipsum quam Deum. Est enim
amor concupiscentiae quo dicimur amare illud quo volumus uti vel frui, sicut vinum, vel aliquod huiusmodi;
amor autem amicitiae est quo dicimur amare amicum, cui volumus bonum.
Sed ista positio stare non potest. Dilectio enim naturalis est quaedam naturalis inclinatio indita naturae a Deo.
Nihil autem naturale est perversum. Impossibile est ergo quod aliqua naturalis inclinatio vel dilectio sit perversa:
perversa autem dilectio est ut aliquis dilectione amicitiae diligat plus se quam Deum. Non potest ergo talis
dilectio esse naturalis.
Dicendum est ergo, quod diligere Deum super omnia plus quam seipsum, est naturale non solum Angelo et
homini, sed etiam cuilibet creaturae, secundum quod potest amare aut sensibiliter aut naturaliter.
Inclinationes enim naturales maxime cognosci possunt in his quae naturaliter aguntur absque rationis
deliberatione; sic enim agit unumquodque in natura, sicut aptum natum est agi.
Videmus autem quod unaquaeque pars naturali quadam inclinatione operatur ad bonum totius, etiam cum
periculo aut detrimento proprio: ut patet cum aliquis manum exponit gladio ad defensionem capitis, ex quo
dependet salus totius corporis. Unde naturale est ut quaelibet pars suo modo plus amet totum quam seipsam.
Unde et secundum hanc naturalem inclinationem, et secundum politicam virtutem, bonus civis mortis periculo se
exponit pro bono communi.
Manifestum est autem quod Deus est bonum commune totius universi et omnium partium eius. Unde quaelibet
creatura suo modo naturaliter plus amat Deum quam seipsam: insensibilia quidem naturaliter, bruta vero
animalia sensitive, creatura vero rationalis per intellectivum amorem, quae dilectio dicitur.
RA1
Ad primum ergo dicendum, quod diligere Deum prout est principium totius esse, ad naturalem dilectionem
pertinet; sed diligere Deum prout est obiectum beatitudinis, est gratuitae dilectionis, in qua meritum consistit.
Nec tamen necessarium est ut in hoc sustineamus sententiam magistri dicentis, quod homo in primo statu non
habuit gratiam per quam mereri posset.
RA2
Ad secundum dicendum, quod naturali dilectione qua Deus super omnia naturaliter diligitur, potest aliquis magis
et minus uti; et quando in summo fuerit, tunc est summa praeparatio ad gratiam habendam.
RA3
Ad tertium dicendum, quod inclinatio rei naturalis est ad duo: scilicet ad moveri, et ad agere. Illa autem
inclinatio naturae quae est ad moveri, in seipsa recurva est, sicut ignis movetur sursum propter sui
conservationem.
Sed illa inclinatio naturae quae est ad agere, non est recurva in seipsa: non enim ignis agit ad generandum ignem
propter seipsum, sed propter bonum generati, quod est forma eius; et ulterius propter bonum commune quod est
conservatio speciei. Unde patet quod non universaliter verum est quod omnis dilectio naturalis sit in se recurva.
|q5 Quaestio 5
Prologus
PR
Deinde quaerebatur de his quae pertinent ad bonum gratiae. Et primo de his quae pertinent ad ipsum bonum
gratiae.
Secundo de his quae pertinent ad malum culpae, quod ei opponitur.
Circa ea vero quae ad omnes pertinent, quaerebatur de duabus partibus poenitentiae.
PR1
Primo de contritione, utrum scilicet contritus teneatur velle magis esse in inferno quam peccare.
PR2
Secundo de confessione.
TTA
Utrum contritus teneatur velle magis esse in inferno quam peccare.
TTB
Ad primum sic procedebatur: videtur quod contritus non debeat magis velle esse in inferno quam peccare.
AG1
Poena enim inferni est aeterna et irremediabilis.
De peccato autem potest liberari per poenitentiam. Ergo magis debet velle peccare quam in inferno esse.
AG2
Praeterea, poena inferni includit culpam; una enim de poenis inferni est vermis, id est conscientiae remorsus de
culpa. Culpa autem non includit poenam inferni. Ergo magis est eligenda culpa quam poena inferni.
9

