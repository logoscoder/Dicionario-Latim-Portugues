Sed contra, est quod Gregorius dicit: veritas non est dimittenda propter scandalum.
CO
Respondeo. Dicendum, quod hic distinguendum videtur.
Si enim doctor doceat falsam doctrinam, tenetur eam modis omnibus revocare; et maxime si ex ea spirituale
damnum sequatur.
Si vero doceat veram doctrinam; potest ex ea sequi detrimentum spirituale in auditoribus dupliciter.
Uno modo ex defectu ipsius qui docet: uno modo quia doctrinam subtilem et altam proponeret rudibus, qui non
essent illius doctrinae capaces: qui ex hoc detrimentum salutis incurrerent: contra exemplum apostoli, qui dicit, I
ad Cor., III, 1-2: tamquam parvulis in Christo lac potum dedi vobis, non escam; alio modo, quia confuse et
inordinate proponit, non praeferens maiora minoribus, contra id quod Gregorius dicit in pastoral.: sic laudanda
sunt bona summa, ne despiciantur ultima; sic nutrienda sunt bona ultima, ne dum sufficere creduntur,
nequaquam tendatur ad summa.
Et in his casibus tenetur doctor ex cuius doctrina damnum spirituale accidit, contra hoc damnum remedium
ponere in quantum potest, exponendo saltem doctrinam suam.
Alio modo potest contingere ex defectu aliorum; puta si aliqui, dicendo aliqua erronea, inducerent homines ad
aliquam religionem; utpote si dicerent quod quicumque intrat talem religionem, statim erit aequalis meriti sicut
beatus Petrus.
Et in hoc casu non tenetur cessare a sua doctrina. Intrare enim religionem propter errorem non est bonum. Unde
sic non retrahit homines a meliori bono talis doctor: et hoc est quod Gregorius dicit in pastoral.: sicut incauta
locutio in errorem protrahit, ita indiscretum silentium eos qui erudiri poterant, in errore derelinquit.
RA
Et per hoc patet responsio ad obiecta.
|q13 Quaestio 13
Prologus
PR
Deinde circa religiosos quaesita sunt duo.
PR1
Primo utrum religiosi teneantur patienter tolerare iniurias sibi factas.
PR2
Secundo utrum ille qui iurat se non intraturum religionem, possit licite religionem intrare.
|a1 Articulus 1
TTA
Utrum religiosi teneantur patienter tolerare iniurias sibi factas.
TTB
Circa primum sic proceditur: videtur quod religiosi non debeant tolerare suos impugnatores.
AG1
In impugnatione enim perfectorum virorum Deus impugnatur: unde Dominus Saulo persequenti discipulos
Christi dixit, actuum IX, 4: Saule, Saule, quid me persequeris? sed perfecti viri non debent impugnatores Dei
tolerare. Ergo neque impugnatores proprios.
AG2
Praeterea, quilibet perfectus debet obviare his quae statui perfectionis praeiudicant: unde apostolus dicit, II ad
Cor. VI, 3: ut non vituperetur ministerium nostrum. Sed per hoc quod perfecti impugnantur, statui perfectionis
derogatur. Ergo perfecti viri non debent tolerare suos impugnatores.
SC
Sed contra, est quod Gregorius dicit: non sumus perfecti, si aliorum inordinationes ferre non possumus.
CO
Respondeo. Dicendum, quod perfecti viri dupliciter impugnari possunt: uno quidem modo quantum ad personas
proprias, utpote cum inferuntur eis iniuriae personales; alio modo possunt impugnari quantum ad statum eorum,
ut puta cum aliquis verbis vel factis perfectionis statui derogat. Et haec duo tanguntur Iac. II, 6: nonne divites per
potentiam opprimunt vos? quod pertinet ad personales iniurias: nonne ipsi blasphemant bonum nomen, quod
invocatum est super vos? quod pertinet ad religionem vel statum in iniuriis ergo personalibus decet perfectos
viros esse maxime patientes, ut sint etiam parati plura sufferre, secundum illud matthaei cap. V, 39: si quis
percusserit in dextra maxilla, praebe ei et alteram.
Statum vero suum impugnari non debent pati, quantum resistere possunt; hoc enim vergeret in iniuriam Dei;
unde contra quosdam dicitur Ezech. XIII, 5: non ascendistis ex adverso, nec opposuistis (vos) murum pro domo
Israel. Et ideo Dominus iniurias quae contra humanitatem eius inferebantur, patienter toleravit, sicut cum Iudaei
dicebant: ecce homo vorax, et potator vini, ut habetur Matth. XI, 19: et sicut diabolus dixit ei: mitte te deorsum,
quod videbatur ad propriam iniuriam pertinere. Sed iniurias Dei non tolerabat: unde Pharisaeos dure redarguit
116

