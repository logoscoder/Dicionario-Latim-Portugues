Praeterea, non possunt dici agere vel influere sicut fons influit rivo, ut idem numero quod prius est in Angelo,
postmodum in his inferioribus fiat: quia sic in agendo aliquid amitteret; nec iterum illud quod in his inferioribus
recipi dicitur, per eorum influxum creando, quia Angeli creatores non sunt; nec iterum educendo de potentia in
actum, quia ad hoc natura sufficit. Ergo Angeli nullo modo in inferiora agunt.
SC
Sed contra, est quod Augustinus dicit in III de Trinit., quod ea quae divinitus in corporalibus fiunt, ministerio
Angelorum fiunt.
Gregorius etiam dicit in IV dialog., quod omnia corporalia per spirituales substantias administrantur.
CO
Respondeo. Dicendum, quod de actione Angelorum in haec inferiora corpora, duplex est opinio apud
Philosophos.
Commentator enim vult, in X metaphys., quod substantiae spirituales non possunt imprimere in haec inferiora
corpora nisi mediantibus corporibus caelestibus, quae a substantiis incorporeis moventur, secundum
Philosophos.
Avicenna vero vult, in sua metaphys. Et in VI de naturalibus, quod dupliciter imprimunt in haec inferiora: uno
modo per motum orbium; et alio modo per imperium immediate: quia formae intellectus eorum sunt factivae.
Secundum eum, et materia sensibilis obedit eorum conceptionibus plusquam quibuslibet qualitatibus activis et
passivis: et exinde est, secundum eum, quod in istis inferioribus fiunt aliquae transmutationes quandoque ex
conceptionibus superiorum substantiarum praeter totum ordinem causarum naturalium.
Sed haec opinio secunda repugnat dictis Augustini in III de Trinit., ubi dicitur, quod Angelis non servit ad nutum
materia corporalis.
Repugnat etiam rationi: quia, quamvis quod est potentia in materia, sit actus in substantiis, multo nobilius tamen
materia corporalis non est proportionata potentia respectu talis actus, quo substantiae spirituales in actu sunt.
Oportet autem agens quod educit de potentia in actum, esse materiae proportionatum; unde non potest esse quod
virtus substantiae spiritualis creatae se extendat ad materiae transmutationem immediate, sed mediante aliquo
agente naturali. Quamvis enim ei non obediat corporalis materia ad formalem transmutationem, immediate
tamen obedit ei localiter ad motum localem; et per hanc virtutem possunt congregare et circumponere aliqua
agentia naturalia ad aliquem effectum perficiendum. Ea vero ad quae nulla virtus naturalis se extendit, fiunt sola
divina virtute, qua sola potest naturalem ordinem immutare.
Sed quia mentes nostrae sunt proportionatae et propinquae ad recipiendum actionem Angelorum, ideo in mentes
nostras agere possunt dupliciter.
Uno modo, confortando intellectum nostrum, sicut in corporalibus minus calidum confortatur per magis calidum.
Alio modo per agens naturale ipsius intellectus, sicut etiam agit in corpora; et hoc est in quantum lumine
angelico illustrantur phantasmata ad aliquas nobiliores conceptiones imprimendas quam lumine intellectus
agentis exprimi possent.
RA1
Ad primum ergo dicendum, quod Angeli habent convenientiam cum istis inferioribus corporibus, quae est
convenientia moventis ad motum: possunt enim movere motu locali corpora, non solum illa caelestia immediate,
sed etiam haec inferiora; ut sic sententia nostra de actione Angelorum in corpora, sit media inter duas opiniones
Philosophorum praedictas.
RA2
Ad secundum dicendum, quod Angelus agit in haec corpora movendo ea localiter per imperium; sed imperium
non dicitur hic sine virtute activa, quam oportet aliquo modo contingere corpus motum; cum movens et motum
oporteat esse simul, ut probatur in VII physic..
Actio vero qua influere dicitur in animam nostram, confortando eam ad intelligendum, non oportet quod transeat
per medium corporale; quia hoc facit in spiritualibus ordo quod in corporalibus situs, secundum Augustinum.
Animae vero nostrae ordine naturae quasi contiguantur ipsis Angelis, sicut Angelus inferior superiori. Unde non
oportet quod interveniat medium corporale.
RA3
Ad tertium dicendum, quod Angeli neque in anima neque in natura corporali aliquid creant, sed solum educunt
de potentia in actum: et quamvis naturale agens de potentia in actum educere possit, non tamen ita perfecte sicut
Angelus.
|q5 Quaestio 5
Prologus
PR
Deinde quaeritur de his quae pertinent ad homines. Et primo quantum ad naturam.
Secundo quantum ad gratiam. Tertio quantum ad culpam. Quarto quantum ad gloriam.
Quantum ad naturam quaeruntur duo.
PR1
191

