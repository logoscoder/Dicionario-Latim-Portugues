formae et dispositionis completae: facilius enim fit ignis ex aere quam ex aqua, quamvis utraque forma
immediate adsit materiae.
RA3
Ad tertium dicendum, quod Avicenna posuit formas elementorum actu remanere in mixto. Quod non potest esse,
quia formae elementorum non possunt esse in una parte materiae simul; et sic oportet quod sint in diversis
materiae partibus, quae distinguuntur secundum dimensivae quantitatis divisionem: et sic oportebit quod vel
plura corpora sint simul, vel quod non sit mixtio vera totius ad totum, sed mixtio ad sensum, secundum minima
iuxta se posita.
Averroes autem in III de caelo dicit, quod formae elementorum sunt mediae inter formas accidentales et
substantiales, et quod recipiunt magis et minus; et sic formis elementorum remissis, et quodam modo ad medium
redactis, quodammodo fit mixtio. Sed hoc est minus possibile quam primum. Nam forma substantialis est
terminus quidam esse specifici, unde in indivisibili est ratio formae sicut ratio numeri et figurae, nec est possibile
ut intendatur vel remittatur; sed omnis additio vel subtractio facit aliam speciem.
Et ideo aliter dicendum, secundum Philosophum in I de generatione, quod formae miscibilium non manent in
mixto actu, sed virtute; prout scilicet virtus formae substantialis manet in qualitate elementari, licet remissa, et
quasi ad medium redacta: qualitas enim elementaris agit in virtute formae substantialis; alioquin actio quae est
per calorem ignis, non terminaretur ad formam substantialem.
RA4
Ad quartum dicendum, quod anima, cum sit forma, est quidem perfectio quaedam particularis, non autem
universalis; et ideo ea adveniente sic aliquid perficitur, ut tamen aliquid corrumpatur.
|a2 Articulus 2
TTA
Utrum homo absque gratia possit se ad gratiam praeparare.
TTB
Ad secundum sic procedebatur: videtur quod homo absque gratia per solam naturalem arbitrii libertatem possit
se ad gratiam praeparare.
AG1
Quia, ut dicitur Prov. XVI, 1: hominis est praeparare animum. Hoc autem dicitur esse alicuius quod est in eius
potestate constitutum. Ergo in potestate hominis constitutum est quod possit se ad gratiam praeparare: non ergo
indiget auxilio gratiae.
AG2
Praeterea, Anselmus dicit in Lib. De casu diaboli, quod non ideo aliquis caret gratia quia Deus non vult dare, sed
quia ipse non vult accipere. Si ergo vellet accipere, posset accipere. Potest ergo, si vult, se ad gratiam praeparare
absque exteriori auxilio.
AG3
Sed dicebat, quod homo indiget in hoc auxilio gratiae quantum ad exterius movens.
Sed contra: homo potest moveri ad conversionem non solum ex bonis, sed etiam ex peccatis; sicut si aliquis
videat aliquem enormiter peccantem, et ex horrore peccati ad Deum convertitur. Sed peccatum non est a Deo.
Ergo absque Dei operatione potest se homo ad gratiam praeparare.
SC1
Sed contra. Per hoc ad gratiam praeparamur, quod ad Deum convertimur. Sed ad hoc indigemus auxilio divinae
gratiae: dicitur enim Thren. V, 21: converte nos, Domine, ad te, et convertemur. Ergo homo indiget auxilio
gratiae divinae ad hoc quod se ad gratiam praeparet.
SC2
Praeterea, ad nihilum non potest homo se praeparare nisi cogitando. Sed ad hoc ipsum indiget homo auxilio
gratiae: dicitur enim II Cor. III, 5: non sufficientes sumus cogitare aliquid a nobis, quasi ex nobis.
Ergo indigemus auxilio divinae gratiae ad hoc quod nos ad gratiam praeparemus.
CO
Respondeo. Dicendum, quod in hac quaestione cavendus est error Pelagii, qui posuit quod per liberum arbitrium
homo poterat adimplere legem, et vitam aeternam mereri; nec indigebat auxilio divino, nisi quantum ad hoc quod
sciret quid facere deberet; secundum illud Psal. Cxlii, 10: doce me facere voluntatem tuam.
Sed quia hoc nimis parum videbatur, ut solam scientiam haberemus a Deo, caritatem autem, qua praecepta legis
implentur, haberemus a nobis, ideo postmodum pelagiani posuerunt, quod initium boni operis est homini ex
seipso, dum consentit fidei per liberum arbitrium; sed consummatio est homini a Deo.
Praeparatio autem ad initium boni operis pertinet.
Unde ad errorem pelagianum pertinet dicere, quod homo possit se ad gratiam praeparare absque auxilio divinae
gratiae; et est contra apostolum, qui dicit ad Phil. I, 6: qui coepit in vobis opus bonum, ipse perficiet.
Dicendum est ergo, quod homo indiget auxilio gratiae non solum ad merendum, sed etiam ad hoc quod se ad
gratiam praeparet; aliter tamen et aliter.
7

