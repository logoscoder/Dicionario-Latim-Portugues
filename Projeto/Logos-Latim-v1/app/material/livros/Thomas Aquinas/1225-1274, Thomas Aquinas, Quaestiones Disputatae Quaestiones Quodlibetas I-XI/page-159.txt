ista non essent, scilicet opera sex dierum, perfectus ille esset, scilicet senarius; nisi autem ille perfectus esset, ista
secundum eum perfecta non fierent. Ergo senarius numerus est creator.
AG2
Sed dicebat, quod Augustinus loquitur de senario quantum ad ideam senarii, quae est in mente divina. Contra:
sicut remotis omnibus creaturis, remanet perfectio in idea senarii numeri, ita remanet idea lapidis in mente
divina. Ergo in hoc non haberet senarius numerus aliquam praeeminentiam ad lapidem: quod tamen videtur esse
contra intentionem Augustini.
AG3
Praeterea, illud quod est permanentius omni creatura, non est creatum, sed creator.
Senarius autem numerus est permanentior caelo et terra, quae tamen videntur esse permanentissimae creaturae;
unde Augustinus dicit, IV super Genesim ad litteram: facilius est caelum et terram transire, quae secundum
senarium numerum fabricata sunt, quam effici posse ut senarius numerus non suis partibus compleatur. Ergo
senarius non est creatura sed creator.
SC
Sed contra, creatoris perfectio non consistit ex partibus, nec est in eo aliquid habens partes. Sed, sicut dicit
Augustinus in eodem Lib.: invenimus senarium numerum esse perfectum ea ratione quod suis partibus
compleatur.
Ergo senarius numerus non est creator, sed creatura.
CO
Respondeo. Dicendum, quod, secundum Avicennam in sua metaphysica, triplex est alicuius naturae consideratio.
Una, prout consideratur secundum esse quod habet in singularibus; sicut natura lapidis in hoc lapide et in illo
lapide.
Alia vero est consideratio alicuius naturae secundum esse suum intelligibile; sicut natura lapidis consideratur
prout est in intellectu.
Tertia vero est consideratio naturae absoluta, prout abstrahit ab utroque esse; secundum quam considerationem
consideratur natura lapidis, vel cuiuscumque alterius, quantum ad ea tantum quae per se competunt tali naturae.
Harum quidem trium considerationum duae semper uniformiter eumdem ordinem servant: prior enim est
consideratio alicuius naturae absoluta quam consideratio eius secundum esse quod habet in singularibus; sed
tertia consideratio naturae, quae est secundum esse quod habet in intellectu, non semper habet eumdem ordinem
ad alias considerationes.
Consideratio enim naturae secundum esse quod habet in intellectu qui accipit a rebus, sequitur utramque aliarum
considerationum.
Hoc enim ordine scibile praecedit scientiam, et sensibile sensum, sicut et movens motum, et causa causatum.
Sed consideratio naturae secundum esse quod habet in intellectu causante rem, praecedit alias duas
considerationes. Cum enim intellectus artificis adinvenit aliquam formam artificiati, ipsa natura seu forma
artificiati in se considerata, est posterior intellectu artificis; et per consequens etiam arca sensibilis, quae talem
formam vel speciem habet.
Sicut autem se habet intellectus artificis ad artificiata, ita se habet intellectus divinus ad omnes creaturas. Unde
uniuscuiusque naturae causatae prima consideratio est secundum quod est in intellectu divino; secunda vero
consideratio est ipsius naturae absolute; tertia secundum quod habet esse in rebus ipsis, vel in mente angelica;
quarta secundum esse quod habet in intellectu nostro. Et ideo dionysius dicit, XII cap. De divin. Nomin., hunc
ordinem assignans, quod primo inter omnia est ipse substantificator rerum Deus; postea vero ipsa dona Dei, quae
creaturis exhibentur, et universaliter et particulariter considerata, ut per se pulchritudinem, per se vitam, quam
dicit esse donum ex Deo proveniens, idest ipsam naturam vitae; deinde ipsa participantia universaliter et
particulariter considerata, quae sunt res in quibus natura esse habet.
In his ergo illud quod est prius, semper est ratio posterioris; et remoto posteriori remanet prius, non autem e
converso; et inde est quod hoc quod competit naturae secundum absolutam considerationem, est ratio quare
competat naturae alicui secundum esse quod habet in singulari, et non e converso. Ideo enim socrates est
rationalis, quia homo est rationalis, et non e converso; unde dato quod socrates et Plato non essent, adhuc
humanae naturae rationalitas competeret. Similiter etiam intellectus divinus est ratio naturae absolute
consideratae, et in singularibus; et ipsa natura absolute considerata et in singularibus est ratio intellectus humani,
et quodammodo mensura ipsius.
Possunt ergo verba Augustini intelligi de senario dupliciter.
Uno modo ut per senarium numerum intelligatur ipsa natura senarii absolute, cui primo et per se competit
perfectio; quae quidem est ratio perfectionis eorum quae senarium participant: unde remotis omnibus quae
senario perficiuntur, adhuc perfectio naturae senarii competit. Et hoc modo senarius nominat naturam creatam.
Alio modo potest intelligi senarius secundum esse quod habet in intellectu divino; et sic eius perfectio est ratio
perfectionis in creaturis inventae, quae secundum senarium sunt conditae; quibus etiam remotis, in praedicto
senario perfectio remaneret. Sic autem senarius non erit creatura, sed ratio creaturae in creatore, quae est idea
senarii; et est idem secundum rem quod divina essentia, ratione tantum differens.
159

