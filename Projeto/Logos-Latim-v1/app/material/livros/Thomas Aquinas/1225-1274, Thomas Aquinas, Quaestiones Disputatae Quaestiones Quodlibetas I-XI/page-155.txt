Sed tales tenentur ad manuum laborem. Ergo, etc.. Probatio mediae. Luc., XII, 33, vendite quae possidetis,
Glossa: non tantum cibos vestros communicate pauperibus, sed etiam vendite possessiones vestras, ut omnibus
vestris simul pro Domino spretis, postea labore manuum operemini, unde vivatis et eleemosynam faciatis.
AG5
Praeterea, decretum dicit distinct. 22, quod ille est haereticus qui facit contra statutum ecclesiae Romanae. Sed
illi qui mendicant, non laborantes propriis manibus, faciunt contra statutum callisti Papae XXII, quaest. 1:
videntes summi sacerdotes etc.; ubi dicitur quod ecclesia statuit quod inter eos qui communi vita degere volunt,
nullus egens inveniatur. Ergo religiosi propter opera spiritualia non excusantur a labore manuum; imo si
mendicant, sunt haeretici.
AG6
Praeterea, ille qui se exponit periculo mortis, peccat quasi tentans Deum; sicut si quis videret ursum venientem in
furia, et deponeret arma quibus posset se defendere, tentaret Deum. Sed ille qui relinquit omnia, et non laborat
manibus, abiicit a se necessaria victus, quibus resistitur consumptioni quae fit in corpore per calorem naturalem.
Ergo talis peccat quasi tentans Deum.
AG7
Praeterea, ad philipp., III, 17, dicit apostolus: imitatores mei estote, fratres. Sed ipse, quamvis praedicaret, et
operibus spiritualibus vacaret, nihilominus opere manuum victum quaerebat; II ad thessal., III, 7-9: ipsi... Scitis,
quemadmodum (et vos) oporteat imitari nos: quoniam non inquieti fuimus apud vos, neque gratis panem
manducavimus ab aliquo, sed in labore et fatigatione, nocte et die operantes, ne quem vestrum gravaremus.
Ergo, etc..
AG8
Praeterea, genes., XXIII, 17, super illud confirmatus est ager etc. Dicit Glossa, quod perfectus praedicator
animam suam abscondit sub bonae operationis et contemplationis regimine; ita et illi qui operibus spiritualibus
insistunt per contemplationem, debent etiam operibus exterioribus vacare per actionem; et sic opera spiritualia
non excusant a labore manuum.
SC1
Sed contra. Lucae IX, 60: sine ut mortui sepeliant mortuos suos; dicit Glossa: Dominus docet minora bona pro
maioribus esse dimittenda. Sed opera spiritualia sunt maiora bona quam opera manualia. Ergo debet haec
praetermittere propter illa.
SC2
Praeterea, opera pietatis sunt potiora quam exercitia corporalia: I ad Tim., IV, 8: corporalis exercitatio ad
modicum utilis est, pietas autem ad omnia valet. Sed opera misericordiae et pietatis sunt dimittenda, ut vacetur
praedicationi: actuum, VI, 2: non est aequum nos relinquere verbum Dei, et ministrare mensis. Lucae IX, 60:
sine mortuos sepelire mortuos suos; tu autem vade, et annuntia regnum Dei. Ergo multo fortius propter
praedicationem et alia opera spiritualia est dimittendum opus manuale, et alia quae ad exercitationem pertinent
corporalem.
SC3
Praeterea, II ad timotheum, II, 4: nemo militans Deo implicat se negotiis saecularibus; Glossa: illa sunt
saecularia negotia quibus animus occupatur colligendae pecuniae cura. Sed qui operantur manibus, habent curam
de colligenda pecunia. Ergo implicantur negotiis saecularibus. Et ita illi qui militant Deo in spiritualibus
operibus, non debent operibus manuum occupari.
CO
Respondeo. Dicendum, quod veritas huius quaestionis apparet ex his quae in superiori quaestione sunt dicta.
Dictum est enim supra, quod illi tantum obligantur ad observationem huius praecepti, scilicet de opere manuum,
qui non habent alias unde licite vivere possint. Et ideo qui spiritualia opera exercent, et possunt alias licite vivere
quam de labore manuum, non tenentur manibus laborare.
Unde distinguendum videtur de operibus spiritualibus. Sunt enim quaedam bona spiritualia quae in bonum
commune cedunt; quaedam vero quae ad singularem profectum facientis pertinent.
Eis autem qui in spiritualibus operibus occupantur ad utilitatem communem pertinentibus, debet provideri ab his
quorum utilitati deserviunt; quod patet per auctoritatem, I ad corinth., IX, 11: si nos vobis spiritualia seminamus,
magnum est si... Carnalia vestra metamus? hoc etiam patet per rationem, quia utilitas spiritualis praefertur
corporali.
Eis autem qui utilitati communi deserviunt in temporalibus, debetur sustentatio ex proprio labore, quo utilitati
communi deserviunt: sicut patet de militibus, qui pro pace reipublicae militant; unde I Cor., IX, 7: quis militat
suis stipendiis unquam? unde multo magis qui in spiritualibus bonum promovent, in tali ministerio sustentari
possunt; et sic non tenentur manibus laborare.
Sunt autem quatuor opera spiritualia, quibus communis utilitas promovetur, et ex hoc eis stipendia debentur.
Primum est occupatio in iudiciis ecclesiasticis exequendis. Dicitur enim ad Rom., cap. XIII, 6, de potestate
saeculari, quae iudicium saeculare exercet: ideo et tributa praestatis, scilicet iudicibus: ministri enim Dei sunt, in
hoc ipsum servientes vobis.
155

