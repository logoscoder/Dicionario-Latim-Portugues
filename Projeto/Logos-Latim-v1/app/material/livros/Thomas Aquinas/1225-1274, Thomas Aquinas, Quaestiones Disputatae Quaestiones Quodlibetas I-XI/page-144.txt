CO
Respondeo. Dicendum, quod divinae potentiae, ratione suae immensitatis, attribuendum est quidquid in
defectum non sonat; tamen aliqua sunt quae natura creata non patitur ut fiant, propter aliquam repugnantiam
quam important ratione contradictionis implicitae.
Et de talibus consuevit a quibusdam dici quod Deus potest ea facere, quamvis fieri non possint.
Ut ergo videamus utrum fieri possit a Deo quod albedo sit sine quantitate, sciendum est, quod in albedine et
qualibet alia qualitate corporali est duo considerare: scilicet ipsam naturam albedinis, per quam speciem sortitur;
et individuationem eius, secundum quod est haec albedo sensibilis ab alia albedine sensibili distincta.
Posset ergo fieri miraculo ut natura albedinis subsisteret absque omni quantitate; tamen illa albedo non esset
sicut haec albedo sensibilis, sed esset quaedam forma intelligibilis ad modum formarum separatarum, quas Plato
posuit.
Sed quod haec albedo sensibilis individuata esset sine quantitate, fieri non posset, quamvis fieri possit quod
quantitas individuata sit sine substantia; quia quantitas non individuatur solum ex subiecto, sicut alia accidentia,
sed etiam ex situ, qui est de ratione ipsius quantitatis dimensivae, quae est quantitas positionem habens. Et ideo
possibile est imaginari duas lineas separatas eiusdem speciei, numero diversas secundum diversum situm; alias
linea non esset divisibilis ex ipsa ratione sui generis; non enim dividitur linea nisi in lineas.
Plures autem albedines eiusdem speciei sine subiecto imaginari, est impossibile; et sic patet quod albedo non
individuatur nisi ex subiecto; et propter hoc non posset esse individua, nisi esset in aliquo subiecto, ad minus in
quantitate. Sed quantitas habet unde individuetur etiam absque subiecto; et ideo potest per miraculum esse haec
quantitas sensibilis etiam absque subiecto, sicut patet in corpore Christi.
RA1
Ad primum ergo dicendum, quod si albedo sine quantitate esset, iam non esset corporalis qualitas, sed spiritualis,
ut ex dictis patet.
RA2
Ad secundum dicendum, quod de qualitate spirituali omnino idem dicendum videtur quod de qualitate corporali
dictum est.
RA3
Ad tertium dicendum, quod cum substantia spiritualis quantitate careat, non potest fieri quod qualitas corporis sit
in substantia spirituali nisi per modum illum quo potest esse sine quantitate, ut dictum est.
RA4
Ad quartum dicendum, quod ex hoc ipso quod substantia creata comparatur ad Deum, consequitur ipsam aliquod
accidens, sicut ipsa relatio creationis, aut servitutis, aut alia similis ratio; unde, sicut Deus non potest facere quod
creatura non dependeat ab ipso, ita non posset facere quod esset absque huiusmodi accidentibus; posset autem
facere quod esset absque aliis accidentibus. Accidens autem non habet subiectum ex hoc quod comparatur ad
Deum; et ideo nihil prohibet quin Deus facere possit aliquod accidens esse sine subiecto.
RC
Ad illud quod obiicitur contra, patet quod non est eadem ratio de quantitate et qualitate, ut ex dictis patet.
|q5 Quaestio 5
Prologus
PR
Deinde quaeritur de corporibus damnatorum.
Et circa hoc quaeruntur tria.
PR1
Primo utrum corpora damnatorum sint incorruptibilia.
PR2
Secundo utrum resurgent cum suis deformitatibus.
PR3
Tertio utrum punientur in inferno verme et fletu corporali.
|a1 Articulus 1
TTA
Utrum corpora damnatorum sint incorruptibilia.
TTB
Ad primum sic proceditur: videtur quod corpora damnatorum non erunt incorruptibilia.
AG1
Corpus enim non potest esse incorruptibile, nisi per naturam, ut caeleste, vel per gratiam innocentiae, ut corpus
hominis in primo statu, vel per gloriam, sicut corpus Christi in resurrectione. Sed nullum istorum competit
corporibus damnatorum. Ergo corpora damnatorum non erunt incorruptibilia.
AG2
144

