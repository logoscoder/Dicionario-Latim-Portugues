Per ipsam enim duplex imperfectio perficitur; imperfectio scilicet materiae, quae est singularitatis principium,
quae, cum sit in potentia ad formam speciei, perficitur quando naturam speciei consequitur: et iterum imperfectio
formae generalis, quae se habet ad differentias specificas in potentia ut materia ad formam; unde species
specialissima est primo in intentione naturae, ut patet per Avicennam in princ. Suae metaph..
Non enim natura intendit principaliter generare socratem, alias destructo socrate ordo et intentio naturae periret;
intendit autem in socrate generare hominem. Similiter non intendit principaliter generare animal; alioquin
quiesceret eius actio, quando ad naturam animalis perduxisset, cum tamen in individuo generato prius
compleatur natura animalis quam hominis, ut patet in XVI de animalibus; non autem prius est homo quam hic
homo. Unde exemplar quod est in mente divina primo naturam speciei respicit in qualibet creatura.
RA
Ad primum ergo dicendum, quod id quod est primum in intentione, est ultimum in executione.
Unde, quamvis natura primo intendat generare hominem, per prius tamen generatur hic homo: non enim homo
generatur nisi per hoc quod hic homo generatur.
Et propter hoc etiam in definitione ideae dicitur, quod secundum eas oritur omne quod oritur quantum ad viam
executionis, in qua singularia sunt primum.
RC
Illud, quod in contrarium obiicitur, conceditur.
|q2 Quaestio 2
Prologus
PR
Deinde quaeritur de his quae pertinent ad naturam creatam. Et primo de his quae pertinent ad animam humanam.
Secundo de his quae pertinent ad corpus.
Circa primum quaeruntur duo.
PR1
Primo utrum anima accipiat species quibus cognoscit, a rebus quae sunt extra eam.
PR2
Secundo quomodo caritas vel quilibet alius habitus, a non habente cognoscatur.
|a1 Articulus 1
TTA
Utrum anima accipiat species quibus cognoscit a rebus quae sunt extra eam.
TTB
Ad primum sic proceditur: videtur quod anima non accipiat species a rebus quae sunt extra eam.
AG1
Dicit enim Augustinus, XII super Genesim: imaginem corporis non corpus in spiritu, sed ipse spiritus in seipso
facit celeritate mirabili. Non autem eam in seipso faceret, si a rebus exterioribus eam acciperet. Ergo anima non
accipit a rebus species quibus cognoscit.
AG2
Praeterea, eius solius est dimensionem a re dimensionata abstrahere cuius est dimensionem corporibus dare,
quod est solius creatoris. Sed ad hoc quod species a rebus accipiatur in anima, oportet quod ab ipsa specie
dimensiones separentur, quia in rebus extra animam habent esse dimensionale, non autem in anima, maxime
quantum ad intellectum.
Ergo anima non potest accipere species a rebus sensibilibus.
SC
In contrarium videtur esse tota Philosophorum doctrina, quae sensus a sensibilibus, imaginationem a sensu,
intellectum a phantasmatibus accipere fatetur.
CO
Respondeo. Dicendum quod anima humana similitudines rerum quibus cognoscit, accipit a rebus illo modo
accipiendi quo patiens accipit ab agente: quod non est intelligendum quasi agens influat in patiens eamdem
numero speciem quam habet in seipso, sed generat sui similem educendo de potentia in actum. Et per hunc
modum dicitur species coloris deferri a corpore colorato ad visum.
Sed in agentibus et patientibus distinguendum est.
Est enim quoddam agens quod de se sufficiens est ad inducendum formam suam in patiens, sicut ignis de se
sufficit ad calefaciendum.
Quoddam vero agens est quod non sufficit de se ad inducendum formam suam in patiens, nisi superveniat aliud
agens; sicut calor ignis non sufficit ad complendum actionem nutritionis nisi per virtutem animae nutritivae:
unde virtus animae nutritivae est principaliter agens, calor vero igneus instrumentaliter.
Similiter etiam est diversitas ex parte patientium.

161

