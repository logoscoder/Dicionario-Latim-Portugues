generatione et tempore. Unde Philosophus dicit in II perihermeneias, quod in his quae contingit esse actu et
potestate, ea quae sunt actu, sunt natura priora et posteriora.
Circa secundum vero, scilicet circa rationem consilii et praecepti, considerandum est, quod praeceptum importat
rationem debiti; debitum autem aliquod est dupliciter.
Uno modo secundum se. Et hoc modo finis est debitum in unoquoque negotio; medicus enim propter se debet
quaerere sanitatem.
Alio modo est aliquod debitum propter aliud; scilicet id sine quo non potest perveniri ad finem: sicut medicus
debet indicere diaetam infirmo, sine qua non potest sanari.
Illud vero quod ordinatur in finem ut melius aut facilius finem consequatur, si sine hoc aliqualiter possit haberi
finis, non habet rationem debiti.
Finis autem spiritualis, qui lege divina ordinatur, est duplex.
Unus quidem principalis, scilicet adhaerere Deo per caritatem; unde dicitur I ad tim.
Cap. I, 5: finis... Praecepti est caritas.
Alius autem finis secundarius quasi dispositivus, scilicet puritas et rectitudo cordis, quae consistit in interioribus
actibus aliarum virtutum. Unde apostolus dicit, ad roman.
Cap. VI, 22: habetis fructum vestrum in sanctificatione.
Sicut etiam in generatione naturali finis est et ipsa forma substantialis, et ultima dispositio ad formam.
Unde manifestum est quod principalia praecepta divina sunt quidem de dilectione Dei et proximi, ut patet Matth.
XXII, 37-39: secunda vero de interiori sanctificatione, secundum illud I ad Thess. IV, 3: haec est... Voluntas Dei,
sanctificatio vestra.
Omnia vero alia quae sunt spiritualis vitae, ordinantur ad praedicta sicut in finem sed dupliciter.
Quaedam enim sunt talia sine quibus praedicti fines esse non possunt: et haec cadunt sub praecepto, sicut: non
habebis deos alienos, non furtum facies etc..
Quaedam autem sunt sine quibus ad praedictos fines perveniri potest; unde non cadunt sub praecepto, sed quia
per huiusmodi facilius et melius pervenitur ad fines praedictos, dantur de eis consilia, sicut patet de paupertate,
virginitate, et aliis huiusmodi.
Et est simile si aliquis deberet ex praecepto esse Romae certo die, teneretur etiam ex debito praecepti Romam
ire; non autem tenetur ex praecepto ire eques, quia sine hoc posset Romam pervenire: tamen caderet hoc sub
consilio, in quantum equitando facilius et melius perveniret ad finem.
His ergo visis, patet de facili id quod quaerebatur.
Si enim comparemus consilia ad praecepta finalia, quae sunt de dilectione Dei et proximi, de interiori cordis
puritate; manifestum est quod praecepta sunt priora consiliis naturaliter ordine perfectionis, sicut naturaliter prior
est potentia et finis his quae sunt ad finem; sed consilia erunt priora naturaliter ordine generationis et temporis: in
quantum scilicet per consilia ad puritatem perfectam cordis et perfectam dilectionem Dei et proximi pervenimus.
Si autem comparemus consilia ad alia praecepta quae ordinantur ex necessitate in praedictos fines; sic erit duplex
consideratio.
Nam in consiliis necesse est ut includantur praecepta: qui enim omnia dimittit non rapit aliena; et qui
virginitatem servat, non moechatur: sicut etiam qui equitat, vadit; sed non convertitur.
Erit ergo una comparatio consiliorum ad praecepta absolute considerata.
Et sic hoc modo praecepta erunt ordine naturae priora consiliis, sicut genus est naturaliter prius specie; consilia
autem e converso priora naturaliter praeceptis, sicut species sunt priores secundum naturam quam genera, ut
patet per Philosophum, I phys..
Comparatur enim genus ad speciem sicut potentia ad actum. Praecepta autem absolute sumpta se habent per
modum generis ad observantiam praeceptorum cum consiliis et sine consiliis; sicut non moechari ad non
moechari cum virginitate, et ad non moechari cum matrimonio; et ire commune est ad ire equitum et ad ire
peditum.
Alia vero comparatio est consiliorum ad praecepta sine consiliis observanda, sicut si comparemus euntem in
equo ad eum qui vadit pedibus. Similis enim est comparatio virginis seu continentis ad matrimonium, et pauperis
propter Christum ad eum qui in saeculo suis contentus est.
Et sic simpliciter ordine naturae consilia sunt priora praeceptis tamquam perfecta imperfectis.
Nec oportet quod praecepta sic accepta praecedant naturaliter ordine generationis et temporis consilia: non enim
oportet quod ille qui vult continentiam vel virginitatem servare, prius matrimonio iungatur; neque etiam oportet
quod ille qui vult esse pauper propter Christum, prius saecularem vitam agat, in qua suis divitiis sit contentus;
sicut etiam non oportet quod ille qui vult ire eques Romam, prius vadat pedes, et postea eques, sed melius est si a
principio eques vadat.
RA
Et per hoc patet responsio ad obiecta.
|a2 Articulus 2
TTA
111

