Alio modo potest opus operi comparari in bono vel in malo non secundum se, sed in ordine ad alium actum;
sicut abstinentia praefertur in bono sumptionis cibi: tamen assumere cibum cum aliquo propter caritatem
praefertur abstinentiae; et in malo adulterium praefertur furto: tamen furari gladium ad occidendum, est gravius
adulterium.
Tertio praefertur opus operi in bono vel malo ex voluntate facientis. Quod enim promptiori voluntate fit, melius
vel peius iudicatur.
Si ergo comparemus opera plebani vel archidiaconi operibus religiosorum tertio modo comparationis, vel
secundum promptitudinem voluntatis; tunc incertum iudicium est; quia ille qui ex ferventiori caritate operatur,
opera magis meritoria habet.
Si vero comparentur secunda comparatione per ordinem ad aliquod aliud opus; sic opera religiosi sunt
incomparabiliter eminentiora operibus archidiaconi vel plebani. Ea enim quae religiosi agunt, ad illam radicem
referuntur qua totam vitam suam Deo devoverunt.
Unde non est pensandum quid faciant, sed magis quod ad quaelibet facienda se devoverunt; et sic quodammodo
comparantur ad eos qui aliquod singulare bonum opus faciunt, sicut infinitum ad finitum. Qui enim dat se alicui
ad faciendum omnia quae iubet, in infinitum magis se dat ei quam ille qui dat se ei ad aliquod opus faciendum.
Unde, supposito quod religiosus secundum exigentiam suae religionis faciat aliquod opus quod sit parvum
secundum se, tamen recipit magnam intensionem ex ordine ad primam obligationem qua se totum Deo vovit.
Si vero comparentur ipsa opera secundum se, secundum primum modum comparationis; sic aliqua particularia
opera quae plebani faciunt vel archidiaconi, sunt maiora aliquibus particularibus operibus quae religiosi faciunt;
sicut maius est intendere saluti animarum quam ieiunare, vel silentium tenere, vel aliqua huiusmodi. Si tamen
omnia omnibus comparentur, multo maiora sunt opera religiosorum.
Etsi enim procurare salutem aliorum sit maius quam intendere sibi soli, loquendo in genere; tamen non
quocumque modo intendere saluti aliorum praefertur ei quod est quocumque modo intendere suae saluti. Si enim
aliquis totaliter et perfecte intendit suae saluti, multo maius est quam si aliquis multa particularia opera agat ad
salutem aliorum, si saluti propriae, etsi sufficienter, non tamen perfecte intendat.
RA5
Ad quintum dicendum, quod bene administrare aliquid est plus et minus. Unde si illius cui commissum est, tanto
sit melior administratio, quanto maius est quod ei committitur; absque dubitatione plus meretur. Si vero ille cui
minus committitur, multo plus facit quam ille cui maius committitur, etiamsi bene faciat, tamen alius plus
meretur; quod etiam in rebus humanis apparet: qui enim minus beneficium percipit, si plus serviat, magis debet
esse acceptus. Quamvis autem habenti curam animarum sit plus commissum quantum ad dignitatem, quia tamen
religiosus maiora opera facit, ut dictum est, magis meretur.
|q7 Quaestio 7
Prologus
PR
Deinde quaesitum est de his quae pertinent ad laicos.
PR1
Primo de matrimonio; utrum scilicet mulier quae post votum continentiae emissum contraxit matrimonium in
facie ecclesiae, possit absque peccato viro suo carnaliter commisceri.
PR2
Secundo de usura; utrum aliquis possit licite retinere illud quod acquiritur licitis mercimoniis de pecunia
usuraria.
|a1 Articulus 1
TTA
Utrum mulier quae post votum continentiae emissum contraxit matrimonium in facie ecclesiae, possit absque
peccato viro suo carnaliter commisceri.
TTB
Circa primum sic proceditur: videtur quod mulier quae post votum continentiae emissum, in facie ecclesiae
contraxit cum aliquo, possit ei postmodum absque peccato carnaliter commisceri.
AG
Quod enim fit auctoritate ecclesiae, caret peccato, cum fiat auctoritate Christi, secundum illud apostoli, II ad
corinth., II: nam et ego quod donavi, si quid donavi, propter vos in persona Christi. Sed praedicta mulier ex hoc
ipso quod in facie ecclesiae contraxit matrimonium, auctoritate ecclesiae potestatem accepit ad matrimonii
actum, qui est carnalis copula. Ergo non peccat, si viro suo carnaliter commisceatur.
SC
Sed contra, votum continentiae est excellentius quam votum abstinentiae, quia non est digna ponderatio
continentis animae, ut dicitur ecclesiastici, XXVI, 20. Sed qui facit contra votum abstinentiae, peccat mortaliter;
puta si aliquis frangeret ieiunium sextae feriae qui semper se in sexta feria ieiunaturum vovisset. Ergo multo
57

