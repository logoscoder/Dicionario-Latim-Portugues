Et ideo tam illud quod est a parentibus acceptum, quam illud quod est ex alimento generatum, aequaliter se habet
ad hoc quod maneat vel consumatur per calorem naturalem et ad hoc quod restauretur per nutrimentum, quod est
fluere et refluere; et sic aequaliter pertinet ad veritatem humanae naturae quod generatur ex alimento, et quod a
parentibus trahitur.
Et secundum hoc est tertia opinio, quod alimentum convertitur in id quod est principaliter de veritate humanae
naturae et quantum ad speciem et quantum ad individuum.
Ponit enim haec opinio quod utrumque, scilicet et quod ex alimento generatur, et quod a parentibus trahitur,
indifferenter et aequaliter forma humana perficitur, et utrumque indifferenter manet vel consumitur; manet
quidem secundum speciem, consumitur autem et restauratur secundum materiam.
Sicut in aliqua republica diversi homines numero ad communitatem pertinent, quibusdam morientibus, et aliis in
locum eorum succedentibus; et sic non manet una respublica secundum materiam, quia sunt alii et alii homines;
manet tamen una numero quantum ad speciem sive formam, propter ordinis unitatem in officiis distinctis: ita
etiam in corpore humano manet caro et os unaquaeque partium eadem numero quantum ad speciem et formam
quae consideratur in determinato situ et virtute et figura; non autem manet quantum ad materiam: quia illa
materia carnis, in qua talis forma erat, prius consumpta est, et alia in locum eius successit; sicut patet de igne qui
continuatur secundum eamdem formam et modum, per hoc quod consumptis quibusdam lignis alia supponuntur
quae ignem sustinent.
Et secundum hanc opinionem, de utroque praedictorum indifferenter, scilicet generato ex alimento et a
parentibus tracto, tantum resurget, quantum est necessarium ad speciem et quantitatem debitam humani corporis.
Et haec opinio mihi videtur ceteris probabilior.
RA1
Secundum ergo hanc opinionem ad primum dicendum, quod distinctio Philosophi, qua distinguit carnem
secundum speciem et secundum materiam, non est sic accipienda, quod alia sit caro quae dicitur secundum
speciem, scilicet a parentibus tracta, et alia quae sit secundum materiam ex alimento generata; sed una et eadem
caro signata potest considerari et secundum speciem quam habet, et secundum materiam. Et quod hic sit
intellectus Philosophi, patet ex hoc quod ipse dicit ibidem, quod hoc modo distinguitur caro secundum speciem
et secundum materiam, sicut unumquodque habentium speciem in materia. In aliis autem habentibus speciem in
materia, sicut est lapis et ferrum, et huiusmodi non habet locum prima distinctio, sed secunda, ut per se patet.
Et ideo dicendum est, quod alimentum convertitur in carnem quae est secundum speciem, idest quae habet
speciem; non tamen ita quod alimentum fiat species carnis; sed fit carnis materia: ratione cuius potest dici quod
convertitur in carnem quantum ad materiam, et non quantum ad speciem.
RA2
Ad secundum dicendum, quod veritas humanae naturae et cuiuslibet alterius rei est a specie: et ideo, cum id quod
est in homine, manet secundum speciem, quamvis non maneat secundum materiam; nihilominus veritas
humanae naturae manere dicitur; nec desinit esse idem homo numero propter mutationem quae est secundum
materiam: quia non tota materia similiter a forma abstrahitur, ut alia tota simul formam accipiat: haec enim
generatio esset et corruptio; sicut si totus ignis unus extingueretur, et alius totus accenderetur: sed aliqua pars
materiae consumitur, et alia in locum eius substituitur, quae efficitur una materia praeexistenti, per hoc quod ei
adiungitur ad sustinendam eamdem formam humani corporis; sicut si unum lignum ignis consumat, et aliud loco
eius apponatur, erit idem ignis numero.
RA3
Ad tertium dicendum, quod ad conceptionem humani corporis duo concurrunt; scilicet materia ex qua formatur
conceptum, et iterum vis formativa quae conceptum format.
Quorum primum Augustinus vocat corpulentam substantiam, secundum vero seminalem rationem.
Dicimur ergo secundum utrumque istorum fuisse in Adam originaliter, in quantum scilicet materia concepti
praeparata est per virtutem generativam matris, vis autem formativa est in semine patris. Et utrumque istorum
reducitur in Adam sicut in primam originem, a qua humanam naturam traxerunt virtutes consequentes.
Corpus autem Christi formatum fuit per virtutem spiritus sancti activam; sed materiam ministravit mater, quia ex
purissimis sanguinibus virginis conceptus est, ut Damascenus dicit. Et ideo non fuit in Adam secundum
seminalem rationem, sed secundum corpulentam substantiam; non tamen ita quod eadem numero quae est in
nobis et fuit in Christo, fuerit in Adam.
RA4
Et ex hoc patet responsio ad sequens.
|q4 Quaestio 4
PR
Deinde quaerebatur de his quae pertinent ad culpam vel gratiam. Et primo quaerebatur de his quae pertinent ad
gratiam. Secundo de his quae pertinent ad culpam.
Quantum ad pertinentia ad gratiam quaerebatur:- primo de his quae pertinent ad praelatos tantum. Secundo de his
quae pertinent ad omnes communiter.
166

