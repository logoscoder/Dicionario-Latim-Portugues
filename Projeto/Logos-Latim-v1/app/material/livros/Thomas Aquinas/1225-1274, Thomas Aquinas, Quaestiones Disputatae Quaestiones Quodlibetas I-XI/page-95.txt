Consilia ergo ordinantur ad praecepta et secundum quod sunt de interioribus virtutum actibus, et secundum quod
sunt de exterioribus actibus: sed diversimode.
Nam ad interiores actus virtutum ordinantur sicut in finem.
Omnes enim interiores actus virtutum Moralium pertinent ad mentis puritatem; ut scilicet mens hominis a
passionibus inordinatis et ab exteriorum rerum cupiditate sit libera.
Et ulterius omnes virtutes, tam morales quam theologicae, ordinantur ad dilectionem Dei et proximi.
Et ad haec duo omnia consilia ordinantur sicut ad finem: scilicet ad caritatem Dei et proximi, et ad mentis
puritatem; unde dicitur in collationibus patrum: quidquid nos ad virtutem cordis potest dirigere, tota virtute
sectandum est: quidquid autem ab hac retrahit, ut perniciosum et vitium devitandum est. Pro hac enim universa
agimus atque toleramus: pro hac, patria, parentes, dignitates, divitiae, deliciae mundi huius et voluptas universa
contemnitur, ut scilicet puritas cordis perpetua retineatur. Et postea subdit: pro hac ieiuniorum inediam, vigilias,
labores, corporis nuditatem, lectionem, ceterasque virtutes debere nos suscipere noverimus, ut per illas ab
universis passionibus noxiis illaesas praeparet cor nostrum, et servare possimus, et ad perfectionem caritatis istis
gradibus innitendo conscendere. Et hoc idem Augustinus dicit de moribus ecclesiae: non reiiciendis, inquit,
generibus ciborum quasi pollutis, sed concupiscentiae perdomandae, et dilectioni fratrum retinendae invigilat
omnis intentio; et ibidem dicitur: caritas praecipue custoditur, si caritati virtus, caritati sermo, caritati habitus,
caritati vultus aptatur. Unde et apostolus, I ad Cor. VII, 34, virginitatis consilium ad hoc ordinandum docet, ut
mulier innupta cogitet quae sunt Dei, quomodo placeat Deo; et Dominus Matth. XIX, 21, paupertatis consilium
ad hoc ordinat ut homo Deum sequatur; quod fit per rectitudinem et puritatem interioris affectus.
Sic ergo consilia ordinantur sicut in finem ad praecepta, secundum quod sunt de interioribus actibus virtutum;
sed secundum quod sunt de actibus exterioribus, puta: non occides, non furtum facies, etc., ordinantur consilia ad
praecepta non sicut ad finem.
Non enim propter hoc homo virginitatem servat ut ab adulterio abstineat; neque hoc fine aliquis suis abrenuntiat
ut non furetur aliena: cum exteriora opera consiliorum sint maiora quam exteriora opera praeceptorum:
ordinantur tamen ad ea in quantum faciunt ea tutius et firmius conservari. Qui enim sua dimittit, multo magis
abstinet a rapiendis alienis; unde et Augustinus dicit in libro XIX contra faustum: omnia ex Hebraeorum lege
commemorata Dominus commendavit, ut quidquid ex persona sua insuper loqueretur, vel ad expositionem
commendandam valeret, si quid illa obscurum posuisset: vel ad tutius conservandum quod illa voluisset; et in
libro de sermone Domini in monte dicit, quod dum fiunt illa quae adduntur ad perfectionem, multo magis fiunt
illa quae praemissa sunt ad inchoationem.
Sic ergo patet quod consilia ordinantur sicut ad finem ad praecepta, prout sunt de interioribus actibus virtutum;
sed ad praecepta, secundum quod sunt de exterioribus actibus, ordinantur consilia ad hoc quod tutius et firmius
conserventur per modum removentis prohibens.
Et primum horum est causa secundi: firma enim exteriorum actuum observatio causatur ex interiori affectione
mentis bene dispositae.
RA1
Ad primum ergo dicendum, quod secundum quosdam dives ille mentitus est, dicens se praecepta observasse, et
praecipue quantum ad unum praeceptum quod ibidem commemoratur, pertinens ad interiorem actum, scilicet:
diliges proximum tuum sicut teipsum.
Unde Origenes dicit super matthaeum: scriptum est in evangelio secundum Hebraeos, quod cum Dominus
dixisset ei; vade, et vende omnia quae habes; coepit dives scalpere caput suum, et non placuit ei. Et dixit ad eum
Dominus; quomodo dicis: feci legem et prophetas? scriptum est enim in lege; diliges proximum tuum sicut
teipsum; et ecce multi fratres tui filii Abrahae amicti sunt stercore, morientes prae fame, et domus tua plena est
multis bonis, et non egreditur ex ea omnino aliquid ad eos. Impossibile enim est implere praedictum mandatum,
et esse divitem, et maxime habere tantas possessiones. Et hoc idem confirmatur per Hieronymum qui dicit super
Matth.. Mentitur adolescens. Si enim quod positum est in mandatis: diliges proximum tuum sicut teipsum; opere
complesset, quomodo postea audiens: vende omnia quae habes et da pauperibus, tristis abiisset? sed quia
chrysostomus et alii expositores dicunt, adolescentem illum non fuisse mentitum, utrumque salvari potest. Nam
hoc praeceptum: diliges proximum tuum sicut teipsum: dupliciter potest observari.
Uno modo imperfecte, ut scilicet aliquis non faciat contra proximum quod non vult sibi fieri, et ut sine
detrimento proximo subveniat.
Alio modo, ut scilicet ad subveniendum necessitatibus proximorum corporalibus ita se habeat sicut ad
subveniendum necessitatibus propriis. Hoc enim modo non implet hoc praeceptum qui, cum multas divitias
habeat, sibi eas reservat, permittens proximum egere.
Consilia autem ad hoc ordinantur ut praecepta perfectius custodiantur: et ideo Dominus, observanti praecepta
imperfecte, superaddit consilia, per quae praecepta perfectius observentur.
RA2
Ad secundum dicendum, quod perfectio vitae in praeceptis, secundum quod sunt de interioribus virtutum
actibus, consistit essentialiter: nam caritas est vinculum perfectionis, sicut apostolus dicit ad Coloss. III, 14; et
ideo cum Dominus praecepta caritatis posuisset matthaei V, 48, subiungit: estote ergo perfecti.
95

