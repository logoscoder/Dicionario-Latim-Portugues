Nam meretur homo per actum virtutis, cum non solum bonum agit, sed bene, ad quod requiritur habitus, ut
dicitur in II ethic., et ideo ad merendum requiritur habitualiter gratia.
Sed ad hoc quod homo praeparet se ad habitum consequendum, non indiget alio habitu, quia sic esset procedere
ad infinitum.
Indiget autem divino auxilio non solum quantum ad exteriora moventia, prout scilicet ex divina providentia
procurantur homini occasiones salutis, puta praedicationes, exempla, et interdum aegritudines et flagella; sed
etiam quantum ad interiorem motum, prout Deus cor hominis interius movet ad bonum, secundum illud Prov.
XXI, 1: cor regis in manu Dei; quocumque voluerit, vertet illud.
Et quod hoc necessarium sit, probat Philosophus in quodam cap. De bono fortunae.
Hoc enim agit voluntate; voluntatis autem principium est electio, et electionis consilium.
Si autem quaeratur qualiter consiliari incipiat, non potest dici quod ex consilio consiliari inceperit, quia sic esset
in infinitum procedere.
Unde oportet aliquod exterius principium esse quod moveat mentem humanam ad consiliandum de agendis.
Hoc autem oportet esse aliquod melius humana mente. Non ergo est corpus caeleste, quod est infra
intellectualem virtutem, sed Deus, ut Philosophus, ibidem, concludit.
Sicut ergo omnis motus inferiorum corporum, quae non semper moventur, principium est motus caeli, ita
omnium motuum inferiorum mentium principium est a Deo movente.
Sic ergo nullus potest se ad gratiam praeparare, nec aliquid boni facere, nisi per divinum auxilium.
RA1
Ad primum ergo dicendum, quod per hoc quod hominis est se ad gratiam praeparare per liberum arbitrium, non
excluditur necessitas auxilii divini; sicut nec per hoc quod ignis est calefacere, excluditur necessitas caelestis
motus.
RA2
Ad secundum dicendum, quod Deus movet omnia secundum modum eorum. Et ideo divina motio a quibusdam
participatur cum necessitate, a natura autem rationali cum libertate, propter hoc quod virtus rationalis se habet ad
opposita. Et ideo sic Deus movet mentem humanam ad bonum, quod tamen potest huic motioni resistere: et sic
ex Deo est ut homo se ad gratiam praeparet; sed quod gratia careat, non habet causam a Deo, sed ab homine,
secundum illud Osee XIII, 9: perditio tua ex te Israel; tantummodo ex me auxilium tuum.
RA3
Ad tertium dicendum, quod licet peccatum non sit a Deo, tamen Deus peccatum quandoque ordinat ad hoc ut sit
alicui salutis occasio.
|a3 Articulus 3
TTA
Utrum homo in statu innocentiae dilexerit Deum plus quam omnia, et supra seipsum.
TTB
Ad tertium sic proceditur: videtur quod primus homo in statu innocentiae non dilexerit Deum super omnia, et
plusquam seipsum.
AG1
Sic enim diligere Deum, meritorium est maxime. Sed primus homo in statu illo non habuit unde posset proficere
per meritum, ut dicitur in 24 dist. II Lib. Sentent.. Ergo primus homo in statu illo non dilexit Deum plusquam
seipsum, et super omnia.
AG2
Praeterea, sic diligere Deum, est maxima praeparatio mentis humanae ad gratiam consequendam.
Primus autem homo in statu illo ponitur gratiam non habuisse, sed sola naturalia.
Ergo non dilexit Deum plusquam seipsum, et super omnia.
AG3
Praeterea, natura in se recurva est, quia scilicet omnia quae amat, retorquet ad se.
Sed propter quod unumquodque tale, et illud magis. Ergo naturali dilectione plus diligebat seipsum quam Deum:
non ergo diligebat Deum super omnia.
SC
Sed contra, si non diligebat Deum plus quam seipsum: aut ergo minus se, aut aequaliter sibi; et utroque modo
sequitur quod seipso homo frueretur, dum se non referret in Deum. Frui autem seipso inducit perversitatem
peccati, ut Augustinus dicit. Ergo primus homo in statu innocentiae iam erat perversus per peccatum: quod est
impossibile.
Sequitur ergo ut diligeret Deum super omnia.
CO
Respondeo. Dicendum, quod si homo fuit factus in gratia, ut ex verbis basilii et Augustini haberi potest, quaestio
ista locum non habet. Manifestum est enim quod existens in gratia, per caritatem diligit Deum supra seipsum.

8

