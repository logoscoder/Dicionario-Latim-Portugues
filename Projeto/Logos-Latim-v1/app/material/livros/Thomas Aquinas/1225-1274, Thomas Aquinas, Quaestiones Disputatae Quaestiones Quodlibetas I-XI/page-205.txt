Et habet locum in illis quae fiunt et corrumpuntur naturaliter: in quibus ex defectu virtutis est quod non possunt
nec semper fuisse nec semper fore. Non autem habet locum in his quae per creationem fiunt, quae accipiunt a
Deo virtutem ut sint semper, per quam esse non possunt antequam eam accipiant.
RA3
Ad tertium dicendum, quod anima esse suum communicat corpori; quod quidem ita acquiritur animae in corpore,
ut secundum ipsum subsistere possit: quod non est de aliis formis; et sic ipsum esse animae fit esse compositi, et
tamen manet composito destructo.
RA4
Ad quartum ergo dicendum, quod anima secundum suam essentiam est forma corporis, nec destructo corpore
destruitur anima quantum ad id secundum quod est forma, sed solum desinit esse forma in actu.
|q4 Quaestio 4
Prologus
PR
Deinde quaeritur de operatione animae. Et circa hoc quaeruntur duo.
PR1
Primo utrum anima intellectiva omnia quae cognoscit, cognoscat in prima veritate.
PR2
Secundo utrum anima separata a corpore habeat actus sensitivarum potentiarum.
|a1 Articulus 1
TTA
Utrum anima intellectiva omnia quae cognoscit, cognoscat in prima veritate.
TTB
Ad primum sic proceditur: videtur quod anima quidquid intelligit, intelligat in prima veritate.
AG1
Augustinus enim dicit in Lib. Confess.: si ambo videmus id verum esse quod dico, ubi quaeso videmus? non ego
in te, nec tu in me; sed ambo in ea quae supra nos est, incommutabili veritate. Et sic omne verum quod anima
cognoscit, in prima veritate videt.
AG2
Praeterea, verum addit supra ens manifestationem.
Ergo prima veritas est per quam omnia manifestantur. Sed id quo aliud manifestatur, oportet esse maxime
manifestum; sicut patet in principiis demonstrationis, et de luce corporali, per quam visus corpora videt.
Ergo primo veritas est maxime omnibus mentibus manifesta; et sic non solum per eam, sed in ea omnia
cognoscuntur.
SC1
Sed contra. Multi de conclusionibus demonstrativis veram cognitionem habent qui de prima veritate nihil
considerant. Ergo non omne verum in prima veritate cognoscitur.
SC2
Praeterea, Augustinus dicit in Lib. De Lib. Arb., quod nullus de prima veritate iudicat, et nullus sine ea recte
iudicat; et ita, si de ea non iudicatur, non cognoscitur, nec alia in ea.
CO
Respondeo. Dicendum, quod, sicut dicit quaedam Glossa supra illud Psal. XI, 1, diminutae sunt veritates, etc., ab
una prima veritate multae veritates in mentibus hominum resultant, sicut ab una facie hominis resultant multae
facies in speculo fracto.
Haec autem resultatio veritatis est quantum ad duo: scilicet quantum ad lumen intellectuale, de quo in Psal. IV,
7: signatum est super nos lumen vultus tui, Domine; et quantum ad prima principia naturaliter nota, sive sint
complexa sive implexa.
Nihil autem possumus veritatis cognoscere nisi ex primis principiis, et ex lumine intellectuali; quae veritatem
manifestare non possunt, nisi secundum quod sunt similitudo illius primae veritatis: quia ex hoc etiam habent
quamdam incommutabilitatem et infallibilitatem.
Sic ergo in prima veritate secundum suam essentiam non omnia videntur a nobis in statu viae, cum nec ipsa per
suam essentiam a viatoribus videatur; sed in ipsa ratione suae imaginis, scilicet veritatis ab ea exemplatae, omnis
veritas a nobis cognoscitur. Et exinde est quod duo idem verum vident, in quantum ab eadem prima veritate
resultat exemplata veritas in mente utriusque. Et ita intelligendum est dictum Augustini.
RA1
Et sic patet solutio ad primum.
RA2
Ad secundum dicendum, quod operari aliqua, sive movere, dicitur dupliciter.

205

