tamen idoneum argumentum virtutis, cum vero fuerit in mediis fluctibus, et de tempestate navem liberare
potuerit, tunc merito testimonium perfecti gubernatoris ab omnibus promeretur; et tunc concludit: ita ergo et
nunc mihi si talem aliquem adducas monachum, qualis, ut secundum exaggerationem dicam, elias fuit, tamen
quamdiu solus est, si non perturbatur, neque graviter peccat, quippe qui non habet quibus stimuletur atque
exasperetur, non tamen illi comparandus est qui traditus populis, et multorum peccata ferre compulsus,
immobilis perseverat et fortis; quia sicut in tranquillitate, ita in tempestate gubernavit semetipsum.
Ubi manifestum est quod non comparat statum statui, sed impeccabilitatem impeccabilitati: quod enim
monachus in claustro habitans non peccet, non est ita evidens argumentum virtutis, sicut si presbyter vel
episcopus vel quicumque rector populi in mediis perturbationibus abstinet a peccato; sicut non est argumentum
tantae industriae, si gubernator absque periculo naviget in mari tranquillo, ac si navigaret in mari tempestuoso; et
tamen ad industriam nautae pertinet ut mare tempestuosum devitet.
Sic ergo ex praemissis verbis nihil aliud ostendi potest nisi quod periculosior est status habentis curam animarum
quam monachi; et in maiori periculo innocentem se servare, maioris virtutis est argumentum; unde maior virtus
requiritur ad hoc quod aliquis conservet se a peccato immunem inter populos quam in religione; sed maioris
virtutis est vitare pericula religionem intrando, quam pericula non vitare. Quanto enim aliquis magis amat suam
salutem, tanto magis evitat suae salutis pericula.
Et per hoc etiam patet responsio ad secundum.
Non enim dicit quod mallet esse in officio sacerdotali quam in solitudine monachorum: sed quod mallet placere
in hoc quam in illo. Quilibet enim sapiens magis vellet habere tantam virtutem per quam posset etiam inter
pericula securus existere, quam talem virtutem qua posset extra pericula servari.
Sed quia praesumptuosum est ut aliquis talem virtutem se habere praesumat, per quam possit etiam inter pericula
esse tutus, virtuosius est quod se extra pericula ponat; unde ipse subdit: quod laudabam tanto studio et bonum
pronuntiabam, scilicet officium administrationis ecclesiasticae, non utique defugerem, si idoneum ad eius
gubernationem me viderem. Prudenter ergo refugiebat qui tantam virtutem per quam idoneus esset, non sibi
superbe adscribebat.
Et similiter responsio patet ad tertium. Si quis enim in conversatione multorum positus potest imperturbatum
illum nitorem plenae sanctitatis, et continentiae splendorem, et alia monachorum bona incorrupta et inconcussa
servare: omnibus praeferendus est. Maioris enim virtutis indicium est ut puritatem perfectam aliquis conservet
etiam inter pericula puritatis, quam si eam extra pericula conservaret; sed tamen parum amare puritatem suam
convincitur qui puritatis pericula non evitat, inter quae difficillimum est et rarissimum omnimodam puritatem
servare; sicut maxima puritas fuit beatae Agnetis, quae etiam in lupanari posita virginalem puritatem servavit: et
tamen, quia puritatis amatrix erat, nunquam in lupanari hanc suam virtutem ostendere elegisset; sed quanto
magis puram mentem habebat, tanto minus lupanar propria voluntate elegisset. Et simile est in omnibus talibus.
RA2
Ad secundum dicendum, quod auctoritas illa non pertinet ad perfectionem vitae, sed ad differentiam dignitatis:
sic enim privatus distat a rege, sicut non habens praelationem ab habente. Hoc autem in quaestione non vertitur,
an sit maior dignitate praelationis quicumque habens curam animarum religioso curam animarum non habente.
RA3
Ad tertium dicendum, quod alia ratio est de episcopis et plebanis. Nam episcopi principalem populi curam
habent, plebani autem et archidiaconi sunt subministratores et coadiutores eorum, unde dicitur XVI, quaest. 11:
omnibus presbyteris et diaconibus et reliquis clericis attendendum est ut nihil absque episcopi proprii licentia
agant; non utique Missas sine suo iussu quisquam presbyterorum in sua parochia agat, non baptizet, nec
quidquam absque eius permissu faciet. Et I corinth., XII, dicitur in Glossa, quod, opitulationes sunt, qui
maioribus ferunt opem ut titus apostolo, vel archidiaconi episcopis; gubernationes vero sunt minorum
personarum, ut sunt presbyteri.
Unde, si quis recte consideret, hoc modo in regimine ecclesiae comparantur archidiaconi et plebani ad
episcopum sicut in regimine temporali praepositi et ballivi ad regem; et ideo, sicut rex coronatur et inungitur in
regno, non autem praepositi vel ballivi; ita etiam episcopus in ecclesia, non autem archidiaconi vel plebani.
Et propter hoc episcopatus est ordo in comparatione ad corpus mysticum; non autem plebanatus vel
archidiaconatus, sed officium tantum. Episcopis ergo similes sunt archidiaconi et plebani sicut coadiutores et
ministri: sed religiosi sunt episcopis similes in perpetua obligatione, quae facit statum perfectionis.
RA4
Ad quartum dicendum, quod aliqua duo opera vel in bono vel in malo possunt multipliciter ad invicem
comparari.
Uno modo secundum suum genus; sicut dicimus continentiam virginalem praeeminere in bono continentiae
viduali, in malo vero homicidium furto; et hoc modo vita activa est fructuosior quam contemplativa, sed
contemplativa merito maior est quam activa, ut Gregorius dicit in VII Moral.. Zelus etiam animarum est
sacrificium Deo acceptissimum, si tamen ordinate fiat; ut scilicet primo homo habeat curam salutis suae, et
postmodum aliorum; alioquin nihil prodest homini, si universum mundum lucretur, animae vero suae
detrimentum patiatur, ut dicitur Matth., cap. XVI.
56

