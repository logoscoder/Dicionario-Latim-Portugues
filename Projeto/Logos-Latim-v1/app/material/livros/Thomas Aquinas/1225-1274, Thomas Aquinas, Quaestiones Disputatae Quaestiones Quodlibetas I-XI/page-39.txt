Repugnat autem rationi entis non ens simul et secundum idem existens: unde quod aliquid simul sit et non sit, a
Deo fieri non potest, nec aliquid contradictionem includens.
Et de huiusmodi est materiam esse in actu sine forma.
Omne enim quod est actu: vel est ipse actus, vel est potentia participans actum. Esse autem actu repugnat rationi
materiae, quae secundum propriam rationem est ens in potentia.
Relinquitur ergo quod non possit esse in actu nisi in quantum participat actum.
Actus autem participatus a materia nihil est aliud quam forma; unde idem est dictu, materiam esse in actu, et
materiam habere formam.
Dicere ergo quod materia sit in actu sine forma, est dicere contradictoria esse simul; unde a Deo fieri non potest.
RA
Ad illud ergo quod in contrarium obiicitur, dicendum, quod accidens secundum suum esse dependet a subiecto
sicut a causa sustentante ipsum. Et quia Deus potest producere omnes actus secundarum causarum absque ipsis
causis secundis, potest conservare in esse accidens sine subiecto. Sed materia secundum suum esse actuale
dependet a forma in quantum forma est ipse actus eius; unde non est simile.
|a2 Articulus 2
TTA
Utrum Deus possit facere quod idem corpus simul localiter sit in duobus locis.
TTB
Ad secundum sic proceditur: videtur quod Deus possit facere unum corpus simul esse localiter in duobus locis.
AG
Difficilius enim est quod haec substantia mutetur in illam substantiam, quam quod hoc accidens mutetur in illud
accidens. Sed in sacramento altaris, ex hoc quod divina virtute substantia panis, remanentibus eius
dimensionibus, secundum quas commensuratur loco, convertitur in substantiam corporis Christi, sequitur quod
idem corpus Christi sit non localiter secundum commensurationem propriarum dimensionum, sed
sacramentaliter, in pluribus locis simul. Ergo potest facere quod convertatur dimensio huius corporis in
dimensionem alterius corporis; et sic erit idem corpus localiter in duobus locis simul.
SC
Sed contra, omnia duo loca distinguuntur ad invicem secundum aliquam loci contrarietatem, quae sunt sursum et
deorsum, ante et retro, dextrum et sinistrum. Sed Deus non potest facere quod duo contraria sint simul; hoc enim
implicat contradictionem. Ergo Deus non potest facere quod idem corpus localiter sit simul in duobus locis.
CO
Respondeo. Dicendum, quod aliquod corpus esse localiter in aliquo loco, nihil est aliud quam corpus
circumscribi et comprehendi a loco secundum commensurationem propriarum dimensionum. Quod autem
comprehenditur a loco aliquo, ita est in ipso loco, quod nihil eius est extra locum illum: unde ponere quod sit
localiter in hoc loco, et tamen sit in alio loco, est ponere contradictoria esse simul.
Unde, secundum praemissa, hoc a Deo fieri non potest.
RA
Ad illud ergo quod in contrarium obiicitur, dicendum, quod difficilius est hoc accidens mutari in illud accidens
quam hanc substantiam mutari in illam substantiam: tum quia duae substantiae conveniunt in subiecto materiali,
quod est pars essentialis utriusque substantiae: tum quia substantia habet individuationem per seipsam, accidens
vero non est individuabile per seipsum, sed per subiectum; unde non potest ei convenire quod hoc accidens
convertatur in hoc accidens.
Dato tamen quod haec dimensio converteretur in illam dimensionem, non sequitur quod idem corpus esset in
duobus locis simul, sed in uno tantum: quia sicut postquam substantia panis conversa est in substantiam corporis
Christi, iam non sunt ibi duae substantiae, sed una tantum; ita etiam si haec dimensio huius corporis convertatur
in illam dimensionem alterius corporis, iam non erunt duae dimensiones, sed una tantum; et sic non
commensuraretur diversis locis, sed uni tantum.
|q2 Quaestio 2
Prologus
PR
Deinde quaesitum est de Deo quantum ad humanam naturam assumptam. Et circa hoc quaesita sunt tria.
PR1
Primo quantum ad animam; utrum scilicet anima Christi sciat infinita.
PR2
Secundo quantum ad corpus; utrum scilicet oculus Christi post mortem dicatur aequivoce oculus, vel univoce.
PR3
Tertio quantum ad actum coniuncti, qui est comestio; utrum scilicet post resurrectionem Christus vere comedit
incorporando sibi cibum.
39

