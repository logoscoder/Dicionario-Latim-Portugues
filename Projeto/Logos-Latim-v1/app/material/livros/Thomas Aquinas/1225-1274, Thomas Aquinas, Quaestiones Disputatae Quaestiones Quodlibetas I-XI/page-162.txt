Quoddam enim est patiens quod in nullo cooperatur agenti; sicut lapis cum sursum proiicitur, vel lignum cum ex
eo fit scamnum.
Quoddam vero patiens est quod cooperatur agenti; sicut lapis cum deorsum proiicitur, et corpus hominis cum
sanatur per artem.
Et secundum hoc, res quae sunt extra animam tripliciter se habent ad diversas animae potentias.
Ad sensus enim exteriores se habent sicut agentia sufficientia, quibus patientia non cooperantur, sed recipiunt
tantum. Quod autem color per se non possit movere visum nisi lux superveniat, non est contra hoc quod dictum
est; quia tam color quam lux, inter ea quae sunt extra animam, computantur.
Sensus autem exteriores suscipiunt tantum a rebus per modum patiendi, sine hoc quod aliquid cooperentur ad sui
formationem; quamvis iam formati habeant propriam operationem, quae est iudicium de propriis obiectis.
Sed ad imaginationem res quae sunt extra animam, comparantur ut agentia sufficientia.
Actio enim rei sensibilis non sistit in sensu, sed ulterius pertingit usque ad phantasiam, sive imaginationem.
Tamen imaginatio est patiens quod cooperatur agenti: ipsa enim imaginatio format sibi aliquarum rerum
similitudines, quas nunquam sensu percepit, ex his tamen quae sensu recipiuntur, componendo ea et dividendo;
sicut imaginamur montes aureos, quos nunquam vidimus, ex hoc quod vidimus aurum et montes.
Sed ad intellectum possibilem comparantur res sicut agentia insufficientia. Actio enim ipsarum rerum
sensibilium nec etiam in imaginatione sistit; sed phantasmata ulterius movent intellectum possibilem. Non autem
ad hoc quod ex seipsis sufficiant, cum sint in potentia intelligibilia; intellectus autem non movetur nisi ab
intelligibili in actu. Unde oportet quod superveniat actio intellectus agentis, cuius illustratione phantasmata fiunt
intelligibilia in actu, sicut illustratione lucis corporalis fiunt colores visibiles actu.
Et sic patet quod intellectus agens est principale agens, quod agit rerum similitudines in intellectu possibili.
Phantasmata autem quae a rebus exterioribus accipiuntur, sunt quasi agentia instrumentalia: intellectus enim
possibilis comparatur ad res quarum notitiam recipit, sicut patiens quod cooperatur agenti: multo enim magis
potest intellectus formare quidditatem rei quae non cecidit sub sensu, quam imaginatio.
RA1
Ad primum ergo dicendum, quod si verbum Augustini referatur ad intellectum, sic planum est quod res non
faciunt sui similitudinem in intellectu possibili principaliter, sed intellectus agens. Si autem referatur ad
imaginationem, faciunt quidem, sed non solum; quia ipsa imaginatio cooperatur, ut dictum est. In sensu autem
facit corpus sui similitudinem sufficienter et solum; sed de hoc non loquitur Augustinus, quia sensum contra
spiritum dividit, sive corporalem visionem contra spiritualem.
RA2
Ad secundum dicendum, quod ratio illa procedit ac si illa eadem species numero quae est in rebus vel in
imaginatione, postmodum fieret in intellectu: sic enim oportet quod auferrentur ab ea dimensiones; et hoc patet
esse falsum.
|a2 Articulus 2
TTA
Quomodo caritas, vel quilibet alius habitus, a non habente cognoscatur.
TTB
Circa secundum sic proceditur: videtur quod non habens caritatem, eam cognoscat per speciem.
AG1
Omne enim quod cognoscitur, cognoscitur vel per essentiam, vel per sui similitudinem.
Sed caritas a non habente non cognoscitur per sui essentiam, quia non est essentialiter in eo. Ergo si cognoscitur
a non habente, cognoscitur per sui similitudinem.
AG2
Praeterea, aliquis habens caritatem aliquo modo cognoscit eam se habere, ad minus per coniecturas vel per
revelationem; et similiter postquam eam amiserit, potest recordari se eam habuisse; quod esse non potest nisi per
eius speciem in memoria reservatam. Ergo caritas a non habente qui prius eam habuit, per sui similitudinem
cognoscitur; et eadem ratione a quolibet alio non habente.
AG3
Praeterea, ut dicit Augustinus X confess., hoc modo se habet memoria ad intelligentiam sicut venter animalis
ruminantis ad os: quia sicut id quod est in ventre animalis ruminantis reducitur ad os, ita quod est in memoria
reducitur ad intelligentiam. Si ergo in memoria conservatur caritas per sui similitudinem, et ab intelligentia
capietur per sui similitudinem.
SC
Sed contra, est quod Augustinus dicit II super Genesim, et habetur in Glossa, II ad corinth. XII, 1 ss., quod
intellectualis visio est earum rerum quae non habent species sibi similes, quae non sunt quod ipsae; et inter
huiusmodi ponit caritatem. Ergo caritas non potest cognosci per sui similitudinem, sed solum per essentiam.
CO

162

