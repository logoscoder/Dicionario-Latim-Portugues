Praeterea, ex verbis Philosophi in I ethic.
Colligitur, quod honor est exhibitio reverentiae in testimonium virtutis. Sed aliquando dives non est virtuosus.
Cum ergo falsum testimonium dicatur esse peccatum, quod non debet fieri propter scandalum vitandum; videtur
quod nec etiam causa vitandi scandali dives debeat propter divitias honorari.
SC
Sed contra, est Glossa Augustini: in quotidianis confessionibus qui praefert divitem pauperi, non hoc peccat, nisi
intus ita iudicet, ut quanto ditior, tanto melior videatur.
Sed non semper aliquis huiusmodi exterioribus honoribus divitem honorans, eum propter hoc iudicat meliorem.
Ergo non semper peccat.
CO
Respondeo. Dicendum, quod accipere personam differt contra accipere causam. Accipere enim causam est
iudicium formare ex aliquo quod facit ad causam, quod laudabile est; accipere vero personam est formare
iudicium ex aliqua conditione personae quae non facit ad causam, quod vitium est.
Unde contingit quod ex eadem conditione personae considerata quandoque fit iudicium iustum, quandoque est
acceptio personarum; sicut si in aliqua controversia detur sententia pro aliquo quia est litteratior, erit acceptio
personarum; si autem ex hac consideratione in licentiando ad magisterium aliis praeferatur, non erit acceptio
personarum.
Si ergo aliquis honor diviti exhibeatur propter causas ad quas divitiae aliquid faciunt, non erit acceptio
personarum; erit autem, si ad hoc nihil divitiae operentur.
Est autem duplex honor.
Unus qui debeatur alicui ratione sui ipsius propter ipsam virtutem; sicut est commendatio, invitatio, et
huiusmodi; et ad hunc honorem divitiae nihil faciunt: unde si talis honor alicui propter divitias exhibeatur, erit
acceptio personarum. Unde dicit valerius maximus, quod honores qui virtuti debentur, sicut triumphi, et alia
huiusmodi, apud Romanos antiquos nulla pecunia emi poterant.
Alius honor alicui debetur secundum statum quem habet in republica: sic enim in persona respublica honoratur;
et propter hoc reges et principes et huiusmodi personae honorantur, secundum illud I Petri, II, 17: regem
honorificate. Et quia in terrena republica divites statum obtinent altiorem, ideo cives caelestis ierusalem, quasi in
Babylonia peregrinantes, debent eis inter quos conversantur, morem gerere, ut Augustinus dicit in lib.
De Civit. Dei, in his quae non sunt contra Deum. Et sic etiam divites honorare illis dumtaxat honoribus qui ad
exteriorem convictum pertinent, licitum est.
RA1
Ad primum ergo dicendum, quod in his quae ad fidem Christi pertinent, peccatum est divites pauperibus
praeferre, sicut sunt ministrationes sacramentorum, et alia huiusmodi; sed in his quae mundi convictus requirit,
oportet mundo gerere morem.
RA2
Ad secundum dicendum, quod etiam divitiae, in quantum sunt quoddam bonum, sunt aliquid divinum, praecipue
in quantum praebent facultatem ad multa bene agenda.
RA3
Ad tertium dicendum, quod ratio illa procedit de honore qui exhibetur alicui ratione sui ipsius.
|a2 Articulus 2
TTA
Utrum aliquis peccet infamiam non repellendo.
TTB
Circa secundum sic proceditur: videtur quod aliquis peccet infamiam non repellendo.
AG1
Crudelis enim esse dicitur qui famam suam negligit. Sed crudelitas peccatum est.
Ergo peccatum est infamiae non resistere.
AG2
Praeterea, Eccli., XVII, 12, dicitur: unicuique mandavit Deus de proximo suo, ut scilicet ei prosit exemplo et
verbo. Sed hoc impeditur per infamiam. Ergo quilibet tenetur repellere infamiam.
SC
Sed contra, est quod contemnere infamiam videtur esse actus humilitatis. Unde in vitis patrum legitur de multis
sanctis patribus, qui proprias infamias sustinebant eas non repellentes.
Ergo non est peccatum.
CO
Respondeo. Dicendum, quod utrumque, scilicet et contemptus famae et appetitus potest esse laudabile et
vitiosum.
Fama enim non est necessaria homini propter seipsum, sed propter proximum aedificandum.

210

