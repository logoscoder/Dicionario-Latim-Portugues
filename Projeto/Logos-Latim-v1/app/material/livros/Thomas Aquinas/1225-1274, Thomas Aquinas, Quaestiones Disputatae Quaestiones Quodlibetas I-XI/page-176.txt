Sed contra, omnis delectatio et refrigerium damnatis aufertur. Sed non potest esse sine quodam refrigerio, quod
aliquis afflictus calore ad frigus aquae transeat, vel e converso.
Ergo talis poenarum alternatio non erit in damnatis.
CO
Respondeo. Dicendum, quod, sicut dicit basilius exponens illud psalm. XXVIII, 7, vox Domini intercidentis
flammam ignis, in fine mundi ignis dividetur, et alia elementa; et quidquid est in eis pulchrum et clarum
remanebit superius ad gloriam beatorum; quod vero est in eis foeculentum et poenosum, descendet in infernum
ad poenam damnatorum; et ita foex totius creaturae in infernum colligetur, et erit damnatis ad poenam, et non
solum patientur poenam ignis.
Iustum est enim ut qui creatorem offenderunt, ab omni creatura puniantur; unde dicitur Sap. V, 21, quod orbis
terrarum pugnabit pro illo contra insensatos.
RC
Ad illud autem quod in contrarium obiicitur, dicendum, quod ex huiusmodi varietate poenarum nullum erit in
damnatis refrigerium.
Ignis enim et aqua et huiusmodi non agent in corpora damnatorum actione naturae, ita quod relinquant suas
qualitates in corporibus damnatorum secundum esse naturae, sicut ignis relinquit calorem in lignis quae facit
esse calida: alioquin, cum contraria non possint esse simul in eodem, oporteret corpora damnatorum suas
qualitates perdere; et sic transmutata natura organorum, fieret poena minus sensibilis: sed agunt in corpora
damnatorum actione spirituali, imprimendo scilicet suas qualitates in corporibus damnatorum secundum esse
spirituale, per modum quo species colorum est in aere, vel etiam in pupilla, non ita quod fiant colorata.
Unde corpora damnatorum sentient afflictionem ignis sine hoc quod convertantur in naturam ignis; et ideo
varietas poenarum non faciet eis aliquod refrigerium. Refrigerium enim nunc ex alteratione poenarum
proveniens causatur ex transmutatione naturae; in quantum per frigus aquae superfluitas calefactionis remittitur,
et sic ad medium venitur, quod est delectabile.
|q9 Quaestio 9
PR
Deinde quaerebatur de gloria beatorum. Et circa hoc quaeruntur duo.
PR1
Primo utrum beatitudo sanctorum per prius consistat in intellectu quam in affectu, vel e converso.
PR2
Secundo utrum per prius beati ferantur ad videndum humanitatem Christi quam eius divinitatem.
|a1 Articulus 1
TTA
Utrum beatitudo sanctorum per prius consistat in intellectu quam in affectu, vel e converso.
TTB
Ad primum sic proceditur: videtur quod beatitudo sanctorum praecipue consistat in intellectu.
AG1
Sicut enim dicit Augustinus, X confess., beatitudo est gaudium de veritate. Sed veritas pertinet principaliter ad
intellectum. Ergo et beatitudo.
AG2
Praeterea, Ioan. XVII, 3: haec est... Vita aeterna: ut cognoscant te solum Deum verum, et quem misisti Iesum
Christum. Cognitio autem ad intellectum pertinet. Ergo et vita aeterna, sive beatitudo.
AG3
Praeterea, Augustinus dicit, I de Trinit., quod visio est tota merces. Merces autem est beatitudo. Ergo pertinet
principaliter ad visionem intellectus.
SC
Sed contra, praemium respondet merito.
Sed meritum principaliter consistit in voluntate.
Ergo et beatitudo, quae est praemium.
CO
Respondeo. Dicendum, quod felicitas sive beatitudo in operatione consistit, et non in habitu, ut Philosophus
probat in I ethic., unde beatitudo hominis potest comparari ad aliquam potentiam animae dupliciter.
Uno modo sicut obiectum potentiae: et sic beatitudo praecipue comparatur ad voluntatem; nominat enim
beatitudo ultimum finem hominis, et summum bonum ipsius. Finis autem et bonum sunt obiectum voluntatis.
Alio modo sicut actus ad potentiam: et sic beatitudo originaliter et substantialiter consistit in actu intellectus;
formaliter autem et completive in actu voluntatis; quia impossibile est ipsum actum voluntatis esse ultimum
finem voluntatis. Ultimus enim finis hominis est id quod est primo desideratum. Non autem potest esse quod
primo volitum sit actus voluntatis. Prius enim est potentiam ferri in aliquod obiectum, quam quod feratur super
176

