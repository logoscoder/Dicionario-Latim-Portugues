Et primo quaesita sunt quaedam pertinentia ad quosdam homines excellentioris status, scilicet ad doctores et
religiosos. Secundo quaedam pertinentia ad homines inferioris status, scilicet laicos. Tertio quaedam pertinentia
communiter ad omnes homines.
De doctoribus sacrae Scripturae quaesita sunt duo.
PR1
Primo utrum liceat quod aliquis pro se petat licentiam in theologia docendi.
PR2
Secundo utrum auditores diversorum magistrorum theologiae habentium contrarias opiniones, excusentur a
peccato, si sequantur falsas opiniones magistrorum suorum.
|a1 Articulus 1
TTA
Utrum liceat quod aliquis pro se petat licentiam in theologia docendi.
TTB
Ad primum sic proceditur: videtur quod nemini liceat pro se petere licentiam in theologia docendi.
AG1
Doctores sacrae Scripturae adhibentur ministerio verbi Dei, sicut et praelati. Sed non licet alicui petere
praelationem: immo, ut Gregorius dicit in registro, recusantibus dignitates ecclesiasticae sunt conferendae,
petentibus autem sunt denegandae. Ergo neque alicui licet petere cathedram magistralem ad docendum in sacra
Scriptura.
AG2
Praeterea, Augustinus dicit, XIX de civitate Dei: locus superior, sine quo populus regi non potest, etsi
administretur ut decet, inconvenienter tamen appetitur. Ergo et inconvenienter petitur. Pari ergo ratione cathedra
magistralis, quae est etiam locus superior.
AG3
Sed contra, est quod Gregorius dicit in pastorali, quod gradus magistrorum est periculosus, gradus autem
discipulorum est securus.
Sed hoc videtur ad perfectionem pertinere ut aliquis propter aliquod bonum periculis se exponat. Ergo videtur
esse laudabile quod aliquis cathedram magistralem appetat, et pro se petat.
CO
Respondeo. Dicendum, quod ad evidentiam huius quaestionis oportet triplicem differentiam considerare
cathedrae magistralis ad cathedram pontificalem.
Quarum prima est, quod ille qui accipit cathedram magistralem, non accipit aliquam eminentiam quam prius non
habuerit, sed solum opportunitatem communicandi scientiam, quam prius non habebat: non enim ille qui licentiat
aliquem, dat ei scientiam, sed auctoritatem docendi. Ille vero qui accipit cathedram episcopalem, accipit
eminentiam potestatis, quam prius non habebat, sed quantum ad hoc in nullo ab aliis differebat.
Secunda differentia est, quod eminentia scientiae, quae requiritur ad cathedram magistralem, est perfectio
hominis secundum seipsum; eminentia vero potestatis, quae pertinet ad cathedram pontificalem, est hominis per
comparationem ad alium.
Tertia differentia est, quod ad cathedram pontificalem fit homo idoneus per caritatem excellentem; unde
Dominus antequam Petro suarum ovium curam committeret, quaesivit ab eo: simon ioannis diligis me plus his?
ut dicitur Ioan. XXI, 15; ad cathedram autem magistralem redditur homo idoneus ex sufficientia scientiae.
His ergo consideratis, manifestum est quod appetere aliquid quod pertinet ad perfectionem sui ipsius, est
laudabile; unde appetitus sapientiae est laudabilis: dicitur enim sapient.
VI, 21: concupiscentia... Sapientiae perducit ad regnum perpetuum. Appetitus autem potestatis super alios est
vitiosus: quia, ut Gregorius dicit, contra naturam superbire est hominem homini velle dominari.
Unde si ille qui dat licentiam ad cathedram magistralem, posset eminentiam sapientiae dare, sicut ille qui
promovet ad cathedram pontificalem, dat eminentiam potestatis, esset simpliciter exposcenda, cum tamen petere
excellentiam potestatis sit turpe.
Cum autem ille qui accipit licentiam ad cathedram magistralem, accipiat solam opportunitatem communicandi,
quod licet; petere huiusmodi licentiam quantum in se est, nullam videtur turpitudinem continere; quia
communicare aliis scientiam quam quis habet, laudabile est, et ad caritatem pertinens, secundum illud Sap., VII,
13: quam sine fictione didici, et sine invidia communico; et I Petri, cap. IV, 10, dicitur: unusquisque, sicut
accepit gratiam, in alterutrum illam administrantes.
Potest tamen turpitudinem continere ratione praesumptionis, quae esset, si ille qui non est idoneus ad docendum,
peteret docendi officium.
Sed haec praesumptio non aequaliter est in petentibus licentiam ad docendum, et in petentibus pontificatum.
Nam scientia, per quam aliquis est idoneum ad docendum, potest aliquis scire per certitudinem se habere;
caritatem autem, per quam aliquis est idoneus ad officium pastorale, non potest aliquis per certitudinem scire se
habere.
45

