SC
Sed contra, est quod dicitur ad Hebr. I, V. 14: omnes sunt administratorii spiritus, in ministerium missi propter
eos qui hereditatem capiunt salutis; quod non posset esse, nisi cognoscerent singulares homines.
CO
Respondeo. Dicendum, quod Angelus absque dubio singularia cognoscit.
Ut autem videamus modum quo hoc possibile sit, sciendum est, quod ad hoc quod singulare aliquod
cognoscatur, oportet quod in potentia cognoscitiva sit similitudo eius, in quantum particulare est.
Omnis autem forma de se communis est: unde additio formae ad formam non potest esse causa individuationis:
quia quotcumque formae simul aggregentur, ut album, bicubitum, et Crispum, et huiusmodi, non constituunt
particulare, quia haec omnia simul sunt in uno, et ita in pluribus potentiis est possibile invenire; sed individuatio
formae est ex materia, per quam forma contrahitur ad hoc determinatum. Unde ad hoc quod particulare
cognoscatur, oportet quod in cognoscente non solum sit similitudo formae, sed aliqualiter materiae.
Similitudo autem rei cognitae dupliciter est in cognoscente: uno modo sicut causata a re, sicut in his quae
cognoscuntur per speciem abstractam a rebus; alio modo sicut causa rei, ut patet in artifice, qui cognoscit
artificiatum per illam formam per quam ipsum facit.
Species autem quae est in sensu causata a re sensibili, in quantum non est omnino a conditionibus materialibus
depurata, est similitudo formae secundum quod est in materia; et ideo per eam cognoscitur particulare.
Sed quia secundum quod in intellectu nostro recipitur species rei sensibilis, est omnino iam a materialibus
conditionibus depurata, non potest intellectus noster per eam directe particulare cognoscere, sed per quamdam
reflexionem intellectus ad potentias sensitivas, a quibus species intelligibiles abstrahuntur.
Per formam autem, quae est causa rei, hoc modo cognoscitur res secundum quod forma illa est causa eius.
Et quia artifex homo per formam artis non producit materiam, sed materia praesupposita inducit formam artis;
forma artis, quae est in mente artificis, non est similitudo artificiati nisi quoad formam tantum; unde per eam non
cognoscit artificiatum in particulari, nisi formam artificiati per sensum accipiat.
Artifex autem increatus, scilicet Deus, non solum producit formam, sed etiam materiam.
Unde rationes ideales in mente ipsius existentes non solum sunt efficaces ad cognitionem universalium, sed
etiam ad singularia cognoscenda a Deo.
Sicut autem illae rationes ideales effluunt in res producendas in esse suo naturali, in quo particulariter
unumquodque subsistit in forma et materia; ita procedunt in mentes angelicas, ut sint in eis principium
cognoscendi res secundum suum totum esse in quo subsistunt. Et sic per species influxas sibi ab arte divina
Angeli, non solum universalia, sed etiam particularia cognoscunt, sicut et Deus.
Est tamen differentia in duobus.
Primo, quia ideae quae sunt in mente divina, sunt formae factivae rerum, et non solum principia cognoscendi;
sed species quae recipiuntur in mente angelica, sunt solum principia cognoscendi, et non sunt factivae, sed
exemplatae a factivis.
Secundo, quia intellectus quanto est altior et perspicacior, tanto ex uno potest plura cognoscere. Et quia
intellectus divinus est altissimus, per unam simplicem essentiam suam omnia cognoscit, nec est ibi aliqua
pluralitas formarum idealium, nisi secundum diversos respectus divinae essentiae ad res cognitas.
Sed in intellectu creato multiplicatur secundum rem quod est unum secundum rem in mente divina, ut non possit
omnia per unum cognoscere; ita tamen quod quanto intellectus creatus est altior, tanto pauciores habet formas ad
plura cognoscenda efficaces.
Et hoc est quod dionysius dicit, XII cap.
Cael. Hierarch., quod superiores ordines habent scientiam magis universalem in inferioribus; et in Lib. De causis
dicitur, quod intelligentiae superiores habent formas magis universales: hoc tamen observato, quod in infimis
Angelis sunt formae adhuc universales, in tantum quod per unam formam possunt cognoscere omnia individua
unius speciei, ita quod illa species sit propria uniuscuiusque particularium secundum diversos respectus eius ad
particularia, sicut essentia divina efficitur propria similitudo singulorum secundum diversos respectus.
Sed intellectus humanus, qui est ultimus in ordine substantiarum intellectualium, habet formas in tantum
particulatas quod non potest per unam speciem nisi unum quid cognoscere: et ideo similitudo speciei existens in
intellectu humano non sufficit ad cognoscenda plura singularia; et propter hoc intellectui adiuncti sunt sensus,
quibus singularia accipiat.
RA1
Ad primum ergo dicendum, quod Angelus nullo modo cognoscit singularia per speciem acquisitam: quia nec per
speciem acceptam a re, sic enim res agerent in intellectum eius, quod est impossibile; neque per aliquam speciem
de novo influxam a Deo revelante ipsi Angelo aliquid de novo, quia species quas Angelus habet apud se
concreatas, sufficiunt ad omnia cognoscibilia cognoscenda. Sed secundum quod per altius lumen intellectus
Angeli elevatur, in altiores conceptiones ex illis speciebus prodire potest; sicut etiam ex eisdem phantasmatum
speciebus intellectus prophetae lumine prophetiae adiutus aliquam cognitionem accipit, ad quam non sufficiebat
naturale lumen intellectus agentis. Restat ergo ut Angelus cognoscat singularia per species concreatas.

137

