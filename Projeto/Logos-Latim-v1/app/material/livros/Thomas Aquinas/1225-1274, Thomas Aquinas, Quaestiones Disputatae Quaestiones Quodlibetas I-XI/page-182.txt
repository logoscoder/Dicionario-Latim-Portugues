SC
Sed contra, quaecumque sunt distincta secundum esse, sunt in supposito distincta. Sed in Christo est unum
tantum suppositum. Ergo et unum tantum esse.
CO
Respondeo. Dicendum, quod esse, dupliciter dicitur, ut patet per Philosophum in V metaph., et in quadam Glossa
Origenis super principium Ioan..
Uno modo, secundum quod est copula verbalis significans compositionem cuiuslibet enuntiationis quam anima
facit: unde hoc esse non est aliquid in rerum natura, sed tantum in actu animae componentis et dividentis.
Et sic esse attribuitur omni ei de quo potest propositio formari, sive sit ens, sive privatio entis; dicimus enim
caecitatem esse.
Alio modo esse dicitur actus entis in quantum est ens, idest quo denominatur aliquid ens actu in rerum natura. Et
sic esse non attribuitur nisi rebus ipsis quae in decem generibus continentur; unde ens a tali esse dictum per
decem genera dividitur.
Sed hoc esse attribuitur alicui dupliciter.
Uno modo ut sicut ei quod proprie et vere habet esse vel est. Et sic attribuitur soli substantiae per se subsistenti:
unde quod vere est, dicitur substantia in I physic..
Omnia vero quae non per se subsistunt, sed in alio et cum alio, sive sint accidentia sive formae substantiales aut
quaelibet partes, non habent esse ita ut ipsa vere sint, sed attribuitur eis esse alio modo, idest ut quo aliquid est;
sicut albedo dicitur esse, non quia ipsa in se subsistat, sed quia ea aliquid habet esse album.
Esse ergo proprie et vere non attribuitur nisi rei per se subsistenti. Huic autem attribuitur esse duplex.
Unum scilicet esse resultans ex his ex quibus eius unitas integratur, quod proprium est esse suppositi
substantiale.
Aliud esse est supposito attributum praeter ea quae integrant ipsum, quod est esse superadditum, scilicet
accidentale; ut esse album attribuitur socrati cum dicitur: socrates est albus.
Quia ergo in Christo ponimus unam rem subsistentem tantum, ad cuius integritatem concurrit etiam humanitas,
quia unum suppositum est utriusque naturae; ideo oportet dicere quod esse substantiale, quod proprie attribuitur
supposito, in Christo est unum tantum; habet autem unitatem ex ipso supposito, et non ex naturis.
Si tamen ponatur humanitas a divinitate separari, tunc humanitas suum esse habebit aliud ab esse divino. Non
enim impediebat quin proprium esse haberet nisi hoc quod non erat per se subsistens; sicut si arca esset quoddam
individuum naturale, ipsa tota non haberet nisi unum esse; quaelibet tamen partium eius ab arca separata
proprium esse habebit.
Et sic patet quod secundum opinionem secundam oportet dicere quod in Christo est unum esse substantiale,
secundum quod esse est suppositi proprie, quamvis sit in eo multiplex esse accidentale.
RA1
Ad primum ergo dicendum, quod vivere dicit esse quoddam specificatum per speciale essendi principium; et
ideo diversitas vitae consequitur diversitatem principiorum vivendi, sed magis respicit ad suppositum subsistens.
RA2
Ad secundum dicendum, quod operatio suppositi non est de integritate unitatis eius, sed consequitur eius
unitatem; unde unius suppositi invenimus multas operationes secundum diversa operationum principia, quae
supposito insunt: sicut homo aliud operatur lingua et manu; sed esse est id in quo fundatur unitas suppositi: unde
esse multiplex praeiudicat unitati essendi.
RA3
Ad tertium dicendum, quod generatio temporalis terminatur non ad esse suppositi aeterni, ut simpliciter per eam
esse incipiat; sed quod incipiat esse suppositum, habens illud esse suppositi humanae naturae.
RA4
Ad quartum dicendum, quod obiectio illa procedit de esse quod in actu animae consistit; quia an est, etiam de
caecitate quaeri potest.
|a3 Articulus 3
TTA
Utrum in Christo sit una tantum filiatio.
TTB
Ad tertium sic proceditur: videtur quod in Christo non sit tantum una filiatio.
AG1
Multiplicata enim causa, multiplicatur effectus. Sed nativitas est causa filiationis.
Ergo cum in Christo sint duae nativitates, erunt etiam duae filiationes.
AG2
Praeterea, impossibile est idem similiter manere et corrumpi. Sed supposito quod beata virgo ante Christi
mortem mortua fuisset, corrupta esset filiatio qua filius matri dicebatur; maneret tamen filiatio aeterna, qua
diceretur filius patris. Ergo alia filiatione dicitur Christus filius patris, et alia filius matris.
182

