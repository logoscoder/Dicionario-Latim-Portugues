Unde distinguitur modus quo Deus est ubique, et quo aliae res quibus aliquo modo competit esse ubique.
Nam huiusmodi dicuntur esse ubique, quia sunt tantum in his quae sunt, et praesentia sunt; Deus autem non
solum in his quae sunt, sed etiam in imaginatis, et in praeteritis et futuris. Item aliae res non sunt ubique sicut in
loco uno, sed sicut in diversis locis. Sed Deus ita est ubique, quod est in quolibet et in toto; quia eius virtus habet
efficaciam non solum in id quod est commune universo, sed etiam in id quod est proprium unicuique rei
particulari; et ideo est in omnibus sicut in uno loco, et sicut in pluribus; quod est proprie esse ubique.
Unde, cum hoc modo solus Deus sit ubique, solius Dei est proprium esse ubique.
RA1
Ad primum ergo dicendum, quod numerus non est in rebus numeratis sicut in loco, sed sicut accidens in
subiecto. Praeterea, unus numerus, licet sit in omnibus numeratis sicut unica essentia, non tamen est in qualibet
parte; quia non quaelibet pars numeratur eodem numero. Item numerus non est omnino unus, sed multitudo
quaedam; Deus autem est in rebus per virtutem suam, et in singulis operatur, ut dictum est.
RA2
Ad secundum dicendum, quod universale dicitur esse ubique et semper magis per remotionem quam per
positionem: non enim dicitur ubique esse et semper, eo quod sit in omni loco et in omni tempore, sed quia
abstrahit ab his quae determinant locum et tempus determinatum. Et praeterea universalia non sunt subsistentia.
RA3
Ad tertium dicendum, quod substantia spiritualis excedit corporalem excessu dignitatis naturae, sed non in
virtute agendi; immo videmus quod multae substantiae spirituales habent determinata corpora in quibus agant,
sicut anima rationalis corpus humanum.
RA4
Ad quartum dicendum, quod si rex non est ubique per totum regnum, est ex defectu regis terreni, propter
circumscriptionem suae substantiae. Deus autem cum sit incircumscriptus, est ubique; et tamen, si non esset
ubique, nihilominus gubernaret omnia providentia sua. Unde in rege terreno non esse praesens est ad defectum,
sed quod gubernet in absentia est ad commendationem. Deus autem et ubique est, et omnia gubernat.
RA5
Ad quintum dicendum, quod huiusmodi distantia et propinquitas creaturarum ad Deum non est secundum locum,
sed secundum similitudinem et dissimilitudinem: nam illa quae magis assimilantur Deo, dicimus esse sibi
propinquiora; quae vero magis recedunt a similitudine ipsius, dicimus esse sibi remotiora.
RA6
Ad sextum dicendum, quod dato quod tota machina mundialis esset unum corpus continuum, non tamen propter
hoc posset imaginari quod esset ubique, sed in uno loco tantum: quia totum illud in quo esset, acciperetur pro
uno loco; et sic non attingeret quodlibet particulare, quod esse ubique complectitur in sua ratione.
|q2 Quaestio 2
TTA
Circa cognitionem vero Dei quaerebatur utrum Deus cognoscat malum per bonum.
TTB
Et videtur quod non.
AG1
Quia cognoscere unum per aliud pertinet ad defectum cognitionis. Sed in divina cognitione nullus potest esse
defectus. Ergo videtur quod Deus non cognoscat malum per bonum.
AG2
Praeterea, cognoscere unum per aliud est in cognoscendo discurrere. Sed in divina cognitione non est discursus.
Ergo, cum cognoscere malum per bonum sit cognoscere unum per aliud, videtur quod Deus non cognoscat
malum per bonum.
AG3
Praeterea, quidquid Deus cognoscit, cognoscit per essentiam suam. Sed malum nec est effectus divinae essentiae,
neque est ei oppositum, ut dicit Augustinus. Ergo videtur quod Deus non cognoscat malum per bonum.
AG4
Praeterea, Philosophus dicit in III de anima, quod intellectus qui semper est in actu, non cognoscit privationem.
Sed intellectus divinus est semper in actu.
Ergo etc..
AG5
Praeterea, omne quod cognoscitur, cognoscitur per aliquam similitudinem in ipso cognoscente existentem. Sed
malum non habet aliquam similitudinem in Deo. Ergo Deus non cognoscit malum per aliquod bonum quod in eo
existat.
SC
Sed contra, est quod Augustinus dicit, quod malum cognoscitur secundum quod ab ipso bono discordat.
CO
215

