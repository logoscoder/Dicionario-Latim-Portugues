Determinando vero eam secundum ius naturale, sic videtur ad praesens de ea dicendum: quod actionum
humanarum multiplex est differentia.
Quaedam enim sunt quae habent deformitatem inseparabiliter annexam, ut fornicatio, adulterium, et alia
huiusmodi, quae nullo modo bene fieri possunt. De numero talium non est habere plures praebendas; alias in
nullo casu dispensationem recipere posset: quod nullus dicit.
Quaedam vero sunt actiones quae de se indifferentes sunt ad bonum vel malum, ut levare festucam de terra, vel
aliquid huiusmodi; inter quarum numerum quidam computant habere plures praebendas, dicentes: ita licitum est
habere plures praebendas, sicut habere plura poma.
Sed hoc non videtur esse verum, cum hoc quod est habere plures praebendas, plurimas in se inordinationes
contineat; utpote quia non est possibile aliquem in pluribus ecclesiis deservire, in quibus est praebendatus: cum
praebendae videantur esse ordinatae quasi quaedam stipendia Deo ibidem ministrantium.
Sequitur etiam diminutio cultus divini, dum unus loco plurium instituitur. Sequitur etiam in aliquibus defraudatio
voluntatum testatorum, qui ad hoc aliqua bona ecclesiis contulerunt, ut certus numerus Deo deservientium ibi
esset. Sequitur etiam inaequalitas; dum unus pluribus beneficiis abundat, et alius nec unum habere potest; et
multa alia huiusmodi, quae de facili patent. Unde non potest contineri inter indifferentes actiones; et multo minus
inter eas quae sunt secundum se bonae, ut dare eleemosynam, et huiusmodi.
Sunt vero quaedam actiones quae absolute consideratae, deformitatem vel inordinationem quamdam important,
quae tamen aliquibus circumstantiis advenientibus bonae efficiuntur; sicut occidere hominem vel percutere, in se
deformitatem quamdam importat, sed si addatur, occidere malefactorem propter iustitiam, vel percutere
delinquentem causa disciplinae, non erit peccatum, sed virtuosum.
In numero harum actionum videtur esse habere plures praebendas.
Quamvis enim aliquas inordinationes contineat; tamen aliae circumstantiae possunt supervenire ita honestantes
actum, quod praedictae inordinationes totaliter evacuantur; utputa si sit necessitas in pluribus ecclesiis eius
obsequio, et possit plus servire ecclesiae vel tantumdem absens quam alius praesens, et si qua alia sunt
huiusmodi. Et tunc, istis conditionibus supervenientibus, cum recta intentione, non erit peccatum, etiam nulla
dispensatione interveniente, si consideretur tantum ius naturale: quia dispensatio ad ius naturale non pertinet, sed
solum ad positivum.
Si vero aliquis hac intentione plura beneficia habeat, ut sit ditior, ut lautius vivat, et ut facilius ad episcopatum
perveniat in aliqua ecclesiarum ubi est praebendatus, non tolluntur praedictae deformitates, sed augentur: quia
cum tali intentione et unum beneficium habere, quod nullam inordinationem importat, esset illicitum: et sic
quidem esset dicendum secundum ius naturale, etiam nullo iure positivo superveniente.
Nunc autem certum est per antiqua iura hoc esse prohibitum. Patet etiam huic prohibitioni consuetudinem esse
contrariam, per quam quidam dicunt illa iura esse abrogata.
Nam per contrariam consuetudinem iura humana abrogantur. Quidam vero dicunt, per hanc consuetudinem
antiqua iura non abrogari, eo quod quaedam decretalis ait: multa per patientiam tolerantur: quae si in iudicium
fuerint deducta, iustitia cogente cassarentur.
Et haec controversia iuristis est relinquenda; quamvis hoc videatur esse probabile, quod quantum ad hoc quod
iura illa antiqua continent, ius naturale abrogari non possit per contrariam consuetudinem, utpote irrationalem.
Quantum autem ad hoc quod solum de iure positivo continent, possunt esse abrogata; praecipue si simulantes
hanc contrariam consuetudinem, in quorum potestate est ius positivum mutare, intendunt per talem
dissimulationem antiqua iura mutare.
Si ergo antiqua iura, quae hoc prohibent, in suo robore maneant, contraria consuetudine non obstante, certum est
non posse aliquem plures praebendas habere absque dispensatione, etiam illis circumstantiis supervenientibus
quae secundum considerationem iuris naturalis actum poterant honestare.
Si autem antiqua iura sunt per consuetudinem abrogata, tunc praedictis circumstantiis supervenientibus, etiam
sine dispensatione licitum est plures praebendas habere; sine quibus circumstantiis licitum non est,
quantumcumque dispensatio interveniat: eo quod dispensatio humana non aufert ligamen iuris naturalis, sed
solum ligamen iuris positivi, quod per hominem statuitur, et per hominem dispensari potest.
RA
Et ex his de facili potest patere responsio ad obiecta.
|q8 Quaestio 8
Prologus
PR
Deinde quaeritur, quantum ad gloriam pertinet.
TTA
Utrum omnes sancti qui sunt per ecclesiam canonizati, sint in gloria, vel aliqui eorum in inferno.
TTB
Et videtur quod aliqui possunt esse in inferno de his qui sunt in ecclesia canonizati.
AG1
196

