Non moechaberis. Exod. XX, 14.
Post prohibitionem homicidii prohibetur adulterium; et congrue, quia vir et uxor sunt quasi unum corpus.
Erunt inquit Dominus, Gen. II, 24, duo in carne una. Et ideo post iniuriam quae infertur personae, nulla maior est
quam illa quae infertur coniunctae.
Prohibetur autem adulterium uxori, et viro. Sed prius dicendum est de uxoris adulterio, quia maius peccatum
videtur committere.
Committit autem tria peccata gravia uxor moechando, quae insinuantur Eccli. XXIII, 32-34: mulier omnis
relinquens virum suum... Primo in lege altissimi incredibilis fuit, secundo virum suum dereliquit, tertio adulterio
fornicata est, et ex alio viro filios statuit sibi.
Primo ergo peccat per incredulitatem, quia legi incredibilis fit: Dominus enim prohibuit adulterium. Item facit
contra Dei ordinationem, Matth. XIX, 6: quos Deus coniunxit, homo non separet. Item contra ecclesiae statuta,
vel sacramentum. Fit enim matrimonium in facie ecclesiae; et ideo adducitur Deus quasi in testem et
fideiussorem de servanda fide: Mal. II, 14: Dominus testificatus est inter te et uxorem pubertatis tuae, quam tu
despexisti. Ergo peccatur contra legem, contra statutum et contra sacramentum Dei.
Secundo peccat per proditionem, quia derelinquit virum. Apostolus, I Cor. VII, 4: mulier sui corporis potestatem
non habet, sed vir: ideo etiam nec castitatem servare potest sine consensu viri.
Et ideo si moechatur, proditionem committit, dum seipsam alteri tradit, sicut servus dans se alteri Domino. Prov.
II, 17: reliquit ducem pubertatis suae, et pacti Dei sui oblita est.
Tertio per furti commissionem, quia ex alieno viro constituit sibi filios; et hoc maximum furtum est, quia totam
hereditatem dat alienis filiis.
Et nota, quod ista deberet studere quod filii intrarent religionem, vel aliquid aliud facerent, ita quod in bonis viri
non succederent.
Est ergo mulier moechans, sacrilega, proditrix, furatrix.
Viri vero peccant non minus quam uxores, licet sibi quandoque blandiantur.
Quod patet ex tribus.
Primo ex aequalitate quam habet; nam vir sui corporis potestatem non habet, sed mulier, ut dicitur I Cor. VII, 4:
et ideo neuter potest aliquid facere sine alterius consensu quantum ad matrimonium. Et ad hoc significandum
Deus non de pede vel capite, sed de costa mulierem formavit. Et ideo matrimonium nunquam statum perfectum
habuit, nisi in lege Christi: quia Iudaeus unus plures habebat uxores, sed uxor non plures viros; et ideo non erat
aequalitas.
Secundo ex viri fortitudine; quia propria passio mulierum est concupiscentia: I Petr. III, 7: viri similiter
cohabitantes secundum scientiam, quasi infirmiori vasculo muliebri impartientes honorem. Et ideo si petis ab
uxore quod tu non vis servare, frangis fidem.
Tertio ex eius auctoritate, quia vir est caput mulieris: unde mulieres non debent loqui in ecclesia, sed domi viros
interrogare, ut dicitur I Cor. XIV. Est ergo vir doctor mulieris; et ideo Deus praeceptum dedit viro. Magis autem
peccat sacerdos quam laicus, et episcopus quam sacerdos, si non servant quae debent, quia docere alios ad ipsos
pertinet. A simili, si vir moechatur, frangit fidem non servando ea quae debet.
Sed tamen uxores attendant ad id quod Christus dicit, Matth. XXIII, 3: omnia quaecumque dixerint vobis,
servate et facite; secundum opera vero eorum nolite facere.
Non moechaberis. Sicut dictum est, Deus tam viris quam mulieribus prohibuit adulterium. Sed sciendum, quod
licet aliqui credant adulterium esse peccatum, tamen non credunt simplicem fornicationem esse peccatum
mortale: contra quos apostolus, Hebr. XIII, 4: fornicatores enim et adulteros iudicabit Deus; I Cor. VI, 9: nolite
errare: neque fornicarii..., neque adulteri, neque molles, neque masculorum concubitores regnum Dei
possidebunt.
A regno autem Dei non excluditur aliquis nisi per peccatum mortale. Ergo est peccatum mortale.
Sed forte dices: non est ratio quare sit peccatum mortale; cum non detur corpus uxoris, sicut in adulterio. Dico
quod si non detur corpus uxoris, datur tamen corpus Christi, quod sibi datum fuit, et consecratum in baptismo. Si
ergo nullus debet facere iniuriam uxori, multo magis nec Christo. I Cor. VI, 15: nescitis quoniam corpora vestra
membra sunt Christi? tollens ergo membra Christi, faciam membra meretricis? absit. Est ergo haeresis dicere,
fornicationem simplicem non esse peccatum mortale.
Et ideo sciendum, quod in isto praecepto, non moechaberis, prohibetur non solum adulterium, sed omnis carnalis
corruptio, praeter eam quae est matrimonii.
Ulterius autem sciendum, quod alii dicunt commixtionem viri et uxoris non esse sine peccato; quod est
haereticum.
Apostolus, Hebr. XIII, 4: sit honorabile connubium in omnibus, et torus immaculatus.
Talis autem coniunctio aliquando non solum sine peccato est, sed etiam est ad meritum vitae aeternae habentibus
caritatem; aliquando est cum peccato veniali; aliquando cum mortali.
Quando enim est cum intentione procreandae prolis, tunc est opus virtutis; quando autem cum intentione
reddendi debitum, tunc est etiam opus iustitiae; quando autem est causa exercendae libidinis, tunc est cum

17

