Et patet primo auctoritate, quia in evangeliis invenimus istas passiones Christo attributas, in quo fuit fontalis
plenitudo sapientiae.
Secundo patet ratione: nam si omnes passiones virtuti contrarientur, essent aliquae potentiae animae quae essent
frustra, immo quae essent homini in nocumentum, quia non haberent aliquos actus convenientes; et sic irascibilis
et concupiscibilis frustra datae essent homini.
Et ideo dicendum est, quod aliquando ira est virtus, aliquando non.
Accipitur enim ira tripliciter.
Primo prout est in solo iudicio rationis absque commotione animi; et ista non dicitur proprie ira, sed iudicium.
Sic enim Dominus puniens malos, iratus dicitur.
Mich. VII, 9: iram Domini portabo, quoniam peccavi ei.
Secundo accipitur prout est passio. Et ista est in appetitu sensitivo. Et est duplex: quia aliquando ordinatur
ratione et continetur sub terminis rationis, quando scilicet quis irascitur quando debet et quantum debet et pro
quo debet, et huiusmodi: et tunc est actus virtutis, et dicitur ira per zelum. Unde Philosophus dicit, quod
mansuetudo non est nullo modo irasci. Ista ergo ira non est peccatum.
Est et tertia ira quae refugit iudicium rationis: et ista semper est peccatum; sed aliquando veniale, aliquando est
mortale: et hoc distinguitur ex eo quod ad iram incitat, quod aliquando est veniale, aliquando est mortale.
Mortale duplex: vel ex genere, vel ex circumstantiis. Homicidium autem videtur esse actus peccati mortalis ex
suo genere, quia directe ordinatur contra praeceptum divinum. Et ideo consensus in homicidium est peccatum
mortale ex genere: quia si actus est mortalis, et consensus in actus erit mortalis. Aliquando autem peccatum
mortale est ex genere, sed tamen motus non est peccatum mortale, quia est sine consensu; sicut si ascendit motus
concupiscentiae ad fornicandum, et non consentitur, non est peccatum mortale.
Similiter ira: est enim motus ad iniuriam illatam vindicandam: haec enim est proprie ira. Si ergo iste motus est
taliter in passione, ita quod ratio deducatur, tunc est peccatum mortale; si autem usque ad consensum non
pervertitur ratio, tunc est peccatum veniale. Si autem motus non sit ex genere peccatum mortale, tunc etsi
consensus adhibeatur, non est peccatum mortale.
Quod ergo dicit, qui irascitur fratri suo, reus erit iudicio, intelligendum est de motu tendente in nocumentum, qui
motus est peccatum mortale, ita quod sit ibi consensus. Eccli. Ult., 14: cuncta quae fiunt, adducet Deus in
iudicium pro omni errato, sive bonum sive malum.
Secunda ratio quare debemus non provocari cito ad iram, est, quia omnis homo diligit libertatem et odit
servitutem.
Non est autem iracundus Dominus sui ipsius. Prov. XXVII, 4: impetum concitati spiritus ferre quis poterit? et
ibidem, 3: grave saxum et onerosa arena; sed ira stulti utroque gravior.
Secundo cavere debet ne diu in ira permaneat. Psal. IV, 5: irascimini, et nolite peccare; Ephes. IV, 26: sol non
occidat super iracundiam vestram.
Et rationem huius assignat in evangelio Dominus, dicens, Matth. V, 25: esto consentiens adversario tuo cito dum
es in via cum eo, ne forte tradat te ministro, et in carcerem mittaris. Amen dico tibi, non exies inde donec reddas
novissimum quadrantem.
Tertio cavere debet ne in ira procedat.
Primo in corde, quod fit quando pervenit ad odium. Est enim differentia inter iram et odium, quia ira subita est,
odium vero diuturnum; et ideo est mortale peccatum.
I Ioan. III, 15: qui odit fratrem suum, homicida est. Et ratio huius est, quia et se interficit spoliando se caritate, et
alium.
Augustinus, in regula: lites aut nullas habeatis, aut quam celerrime finiatis, ne ira crescat in odium, et trabem
faciat de festuca, et animam faciat homicidam. Prov. XV, 18: vir iracundus provocat rixas. Gen. XLIX, 7:
maledictus furor eorum quia pertinax, et indignatio eorum, quia dura.
Quarto cavere debet ne procedat in verbo. Prov. XII, 16: fatuus statim indicat iram suam. Et potest indicare
duobus modis; iniuriando scilicet, et superbe loquendo.
Quantum ad primum dicit Dominus, Matth. V, 22: qui dixerit fratri suo, fatue, reus erit Gehennae ignis. Qui
autem dixerit, racha, reus erit Concilio. Prov. XV, 1: responsio mollis frangit iram, sermo durus suscitat furorem.
Quinto cavere debet ne procedat in opere. In omni enim opere nostro duo debemus observare, scilicet facere
iustitiam et misericordiam. Et ira utrumque impedit: ira enim viri iustitiam Dei non operatur, ut dicitur Iac. I, 20:
quamvis enim velit, tamen non potest. Unde Philosophus quidam dixit cuidam qui eum offenderat: punirem te,
nisi essem iratus.
Prov. XXVII, 4: ira non habet misericordiam, nec erumpens furor. Gen. XLIX, 6: in furore suo occiderunt virum.
Et propter hoc Christus non solum docuit nos cavere ab homicidio, sed ab ira. Bonus enim medicus non tantum
tollit malum quod apparet, sed etiam radicem removet infirmitatis, ne scilicet recidivet: et ideo vult nos abstinere
a principiis peccatorum, et ita ab ira, quae est principium homicidii.
|#8 Articulus 8: De sexto praecepto.

16

