Vanum dicitur aliquando fatuum: Sap. XIII, 1: vani sunt omnes homines in quibus non est scientia Dei. Qui ergo
accipiunt nomen Dei stulte, sicut blasphemi, assumunt nomen Dei in vanum.
Lev. XXIV, 16: qui blasphemaverit nomen Domini, morte morietur.
Non assumes nomen Domini Dei tui in vanum. Sciendum, quod nomen Dei sumitur ad sex.
Primo quidem ad dicti confirmationem sicut in iuramento. Et in hoc confitemur quod prima veritas non est nisi
in Deo.
In hoc autem fit reverentia Deo: unde in lege praecipitur, Deut. VI, quod non iuretur nisi per Deum. Contrarium
faciunt qui aliter iurant. Exod. XXIII, 13: non iurabis per nomina deorum exterorum.
Et quamvis aliquando iuretur per creaturas, tamen sciendum, quod in omnibus his non iuratur nisi per Deum.
Cum enim iuras per animam tuam vel caput tuum, idem est quod eam obligare poenae infligendae a Deo.
Apostolus, II Cor. I, 23: testem Deum invoco in animam meam.
Item cum iuras per evangelium, iuras per Deum, qui dedit evangelium: et ideo peccant qui iurant per Deum de
facili, aut per evangelium.
Secundo sumitur ad sanctificationem.
Baptismus enim sanctificat. Apostolus, I Cor. VI, 11: sed abluti estis, sed sanctificati estis, sed iustificati estis in
nomine Domini nostri Iesu Christi. Hoc autem non habet virtutem nisi in invocatione trinitatis. Ier. XIV, 9: tu
autem in nobis es, Domine, et nomen sanctum tuum invocatum est super nos.
Tertio sumitur ad adversarii expulsionem. Unde ante baptismum abrenuntiatur diabolo. Isai. IV, 1: tantummodo
invocetur nomen tuum super nos, aufert opprobrium nostrum. Et ideo si redis ad peccata, nomen Dei sumitur in
vanum.
Quarto sumitur ad eiusdem nominis confessionem. Apostolus, Rom. X, 14: quomodo ergo invocabunt in quem
non crediderunt? et iterum, vers. 13: omnis enim quicumque invocaverit nomen Domini, salvus erit.
Confitemur autem primo ore ad manifestandum gloriam Dei. Isai. XLIII, 7: omnis qui invocat nomen meum, in
gloriam meam creavi eum. Ergo si dicis aliquid contra gloriam Dei, assumis nomen Dei in vanum.
Confitemur secundo opere, cum ea operamur quae gloriam Dei manifestant.
Matth. V, 16: videant opera vestra bona, et glorificent patrem vestrum qui in caelis est. Contrarium faciunt
quidam, de quibus dicit apostolus, Rom. II, 24: nomen Dei per vos blasphematur inter gentes.
Quinto assumitur ad defensionem.
Prov. XVIII, 10: turris fortissima nomen Domini: ad ipsam currit iustus, et exaltabitur. Marc. Ult., 17: in nomine
meo Daemonia eiicient. Act. IV, 12: non est aliud nomen sub caelo datum hominibus, in quo oporteat nos salvos
fieri.
Sexto sumitur ad operis completionem.
Apostolus, Col. III, 17: omne quodcumque facitis in verbo aut in opere, omnia in nomine Domini nostri Iesu
Christi facite. Psal. Cxxiii, 8: adiutorium nostrum in nomine Domini. Sed quia aliquando aliquis indiscrete
incipit, sicut accidit in voto quod non adimpletur, tunc etiam in vanum nomen Domini assumitur.
Unde Eccli. V, 3: si quid vovisti Deo, ne moreris reddere. Psal. Lxxv, 12: vovete et reddite Domino Deo vestro
omnes qui in circuitu eius affertis munera. Displicet enim ei infidelis et stulta promissio, Eccli. V, 3.
|#5 Articulus 5: De tertio praecepto.
Memento ut diem sabbati sanctifices. Exod. XX, 8.
Hoc est tertium mandatum legis, et convenienter. Primo enim debemus Deum venerari corde: unde praecipitur
quod non colatur nisi unus Deus: unde non habebis deos alienos coram me.
Secundo ore: unde non assumes nomen Domini Dei tui in vanum. Tertio opere: et hoc est: memento ut diem
sabbati sanctifices. Voluit enim ut esset certus dies in quo intenderent homines ad servitium Dei.
Habetur autem hoc praeceptum quinque rationibus.
Primo enim datum fuit ad destructionem erroris. Praevidit enim spiritus sanctus quod futuri erant aliqui dicturi
mundum semper fuisse. II Petr. III, 3-5: venient in novissimis diebus in deceptione illusores iuxta proprias
concupiscentias ambulantes, dicentes: ubi est promissio aut adventus eius? ex quo enim patres dormierunt,
omnia sic perseverant ab initio creaturae.
Latet enim eos hoc volentes quod caeli erant prius et terra de aqua, et per aquam consistens Dei verbo. Voluit
ergo Deus ut custodiretur unus dies in memoriam quod Deus omnia creaverat in sex diebus, et in septimo quievit
a novis creaturis condendis.
Et hanc rationem ponit Dominus in lege, dicens: memento ut diem sabbati sanctifices.
Sed Iudaei in memoriam primae creationis colebant sabbatum; Christus autem veniens fecit novam creationem.
Per primam enim homo terrenus, per secundam homo caelestis effectus est. Gal. VI, 15: in Christo Iesu neque
circumcisio aliquid valet neque praeputium, sed nova creatura.
Et haec nova creatura est per gratiam, quae incepit in resurrectione. Rom. VI, 4-5: quomodo Christus surrexit a
mortuis per gloriam patris, ita et nos in novitate vitae ambulemus. Si enim complantati facti sumus similitudini

10

