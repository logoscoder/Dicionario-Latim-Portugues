feudum, fures sunt, et omnes tenentur ad restitutionem. De secundo Ioan. X, 1: amen amen dico vobis: qui non
intrat per Ostium in ovile ovium, sed ascendit aliunde, ille fur est et latro; et ideo simoniaci fures sunt.
Non furtum facies. Hoc praeceptum, sicut dictum est, prohibet omne male ablatum. Et debent nos inducere
multae rationes ad hoc cavendum.
Prima sumitur ex gravitate. Assimilatur enim hoc peccatum homicidio. Eccli. XXXIV, 25: panis egentium, vita
pauperis est: qui defraudat illum, vir sanguinis est; et iterum, ibidem 27: qui effundit sanguinem, et qui fraudem
facit mercenario, fratres sunt.
Secunda ex periculi qualitate.
Nullum enim peccatum est ita periculosum.
Nullum enim peccatum remittitur sine satisfactione et poenitentia. De omnibus cito poenitet quis; sicut patet de
homicidio, cessante ira; ita et de fornicatione, cessante passione concupiscentiae, et sic de aliis. De hoc autem
peccato licet aliquando poeniteat quis, non tamen de facili satisfacit; et maxime cum non solum teneatur ad id
quod accepit, sed etiam de damno quod fecit patrono ex hoc; et cum hoc etiam tenetur facere poenitentiam de
peccato.
Ideo dicitur Habac. II, 6: vae ei qui multiplicat non sua. Usquequo et aggravat contra se densum lutum? densum
lutum dicit, quod non de facili homo egreditur.
Tertio ex talium inutilitate.
Non enim sunt utilia, neque spiritualiter, Prov. X, 2: nil proderunt thesauri impietatis: divitiae enim spiritualiter
prosunt ad eleemosynas et sacrificia: Prov. XIII, 8: redemptio animae viri divitiae suae; sed de non propriis
dicitur, Isai. Lxi, 8: ego Dominus diligens iudicium, et odio habens rapinam in holocaustum; Eccli. XXXIV, 24:
qui offert sacrificium ex substantia pauperum, quasi qui victimat filium in conspectu patris sui; nec temporaliter,
quia parum durant. Habac. II, 9: vae qui congregat avaritiam in malum domui suae... Et liberari se putat de manu
mali. Prov. XXVIII, 8: qui coacervat divitias usuris, et fenore liberali in pauperes congregat eas. Prov. XIII, 22:
custoditur iusto substantia peccatoris.
Quarto ex nocumenti singularitate: faciunt enim perdere alia: sunt enim sicut ignis paleis commixtus. Iob XV,
34: ignis devoravit tabernacula eorum qui munera libenter accipiunt.
Scias insuper, quod talis non solum suam amittit animam, sed etiam filiorum, quia illi tenentur reddere.
|#10 Articulus 10: De octavo praecepto.
Non loqueris contra proximum tuum falsum testimonium. Exod. XX, 16.
Prohibuit iam Dominus, quod nullus iniurietur proximo suo opere; nunc autem praecipit quod non iniurietur
verbo; et hoc est: non loquaris contra proximum tuum falsum testimonium. Hoc autem potest esse dupliciter: vel
in iudicio, vel in communi locutione.
In iudicio autem tribus modis, secundum quod tres personae possunt facere contra hoc praeceptum.
Prima persona, scilicet accusantis falso.
Lev. XIX, 16: non eris criminator nec susurro in populo. Et nota, quod sicut non debes dicere falsum, ita non
debes tacere verum. Matth. XVIII, 15: si autem peccaverit in te frater tuus, vade, et corripe eum.
Item persona testificantis mentiendo.
Prov. XIX, 5: testis falsus non erit impunitus. Hoc enim praeceptum includit omnia praecedentia: quia aliquando
talis est homicida, aliquando fur etc.. Debent autem isti puniri poena, de qua dicitur, Deut. XIX, 18, 19, 21: cum
diligentissime perscrutantes invenerint falsum testem dixisse contra fratrem suum mendacium, reddent ei sicut
fratri suo facere cogitavit...p non misereberis eius, sed animam (idest vitam) pro anima, oculum pro oculo,
dentem pro dente, manum pro manu, pedem pro pede exiges; et Prov. XXV, 18: iaculum et gladius et sagitta
acuta homo qui loquitur contra proximum suum falsum testimonium.
Item persona iudicis male sententiando.
Lev. XIX, 15: non iniuste iudicabis. Non consideres personam pauperis, nec honores vultum potentis. Iuste
iudica proximo tuo.
In communi locutione peccant aliquando contra hoc praeceptum quinque genera hominum.
Scilicet detractores. Rom. I, 30: detractores Deo odibiles. Dicit enim, Deo odibiles, quia nihil est ita carum
homini sicut fama. Eccle. VII, 2: melius est nomen bonum quam unguenta pretiosa. Prov. XXII, 1: melius est
nomen bonum quam divitiae multae. Detractores autem auferunt hoc. Eccle. X, 11: si mordeat serpens in
silentio, nihil eo minus habet qui occulte detrahit. Unde si famam non restituant, salvari non possunt.
Item qui detractores libenter audit. Eccli. XXVIII, 28: sepi aures tuas spinis, et linguam nequam noli audire, et
ori facito Ostia, et seras auribus tuis. Non debet autem homo tales libenter audire: quinimmo debet detrahenti
ostendere vultum tristem et torvum. Prov. XXV, 23: ventus Aquilo dissipat pluvias, et facies tristis linguam
detrahentem.
Item susurratores, qui scilicet recitant quidquid audiunt. Prov. VI, 16: sex sunt quae odit Dominus, et septimum
detestatur anima eius: (scilicet) eum qui seminat inter fratres discordias. Eccli. XXVIII, 15: susurro et bilinguis
maledictus; multos enim turbavit pacem habentes; et multa quae sequuntur.
19

