Item blanditores, idest adulatores.
Psal. X, 3: laudatur peccator in desideriis animae suae, et iniquus benedicitur.
Isai. III, 12: popule meus, qui beatum te dicunt, ipsi te decipiunt. Psal. Cxl, 5: corripiet me iustus in misericordia,
et increpabit me; oleum autem peccatoris non impinguet caput meum.
Item murmuratores; et hoc maxime abundat in subditis. I Cor. X, 10: neque murmuraveritis. Sap. I, 11: custodite
vos a murmuratione, quae nihil prodest.
Prov. XXV, 15: patientia lenietur princeps, et lingua mollis constringet duritiem.
Non loquaris contra proximum tuum falsum testimonium. In hac prohibitione prohibetur omne mendacium.
Eccli. VII, 14: noli velle mentiri omne mendacium; assiduitas enim illius non est bona. Et hoc propter quatuor.
Primo propter diaboli assimilationem.
Talis enim efficitur diaboli filius. Nam homo ex verbis suis cognoscitur de qua regione et patria sit: nam et
loquela tua manifestum te facit, ut dicitur matth. XXVI, 73. Item homines quidam sunt de genere diaboli, et
dicuntur diaboli filii, qui scilicet loquuntur mendacium: quia diabolus mendax est, et pater eius, ut dicitur Ioan.
VIII. Ipse enim mentitus est, gen. III, 4: nequaquam moriemini. Quidam vero filii Dei, qui scilicet veritatem
loquuntur, quia Deus veritas est.
Secundo propter societatis dissolutionem.
Homines enim simul vivunt: quod esse non posset, si simul verum non dicerent. Apostolus, Ephes. IV, 25:
deponentes mendacium, loquimini veritatem unusquisque cum proximo suo, quoniam sumus invicem membra.
Tertio propter famae amissionem.
Qui enim assuescit mendaciis, non creditur sibi, etiam si verum dicat. Eccli. XXXIV, 4: ab immundo quid
mundabitur: et a mendace quid verum dicetur? quarto propter animae perditionem.
Occidit enim homo mendax animam suam. Sap. I, 11: os quod mentitur, occidit animam. Psal. V, 7: perdes
omnes qui loquuntur mendacium. Unde patet quod est peccatum mortale.
Unde advertas, quia ipsorum mendaciorum quoddam est mortale, quoddam veniale.
Mortale autem est mentiri in his quae sunt fidei; quod pertinet ad praeclaros Magistros et praedicatores: et hoc
gravius omnibus aliis speciebus mendacii: II petr. II, 1: in vobis erunt Magistri mendaces, qui introducent sectas
perditionis. Et aliqui aliquando talia dicunt, ut videantur scire: Isai. LVII, 4: super quem lusistis, super quem
dilatastis os, et eiecistis linguam? nunquid non vos filii scelesti, semen mendax? item aliquando mentiuntur
aliqui in damnum proximi. Col. III, 9: nolite mentiri invicem.
Et haec duo mendacia mortalia sunt.
Aliqui autem mentiuntur pro seipsis; et hoc multipliciter.
Aliquando ex humilitate. Et hoc in confessione quandoque: de quo ait Augustinus: sicut cavendum est ne homo
taceat quod fecit, ita ne dicat quod non fecit. Iob XIII, 7: nunquid Deus indiget vestro mendacio? Eccli. XIX, 23:
est qui nequiter se humiliat, et interiora eius plena sunt dolo; et est iustus qui se nimium submittit a multa
humilitate.
Aliqui ex verecundiae levitate, cum scilicet quis credit verum dicere, et dicit falsum; et hoc advertens
verecundatur retractare.
Eccli. IV, 30: non contradicas verbo veritatis ullo modo, et de mendacio ineruditionis confundere.
Aliqui ex utilitate, quando volunt aliquid adipisci, vel ab aliquo evadere. Isai. XXVIII, 15: posuimus mendacium
spem nostram, et mendacio protecti sumus. Prov. X, 4: qui nititur mendaciis, hic pascit ventos.
Aliqui propter alterius commodum, quando scilicet volunt aliquem a morte vel periculo vel damno aliquo
liberare: et hoc cavendum est, sicut dicit Augustinus.
Eccli. IV, 26: non accipias faciem adversus faciem tuam, nec adversus animam tuam mendacium.
Aliqui propter ludum: et hoc cavendum, ne propter consuetudinem ducat ad mortale.
Sap. IV, 12: fascinatio nugacitatis obscurat bona.
|#11 Articulus 11: De nono praecepto.
Non concupisces rem proximi tui. Exod. XX, 17.
Haec est differentia inter legem divinam et mundanam: quia lex mundana iudicat facta et dicta; divina autem non
haec tantum, sed etiam cogitata. Et ratio huius est, quia illa est per homines, qui iudicant ea quae apparent
exterius; sed divina est a Deo, qui exterius interiusque conspicit. Psal. Lxxii, 26: Deus cordis mei.
I Reg. XVI, 7: homo videt quae foris sunt, Deus autem intuetur cor.
Dictum est autem de praeceptis quae pertinent ad dicta et facta; nunc ergo dicendum est de cogitatis. Nam apud
Deum voluntas pro facto reputatur: unde non concupisces; idest, non solum non auferas facto, sed nec etiam rem
proximi tui concupisces.
Et hoc propter multa.
Primo propter concupiscentiae infinitatem. Concupiscentia enim quid infinitum est. Quilibet autem sapiens debet
intendere finem aliquem, immo nullus debet ire per viam infinitam. Eccle. V, 9: avarus non implebitur pecunia.
Isai. V, 8: vae qui coniungitis domum ad domum, et agrum agro copulatis. Et quod concupiscentia nunquam
20

