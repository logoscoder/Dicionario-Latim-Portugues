Unde cum dicitur, omne opus servile non facietis in eo, potest intelligi de peccato: et ideo contra praeceptum hoc
facit quis, quando in sabbato peccat, quia operando et peccando Deus offenditur. Isai. I, 13-14: sabbatum et
festivitates alias non feram. Et quare? quia iniqui sunt coetus vestri. Calendas vestras et solemnitates vestras
odivit anima mea: facta sunt mihi molesta.
Tertio debemus cavere negligentiam, Eccli. XXXIII, 29: multam malitiam docuit otiositas. Hieronymus, ad
rusticum: semper aliquid boni operis facito, ut te diabolus inveniat occupatum. Et ideo non est bonum custodire
nisi principalia festa, si in aliis debeat homo esse otiosus.
Psal. Xcviii, 4: honor regis iudicium diligit, scilicet discretionem. Unde I Mach. II, dicitur, quod Iudaei quidam
occultati erant, et inimici irruerunt super eos, qui credentes quod se non possent in sabbato defendere, victi et
occisi sunt. Ita accidit multis qui otiosi sunt in festis. Thren. I, 7: viderunt eam hostes, et deriserunt sabbata eius.
Sed tales debent facere sicut illi Iudaei fecerunt: unde I Mach. II, 41, dicitur: quicumque venerit ad nos in bello
in die sabbatorum, pugnemus adversus eum.
Memento ut diem sabbati sanctifices.
Sicut dictum est, homo diem festum debet sanctificare: et dictum est, quod sanctum dicitur duobus modis: quia
et quod mundum est, et quod Deo consecratum est. Item dictum est a quibus tali die abstinere debemus. Nunc
dicendum est in quibus occupari debemus: et sunt tria.
Primo in faciendis sacrificiis. Unde Num. XXVIII, dicitur, quod Deus praecepit quod quolibet die unus agnus
mane, et alius vespere debeat offerri; sed in sabbato debent duplicari. Et significat quod in sabbato debemus
offerre Deo sacrificium, et de omnibus quae habemus. I paralip. XXIX, 14: tua sunt omnia, et quae de manibus
tuis accepimus, dedimus tibi.
Unde primo debemus ultro offerre animam nostram, dolendo de peccatis: Psal. I, 19: sacrificium Deo spiritus
contribulatus, et orando pro beneficiis: Psal. Cxl, 2: dirigatur, Domine, oratio mea, sicut incensum in conspectu
tuo. Factus est enim dies festus ad habendam spiritualem laetitiam, quam facit oratio: unde et tali die multiplicari
debent preces.
Secundo corpus nostrum affligere, et hoc ieiunando: Rom. XII, 1: obsecro vos per misericordiam Dei, ut
exhibeatis membra vestra hostiam viventem Deo, sanctam; laudando: Psal. XLIX, 2: sacrificium laudis
honorificabit me: unde in tali die cantus multiplicantur.
Tertio res tuas sacrificare, et hoc dando eleemosynas. Hebr. XIII, 16: beneficentiae autem et communionis nolite
oblivisci: talibus enim hostis promeretur Deus; et hoc in duplo magis quam in aliis diebus, quia tunc est
communis laetitia. Nehem. VIII, 10: mittite partes his qui non paraverunt sibi, quia sanctus dies Domini est.
Secundo in verborum Dei studiis, sicut et Iudaei faciunt hodie. Act. XIII, 27: voces prophetarum quae per omne
sabbatum leguntur. Unde et christiani, quorum iustitia debet esse perfectior, debent tali die convenire ad
praedicationes et ad officium ecclesiae. Ioan. VIII, 47: qui ex Deo est, verba Dei audit; item loqui utilia:
apostolus, Ephes. IV, 29: omnis sermo malus ex ore vestro non procedat: sed si quis bonus, ad aedificationem.
Ista enim duo utilia sunt animae peccatoris, quia immutant cor eius in melius.
Ierem. XXIII, 29: verba mea sunt quasi ignis ardens, dicit Dominus, et quasi malleus conterens petram.
Contrarium autem accidit etiam in perfectis non loquentibus utilia, vel audientibus.
Apostolus, I Cor. XV, 33-34: corrumpunt bonos mores colloquia mala. Evigilate iusti, et nolite peccare; et psal.
Cxviii, 11: in corde meo abscondi eloquia tua. Eloquium enim et instruit ignorantem: Psal. Eodem, 105: lucerna
pedibus meis verbum tuum; et inflammat tepescentem: Psal. Civ, 19: eloquium Domini inflammavit eum.
Tertio in divinorum exercitiis.
Hoc autem perfectorum est. Psal. XXXIII, 9: vacate et videte quoniam suavis est Dominus. Et hoc propter
quietem animae.
Sicut enim corpus fatigatum quietem desiderat, ita et anima. Locus autem animae Deus est: Psal. XXX, 3: esto
mihi in Deum protectorem, et in locum refugii. Hebr. IV, 9-10: itaque relinquitur sabbatismus populo Dei: qui
enim ingressus est in requiem eius, etiam ipse requievit ab operibus suis, sicut a suis Deus. Sap. VIII, 16: intrans
in domum meam, quiescam cum illa.
Sed antequam ad hanc quietem perveniat anima, oportet tres quietes praecedere.
Prima ab inquietudine peccati.
Isai. LVII, 20: cor autem impii quasi mare fervens, quod quiescere non potest.
Secunda a passionibus carnis; quia caro concupiscit adversus spiritum, spiritus autem adversus carnem, ut dicitur
Gal. V.
Tertia ab occupationibus mundi. Luc. X, 41: martha, martha, sollicita es, et turbaris erga plurima. Et tunc post
haec anima libere quiescit in Deo. Isai. LVIII, 13-14: si vocaveris sabbatum delicatum tunc delectaberis super
Domino.
Propterea sancti omnia dimiserunt; quia haec est pretiosa margarita, quam qui invenit homo abscondit, et prae
gaudio illius vadit, et vendit universa quae habet, et emit eam, ut dicitur Matth. XIII.
Haec enim requies vita aeterna, et delectatio aeterna est. Psal. Cxxxi, 14: haec requies mea in saeculum saeculi:
hic habitabo, quoniam elegi eam: ad quam nos perducat.

12

