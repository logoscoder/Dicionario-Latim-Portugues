Matth. XVII, 20: hoc genus Daemoniorum non eiicitur nisi per orationem et ieiunium.
Si enim duo pugnarent, et velles unum iuvare, alterum vero non: oportet primo auxilium dare, secundo vero
subtrahere.
Inter spiritum autem et carnem est praelium continuum: unde oportet quod si vis quod spiritus vincat, quod des
ei auxilium, et hoc fit per orationem; carni vero subtrahas, et hoc fit per ieiunium; nam caro per ieiunium
debilitatur.
Quarto licitis occupationibus insistendo. Eccli. XXXIII, 29: multam malitiam docuit otiositas. Ezech. XVI, 49:
haec fuit iniquitas sodomae, superbia, saturitas panis, et abundantia, et otium.
Hieronymus: semper aliquid boni facito, ut te diabolus inveniat occupatum. Inter omnes autem occupationes
melior est studium Scripturarum. Hieronymus, ad Paulinum: ama studia Scripturarum, et carnis vitia non amabis.
Haec ergo sunt decem verba, de quibus dicit Dominus, Matth. XIX, 17: si vis ad vitam ingredi, serva mandata.
Duae enim sunt radices principales omnium mandatorum, scilicet dilectio Dei et proximi.
Diligenti autem Deum tria necesse est facere: scilicet quod non habeat alium Deum, et quantum ad hoc dicit: non
coles deos alienos. Secundo quod honoret eum; et quantum ad hoc dicit: non assumes nomen Dei tui in vanum.
Tertio quod libenter quiescat in eo; et quantum ad hoc dicit: memento ut diem sabbati sanctifices.
Diligentem autem proximum oportet quod primo faciat ei honorem debitum: unde dicit: honora patrem tuum.
Secundo quod abstineat a faciendo ei malum; et hoc vel facto: unde dicit, non occides, quod est in persona
propria; non adulterabis, quod est in persona coniuncta; non furtum facies, quod est in rebus exterioribus. Item
dicto, ibi, non falsum testimonium dices; vel corde: et quantum ad hoc dicit: non concupisces rem proximi tui, et
non desiderabis uxorem proximi tui.

22

