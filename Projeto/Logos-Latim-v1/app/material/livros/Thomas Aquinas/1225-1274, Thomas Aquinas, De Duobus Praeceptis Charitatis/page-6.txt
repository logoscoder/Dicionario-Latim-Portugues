Secundum est divinum praeceptum.
Christus enim in recessu suo inter omnia alia praecepta, hoc praeceptum discipulis praecipue commendavit
dicens, Ioan. XV, 12: hoc est praeceptum meum, ut diligatis invicem sicut dilexi vos. Nullus enim praecepta
divina servat qui proximum odit. Unde istud est signum observantiae divinae legis, dilectio proximi. Unde
Dominus, Ioan. XIII, 35: in hoc cognoscent omnes quia discipuli mei estis, si dilectionem habueritis ad invicem.
Non dicit in suscitatione mortuorum, non in aliquo evidenti signo; sed hoc est signum, si dilectionem habueritis
ad invicem. Et hoc beatus ioannes recte considerabat: unde dicebat: nos scimus quoniam translati sumus de
morte ad vitam.
Et quare? quoniam diligimus fratres. Qui non diligit, manet in morte.
Tertium est naturae communicatio.
Sicut enim dicitur Eccli. XIII, 19, omne animal diligit simile sibi. Unde cum omnes homines sint similes in
natura, invicem se diligere debent. Et ideo odire proximum non solum est contra divinam legem, sed etiam
contra legem naturae.
Quartum utilitatis consecutio.
Omnia enim alterius alii sunt utilia per caritatem. Haec enim est quae unit ecclesiam, et omnia communia facit.
Psal.
Cxviii, 63: particeps ego sum omnium timentium te, et custodientium mandata tua.
Diliges proximum tuum sicut teipsum. Istud est secundum praeceptum legis, et est de dilectione proximi.
Quantum autem proximum diligere debeamus, iam dictum est; et dicendum restat de modo dilectionis: qui
quidem innuitur cum dicitur, sicut teipsum.
Circa quod verbum quinque considerare possumus, quae in dilectione proximi servare debemus.
Primum est quia debemus eum diligere vere sicut nos: quod facimus, si propter seipsum ipsum diligimus, non
propter nos.
Ideo notandum, quod triplex est amor; quorum duo non sunt veri, tertius autem verus.
Primus est qui est propter utile. Eccli. VI, 10: est amicus socius mensae, et non permanebit in die necessitatis.
Sed certe iste non est verus amor. Deficit enim deficiente utilitate. Et tunc nolumus bonum proximo, sed potius
bonum utilitatis volumus nobis.
Est et alius amor qui est propter delectabile.
Et hic etiam non est verus, quia deficiente delectabili deficit. Et ideo nolumus bonum propter hoc principaliter
proximo, sed potius bonum suum nobis volumus.
Tertius est amor qui est propter virtutem.
Et iste solus est verus. Tunc enim non diligimus proximum propter bonum nostrum, sed propter suum.
Secundum est quod debemus diligere ordinate: ut scilicet non diligamus eum supra Deum vel quantum Deum,
sed iuxta sicut teipsum debes diligere. Cant. II, 4: ordinavit in me caritatem. Hunc ordinem docuit Dominus
Matth. X, 37, dicens: qui amat patrem aut matrem plus quam me, non est me dignus; et qui amat filium aut
filiam super me, non est me dignus.
Tertium est quod debemus eum diligere efficaciter. Non enim te solum diligis, sed etiam procuras studiose tibi
bona, et vitas mala. Sic quoque debes facere proximo. I Ioan. III, 18: non diligamus verbo neque lingua, sed
opere et veritate.
Sed certe illi pessimi sunt qui ore diligunt et corde nocent; de quibus psal. XXVII, 3: loquuntur pacem cum
proximo suo, mala autem in cordibus eorum. Apostolus, Rom. XII, 9: dilectio sine simulatione.
Quartum, quod debemus eum diligere perseveranter, sicut et te perseveranter diligis. Prov. XVII, 17: omni
tempore diligit qui amicus est, et frater in angustiis comprobatur: scilicet tam tempore adversitatis quam
prosperitatis; immo tunc, scilicet tempore adversitatis, maxime probatur amicus, ut dicitur ibidem.
Sed sciendum, quod duo sunt quae iuvant ad amicitiam conservandam.
Primum est patientia: vir enim iracundus suscitat rixas, ut dicitur Prov. XXVI, 21.
Secundum est humilitas, quae causat primum, scilicet patientiam: Prov. XIII, 10: inter superbos semper iurgia
sunt. Qui enim considerat magna de se, et despicit alium, non potest defectus illius pati.
Quintum est quod eum debemus diligere iuste et sancte, ut scilicet eum non diligamus ad peccandum, quia nec te
sic debes diligere, cum Deum ex hoc amittas. Unde Ioan. XV, 9: manete in dilectione mea: de qua dilectione
dicitur Eccli. XXIV, 24: ego mater pulchrae dilectionis.
Diliges proximum tuum sicut teipsum. Hoc praeceptum Iudaei et Pharisaei male intelligebant, credentes quod
Deus praeciperet diligendos amicos, et odiendos inimicos; et ideo per proximos intelligebant tantum amicos.
Hunc autem intellectum intendit Christus reprobare, dicens Matth. V, 44: diligite inimicos vestros, benefacite his
qui oderunt vos.
Sciendum autem, quod quicumque odit fratrem suum, non est in statu salutis. I Ioan. II, 9: qui... Odit fratrem
suum, in tenebris est. Est autem attendendum, quod etiam in hoc invenitur quaedam contrarietas. Nam sancti
aliquos oderunt: Psal. Cxxxviii, 22: perfecto odio oderam illos; et in evangelio Luc. XIV, 26: si quis... Non odit
patrem suum et matrem et uxorem et filios et fratres et sorores, adhuc autem et animam suam, non potest meus
esse discipulus.
6

