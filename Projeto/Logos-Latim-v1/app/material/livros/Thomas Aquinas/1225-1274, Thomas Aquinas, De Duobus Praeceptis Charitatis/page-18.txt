veniali, quando scilicet non excedit limites matrimonii. Quando autem excedit, ut scilicet si posset, extenderet se
ad aliam, tunc est mortale.
Sciendum autem, quod adulterium et fornicatio prohibentur propter multa.
Primo enim perimit animam. Prov. VI, 32: qui adulter est, propter cordis inopiam perdet animam suam. Et dicit,
propter cordis inopiam, quod est quando caro dominatur spiritui.
Secundo privat vita: talis enim secundum legem debet mori, ut dicitur Lev. XX, et Deut. XXII. Et quod
aliquando non puniatur corporaliter, est in malum suum; quia poena corporalis, quae cum patientia toleratur, est
in remissionem peccatorum: punietur tamen postea in vita futura.
Tertio consumit substantiam suam: unde Luc. XV, de filio prodigo dicitur, quod dissipavit substantiam suam
vivendo luxuriose.
Eccli. IX, 6: ne des fornicariis animam tuam in ullo, ne perdas te et haereditatem tuam.
Quarto vilificat prolem. Sap. III, 16-17: filii adulterorum in consummatione erunt, et ab iniquo toro semen
exterminabitur; et si quidem longae vitae erunt, in nihilum computabuntur, et sine honore. I Cor. VII, 14:
alioquin filii vestri immundi essent, nunc autem sancti sunt. Nunquam etiam habent honorem in ecclesia, si
clerici sine dedecore haberi possunt.
Quinto privat honore, et specialiter mulieres.
Eccli. IX, 10: omnis mulier quae est fornicaria, quasi stercus in via conculcabitur; et de viro dicitur Prov. VI, 33:
turpitudinem et ignominiam congregat sibi, et opprobrium illius non delebitur. Gregorius etiam dicit, quod
peccata carnalia sunt maioris infamiae et minoris culpae quam spiritualia. Et ratio huius est, quia est commune
cum bestiis. Psal. XLVIII, 21: homo, cum in honore esset, non intellexit: comparatus est iumentis insipientibus,
et similis factus est illis.
|#9 Articulus 9: De septimo praecepto.
Non furtum facies. Exod. XX, 15.
Dominus prohibuit principaliter in lege sua iniuriam proximi: et primo iniuriam in propriam personam, ibi, non
occides; secundo in persona coniuncta, ibi, non moechaberis; tertio in rebus, hic, non furtum facies.
Et sciendum, quod in hoc praecepto prohibetur omne male ablatum.
Committitur enim furtum multis modis.
Primo occulte accipiendo. Matth. XXIV, 43: si sciret paterfamilias qua hora fur venturus esset: et hoc
vituperabile est, quia est proditio quaedam. Eccli. V, 17: super furem enim est confusio.
Secundo violenter auferendo: et haec est maior iniuria. Iob XXIV, 9: vim fecerunt depraedantes pupillos. Inter
istos sunt mali principes et reges. Sophon. III, 3: principes eius in medio eius quasi leones rugientes; iudices eius
lupi vespere, non relinquebant in mane. Isti enim faciunt contra intentionem Domini volentis iustum regnum, et
dicentis, Prov. VIII, 15: per me reges regnant, et legum conditores iusta decernunt.
Et aliquando talia faciunt per modum furti, aliquando per violentiam. Isai. I, 23: principes tui infideles, socii
furum: omnes diligunt munera, sequuntur retributionem.
Aliquando condendo leges, et statuendo ad lucrandum tantum. Isai. X, 1: vae qui condunt leges iniquas; et
Augustinus dicit, quod omnis mala dominatio furtum est: unde dicit: quid regna, nisi latrocinia? tertio mercedem
non solvendo.
Lev. XIX, 13: non morabitur opus mercenarii tui apud te usque mane. Et hoc intelligitur quod homo cuilibet dare
debet quod suum est, sive principi, sive praelato, sive clerico etc. Rom. XIII, 7: reddite ergo omnibus debita: cui
tributum, tributum; cui vectigal, vectigal. Tenemur enim regibus custodientibus pacem nostram dare mercedem.
Quarto fraudem in mercationibus committendo: unde dicitur deut. XXV, 13: non habebis in sacculo diversa
pondera; et Lev. XIX, 35-36: nolite facere iniquum aliquid in iudicio, in regula, in pondere, in mensura. Statera
iusta, et aequa sint pondera, iustus modius, aequusque sextarius; Prov. XX, 23: abominatio est apud Deum
pondus et pondus: statera dolosa non est bona. Hoc est etiam contra caupones, qui miscent aquam vino. In hoc
etiam prohibetur usura. Psal. XIV, 1: quis habitavit in tabernaculo tuo, aut quis requiescet in monte sancto tuo?
et postea, 5: qui pecuniam suam non dedit ad usuram.
Hoc est etiam contra campsores, qui multas falsitates committunt, et contra venditores pannorum et aliarum
rerum.
Sed dices forsitan: quare non possum dare pecuniam sicut equum vel domum? dicendum, quod in illis est
peccatum quae bis venduntur. In domo autem sunt duo: scilicet substantia et usus. Aliud autem est habere
domum, et aliud uti domo: unde separatim possum usum vendere sine domus venditione; et ita in omnibus
huiusmodi.
Unde si aliqua sunt quae consistant in ipso usu tantum, et usus eorum est distractio, non potest fieri id quod de
domo. Denariis enim utimur distrahendo, et frumento consumendo: et ideo si usum vendis, bis vendis.
Quinto dignitates emendo, sive temporales, sive spirituales. De primo, iob XX, 15: divitias quas devoravit,
evomet et de ventre illius extrahet eas Deus. Omnes enim tyranni, qui VI tenent regna vel provinciam vel

18

