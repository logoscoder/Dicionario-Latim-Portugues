|#6 Articulus 6: De quarto praecepto.
Honora patrem tuum et matrem tuam, ut sis longaevus super terram quam Dominus Deus tuus dabit tibi. Exod.
XX, 12.
Perfectio hominis consistit in dilectione Dei et proximi. Et ad dilectionem Dei pertinent tria praecepta quae
scripta fuerunt in prima tabula; ad dilectionem vero proximi septem quae sunt in secunda tabula. Sed, sicut
dicitur I Ioan. III, non debemus diligere verbo neque lingua, sed opere et veritate. Homo enim sic diligens debet
duo facere: scilicet fugere malum, et facere bonum. Unde quaedam sunt in praeceptis inducentia ad bonum, alia
autem sunt prohibentia facere malum.
Et sciendum, quod cavere a malo faciendo est in potentia nostra; sed facere cuilibet bonum non possumus: et
ideo dicit beatus Augustinus, quod nos omnes debemus diligere, sed non omnibus tenemur benefacere. Sed inter
omnes debemus benefacere coniunctis nobis: quia, si quis suorum, et maxime domesticorum, curam non habet,
infidelis est, I ad tim. V, 8. Inter omnes autem propinquos sunt nobis propinquiores pater et mater; et ideo dicit
Ambrosius: primo debemus diligere Deum; secundo patrem et matrem; et hoc est quod dicit: honora patrem
tuum et matrem tuam.
Et huiusmodi rationem reddit Philosophus, qui dicit, quod ex magno beneficio recepto ab eis non possumus eis
respondere ex aequali: et ideo bene potest pater offensus expellere filium, sed non e converso.
Dant autem parentes filio tria.
Primo stabilimentum quoad esse. Eccli. VII, 29: honora patrem tuum, et gemitus matris tuae non obliviscaris.
Memento quoniam nisi per illos natus non fuisses.
Secundo nutrimentum sive fulcimentum quoad necessaria vitae. Nudus enim intrat filius in hunc mundum, ut
dicitur Ioan. I, sed a parentibus sustentatur.
Tertio documentum. Hebr. XII, 9: patres quidem carnis nostrae eruditores habuimus.
Eccli. VII, 25: filii tibi sunt? erudi illos.
Et debent parentes dare duo documenta filiis, et cito: quia, ut dicitur Prov. XXII, 6, adolescens iuxta viam suam,
etiam cum senuerit, non recedet ab ea; et Thren. III, 27: bonum est viro cum portaverit iugum ab adolescentia
sua. Et sunt illa quae docuit tobias filium suum tobiae IV, scilicet timorem Domini, et abstinere ab omni peccato.
Et hoc est contra illos qui delectantur in malitiis filiorum.
Sed, sicut dicitur Sap. IV, 6, ex iniquis omnes filii qui nascuntur, testes sunt nequitiae adversus parentes. Unde
Deus punit peccatum in filio, ut dicitur Exod. XX.
Igitur filii a parentibus habent esse, nutrimentum et disciplinam. Et quia esse habemus ab eis, debemus magis
revereri quam dominos, a quibus solum res, praeterquam Deum, a quo habemus animam.
Eccli. III, 8-10: qui timet Dominum, honorat parentes, et quasi dominis serviet his qui se genuerunt, in opere et
sermone, et omni patientia. Honora patrem tuum et matrem tuam, ut superveniat tibi benedictio a Deo.
Et in hoc etiam honoras teipsum: quia, sicut dicitur Eccli. III, 13, gloria hominis ex honore patris sui, et dedecus
filii pater sine honore.
Item quia dant nobis nutrimentum in pueritia, et nos debemus eis dare in senectute. Eccli. III, 14-15: fili, suscipe
senectam patris tui, et non contristes eum in vita illius; et si defecerit sensu, veniam da; et ne spernas eum in tua
virtute.
Quam malae famae est qui derelinquit patrem.
Et est maledictus a Deo qui exasperat matrem.
Ad confusionem illorum qui contra faciunt, ponit cassiodorus in epistolis, Lib. 2, quod ciconiae cum parentes
earum pennas, senio cogente, laxaverunt, nec ad proprios cibos idonei possunt inveniri, plumis suis genitorum
membra foventes, escis corpora laxa reficiunt, et pia vicissitudine iuvenes reddunt quod a parentibus parvuli
susceperunt.
Item tertio quia docuerunt nos, debemus eis obedire. Coloss. III, 20: filii obedite parentibus vestris per omnia,
nisi scilicet in his quae sunt contra Deum. Hieronymus, ad Heliodorum: solum pietatis genus in hac re esse
crudelem. Luc. XIV, 26: si quis non odit patrem suum et matrem...
Non potest meus esse discipulus. Deus enim verior pater est. Deut. XXXII, 6: nunquid non ipse est pater tuus,
qui possedit et fecit et creavit te? honora patrem tuum et matrem tuam. Inter omnia praecepta huic tantum
adiungitur: ut sis longaevus super terram. Et ratio huius est, ne credatur non deberi praemium honorantibus
parentes, quia est naturale.
Sed sciendum, quod honorantibus parentes quinque desiderabilia promittuntur.
Et primum est gratia in praesenti, et gloria in futuro, quae maxime desiderantur.
Eccli. III, 9: honora patrem tuum, ut superveniat tibi benedictio a Deo, et benedictio illius in novissimo maneat.
Contrarium debetur maledicentibus; et etiam in lege maledicuntur a Deo, ut dicitur Deut. XXVII; et Luc. XVI,
10, dicitur: qui in modico iniquus est, et in maiori iniquus est.
Sed vita naturalis quasi nihil est in comparatione ad vitam gratiae. Si ergo non recognoscis beneficium vitae
naturalis quam habes a parentibus, indignus es vita gratiae quae maior est, et per consequens vita gloriae, quae
maxima est.
13

