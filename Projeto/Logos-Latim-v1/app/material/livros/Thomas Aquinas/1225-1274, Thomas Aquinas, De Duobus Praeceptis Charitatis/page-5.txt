in anima, sicut nec vir in uxore. Et ideo dicit ipse Exod. XX, 5: ego sum Deus tuus zelotes. Nihil enim vult quod
diligamus quantum eum aut praeter eum.
Quartum est omnimoda peccatorum vitatio. Nullus enim potest diligere Deum in peccato existens. Matth. VI, 24:
non potestis Deo servire et mammonae.
Unde si in peccato existis, Deum non diligis. Sed ille diligebat qui dicebat, Isai. XXXVIII, 3: memento quomodo
ambulaverim coram te in veritate et in corde perfecto. Praeterea dicebat elias, III reg. XVIII, 21: quousque
claudicatis in duas partes? sicut claudicans nunc huc nunc illuc inclinatur; sic et peccator nunc peccat, nunc
Deum quaerere nititur. Et ideo Dominus dicit, ioelis II, 12: convertimini ad me in toto corde vestro.
Sed contra istud praeceptum duo genera hominum peccant.
Illi scilicet homines, qui vitando unum peccatum, utputa luxuriam, aliud committunt, ut usuram. Sed nihilominus
damnantur: quia qui offendit in uno, factus est omnium reus, ut dicitur Iac. II, 10.
Item sunt aliqui qui confitentur quaedam, quaedam non, vel quantum ad diversos confessionem dividunt. Sed isti
non merentur, immo peccant in hoc, quia Deum decipere intendunt, et quia divisionem in sacramento
committunt.
Quantum ad primum dicit quidam: impium est a Deo dimidiam sperare veniam.
Quantum ad secundum, Psal. Lxi, 9: effundite coram illo corda vestra: quia videlicet omnia sunt in confessione
revelanda.
Iam ostensum est quod homo se Deo dare tenetur. Nunc considerandum est quid homo de se Deo dare debeat.
Debet enim homo Deo dare quatuor: scilicet cor, animam, mentem et fortitudinem.
Et ideo dicitur Matth. XXII, 37: diliges Dominum Deum tuum ex toto corde tuo, et ex tota anima tua, et ex tota
mente tua et ex tota virtute, idest fortitudine tua.
Sciendum est autem, quod per cor intelligitur hic intentio. Est autem intentio tantae virtutis quod omnia opera ad
se trahit: unde quaecumque bona mala intentione facta, in mala convertuntur.
Luc. XI, 34: si oculus tuus (idest intentio) nequam fuerit, totum corpus tenebrosum erit; idest, congeries
bonorum operum tuorum tenebrosa erit. Et propterea in omni opere nostro intentio ponenda est in Deo.
Apostolus, I Cor. X, 31: sive ergo manducatis, sive bibitis, vel aliud quid facitis, omnia in gloriam Dei facite.
Sed bona intentio non sufficit; immo oportet quod adsit bona voluntas, quae per animam significatur. Frequenter
enim aliquis bona intentione operatur, sed inutiliter, cum bona voluntas desit; ut si quis furetur ut pascat
pauperem, est quidem recta intentio, sed deest rectitudo debitae voluntatis. Unde nullum malum bona intentione
factum excusatur. Rom. III, 8: qui dicunt, faciamus mala ut veniant bona: quorum damnatio iusta est.
Tunc autem adest bona voluntas intentioni, quando ipsa voluntas voluntati divinae concordat; quod quotidie
postulamus dicentes: fiat voluntas tua sicut in caelo et in terra; et Psal. XXXIX, 9: ut facerem voluntatem tuam,
Deus meus, volui. Et propter hoc dicit, in tota anima tua.
Anima enim in Scriptura frequenter pro voluntate accipitur, ut Hebr. X, 38: quod si subtraxerit se, non placebit
animae meae, idest voluntati meae.
Sed aliquando est bona intentio et bona voluntas, sed in intellectu quandoque aliquod peccatum habetur, et ideo
totus intellectus dandus est Deo. Apostolus, II Cor. X, 5: in captivitatem redigentes omnem intellectum in
obsequium Christi. Multi enim in opere non peccant, sed tamen volunt ipsa peccata cogitare frequenter; contra
quos dicitur Isai. I, 16: auferte malum cogitationum vestrarum.
Sunt etiam multi qui in sua sapientia confidentes, nolunt fidei assentire, et tales non dant mentem Deo. Contra
hos dicitur Prov. III, 5: ne innitaris prudentiae tuae.
Sed istud non sufficit; immo totam virtutem et fortitudinem Deo dare oportet. Psal. LVIII, 10: fortitudinem
meam ad te custodiam. Aliqui enim sunt qui fortitudinem suam tribuunt ad peccandum, et in hoc suam potentiam
manifestant; contra quos dicitur Isai. V, 22: vae qui potentes estis ad bibendum vinum, et viri fortes ad
miscendam ebrietatem. Aliqui ostendunt potentiam suam vel virtutem in nocendo proximis; deberent eam
ostendere in subveniendo ipsis. Prov. XXIV, II: erue eos qui ducuntur ad mortem; et qui trahuntur ad interitum,
liberare ne cesses.
Igitur ad diligendum Deum danda sunt ista Deo: scilicet intentio, voluntas, mens, fortitudo.
|#2 Articulus 2: De dilectione proximi.
Interrogatus Christus quod esset maximum mandatum, uni interrogationi duas responsiones dedit. Et prima fuit:
diliges Dominum Deum tuum; de quo dictum est. Secunda vero fuit: et proximum tuum sicut teipsum. Ubi
considerandum est, quod qui hoc servat, totam legem implet. Apostolus, Rom. XIII, 10: plenitudo ergo legis est
dilectio.
Sed sciendum, quod ad dilectionem proximi quatuor nos inducunt.
Primo divinus amor: quia sicut dicitur I Ioan. IV, 20: si quis dixerit quoniam diligo Deum, et fratrem suum
oderit, mendax est. Qui enim dicit se diligere aliquem, et filium eius vel eius membra odio habet, mentitur.
Omnes autem fideles filii et membra Christi sumus. Apostolus, I cor. XII, 27: vos estis corpus Christi, et membra
de membro. Et ideo qui odit proximum, non diligit Deum.
5

