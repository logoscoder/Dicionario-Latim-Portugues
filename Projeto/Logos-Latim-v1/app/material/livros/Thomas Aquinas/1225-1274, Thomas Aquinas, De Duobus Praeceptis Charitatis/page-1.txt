OPERA OMNIA
SANCTI THOMAE AQUINATIS
-----oOo----Textum electronicum praeparavit et indexavit
Ricardo M. Rom n, S. R. E. Presbyterus
Bonis Auris, MCMXCVIII

|*DE_DUOBUS_PRAECEPTIS CHARITATIS
|+PR Prologus
Tria sunt homini necessaria ad salutem: scilicet scientia credendorum, scientia desiderandorum, et scientia
operandorum.
Primum docetur in symbolo, ubi traditur scientia de articulis fidei; secundum in oratione dominica; tertium
autem in lege.
Nunc autem de scientia operandorum intendimus: ad quam tractandam quadruplex lex invenitur.
Prima dicitur lex naturae; et haec nihil aliud est nisi lumen intellectus insitum nobis a Deo, per quod
cognoscimus quid agendum et quid vitandum. Hoc lumen et hanc legem dedit Deus homini in creatione. Sed
multi credunt excusari per ignorantiam, si hanc legem non observant.
Sed contra eos dicit propheta in Psal. IV, 6: multi dicunt: quis ostendit nobis bona? quasi ignorent quid sit
operandum.
Sed ipse ibidem 7, respondet: signatum est super nos lumen vultus tui, Domine: lumen scilicet intellectus, per
quod nota sunt nobis agenda. Nullus enim ignorat quod illud quod nollet sibi fieri, non faciat alteri, et cetera
talia.
Sed licet Deus in creatione dederit homini hanc legem, scilicet naturae, diabolus tamen in homine superseminavit
aliam legem, scilicet concupiscentiae. Quousque enim in primo homine anima fuit subdita Deo, servando divina
praecepta, etiam caro fuit subdita in omnibus animae vel rationi. Sed postquam diabolus per suggestionem
retraxit hominem ab observantia divinorum praeceptorum, ita etiam caro fuit inobediens rationi. Et inde accidit
quod licet homo velit bonum secundum rationem, tamen ex concupiscentia ad contrarium inclinatur. Et hoc est
quod apostolus dicit Rom. VII, 23: video autem aliam legem in membris meis, repugnantem legi mentis meae. Et
inde est quod frequenter lex concupiscentiae legem naturae et ordinem rationis corrumpit. Et ideo subdit
apostolus, ibid.: captivantem me in lege peccati, quae est in membris meis.
Quia ergo lex naturae per legem concupiscentiae destructa erat, oportebat quod homo reduceretur ad opera
virtutis, et retraheretur a vitiis: ad quae necessaria erat lex Scripturae.
Sed sciendum, quod homo retrahitur a malo et inducitur ad bonum ex duobus.
Primo, timore: primum enim propter quod aliquis maxime incipit peccatum vitare, est consideratio poenae
inferni, et extremi iudicii. Et ideo dicitur Eccli. I, 16: initium sapientiae timor Domini; et ibidem 27: timor
Domini expellit peccatum.
Licet enim ille qui ex timore non peccat, non sit iustus: inde tamen incipit iustificatio.
Hoc ergo modo retrahitur homo a malo et inducitur ad bonum per legem Moysi, quam quidam irritantes, morte
puniebantur.
Hebr. X, 28: irritam quis faciens legem Moysi, sine ulla miseratione duobus vel tribus testibus moritur.
Sed quia modus iste est insufficiens, et lex quae data erat per Moysen, hoc modo, scilicet per timorem, retrahebat
a malis, insufficiens fuit: licet enim coercuerit manum, non coercebat animum; ideo est alius modus retrahendi a
malo et inducendi ad bonum, modus scilicet amoris.
Et hoc modo fuit data lex Christi, scilicet lex evangelica, quae est lex amoris.
Sed considerandum est quod inter legem timoris et legem amoris triplex differentia invenitur.
Et primo, quia lex timoris facit suos observatores servos, lex vero amoris facit liberos. Qui enim operatur solum
ex timore, operatur per modum servi; qui vero ex amore, per modum liberi vel filii. Unde apostolus II Cor. III,
17: ubi spiritus Domini, ibi libertas; quia scilicet tales ex amore ut filii operantur.
Secunda differentia est quia observatores primae legis ad bona temporalia introducebantur. Isai. I, 19, si
volueritis et audieritis me, bona terrae comedetis.
1

