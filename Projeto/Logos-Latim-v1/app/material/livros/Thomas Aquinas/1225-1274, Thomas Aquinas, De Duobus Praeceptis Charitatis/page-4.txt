Ad acquirendam igitur caritatem primum est diligens divini verbi auditio. Et hoc manifestum est satis ex his quae
sunt apud nos. Audientes enim bona de aliquo, in eius dilectionem accendimur. Sic et Dei verba audientes,
accendimur in amorem ipsius. Psal. Cxviii, 140: ignitum eloquium tuum vehementer, et servus tuus dilexit illud.
Item Psal. Civ, 19: eloquium Domini inflammavit eum. Et propterea illi duo discipuli divino amore aestuantes
dicebant, Luc. XXIV, 32: nonne cor nostrum ardens erat in nobis dum loqueretur in via, et aperiret nobis
Scripturas? unde et Act. X, legitur, quod praedicante Petro, spiritus sanctus in auditores divini verbi cecidit.
Et hoc frequenter accidit in praedicationibus, quod qui duro corde accedunt, propter verbum praedicationis ad
divinum amorem accenduntur.
Secundum est bonorum continua cogitatio. Psal. XXXVIII, 4: concaluit cor meum intra me. Si ergo vis divinum
amorem consequi, mediteris bona. Durus enim nimis esset qui divina beneficia quae consecutus est, pericula
etiam quae evasit, et beatitudinem quae sibi a Deo repromittitur, cogitans, ad divinum amorem non accenderetur.
Unde Augustinus: durus est animus hominis, qui etsi dilectionem nolit impendere, saltem non velit rependere.
Et universaliter, sicut cogitationes malae destruunt caritatem, ita bonae eam acquirunt, nutriunt et conservant.
Unde iubemur Isai. I, 16: auferte malum cogitationum vestrarum ab oculis meis. Sap. I, 3: perversae cogitationes
separant a Deo.
Sunt autem et duo quae habitam caritatem augent.
Primum est cordis separatio a terrenis.
Cor enim perfecte in diversa ferri non potest. Unde nullus valet Deum et mundum diligere. Et ideo quanto magis
ab amore terrenorum noster animus elongatur, tanto magis firmatur in dilectione divina.
Unde Augustinus dicit in Lib. 83 quaest.: caritatis venenum est spes adipiscendorum aut retinendorum
temporalium; nutrimentum eius est imminutio cupiditatis; perfectio, nulla cupiditas: quia radix omnium malorum
est cupiditas. Quisquis igitur caritatem nutrire vult, instet minuendis cupiditatibus.
Est autem cupiditas amor adipiscendi aut obtinendi temporalia. Huius imminuendae initium est Deum timere, qui
solus timeri sine amore non potest. Et propter hoc ordinatae fuerunt religiones, in quibus et per quas a mundanis
et corruptibilibus animus trahitur, et erigitur ad divina: quod signatur II Mac. I, 22, ubi dicitur: refulsit sol, qui
prius erat in nubilo.
Sol, idest intellectus humanus, est in nubilo, quando deditus est terrenis; sed refulget, quando a terrenorum
amore elongatur et retrahitur. Tunc enim splendet, et tunc divinus amor in eo crescit.
Secundum est firma patientia in adversis. Manifestum est enim quod quando gravia pro eo quem diligimus,
sustinemus, amor ipse non destruitur, immo crescit. Cant. VIII, 7: aquae multae (idest tribulationes multae) non
potuerunt extinguere caritatem. Et ideo sancti viri qui adversitates pro Deo sustinent, magis in eius dilectione
firmantur; sicut artifex illud artificium magis diligit in quo plus laboravit. Et inde est quod fideles quanto plures
afflictiones pro Deo sustinent, tanto magis elevantur in amore ipsius. Gen. VII, 17: multiplicatae sunt aquae
(idest tribulationes) et elevaverunt arcam in sublime, idest ecclesiam, vel animam viri iusti.
|#1 Articulus 1: De dilectione Dei.
Interrogatus Christus ante passionem, a legisperitis, quod esset maximum et primum mandatum, dixit, Matth.
XXII, 37: diliges Dominum Deum tuum ex toto corde tuo, et in tota anima tua, et in tota mente tua; hoc est
maximum et primum mandatum.
Et vere istud est maius et nobilius et utilius inter omnia mandata, sicut satis manifestum est. In hoc enim omnia
mandata implentur.
Sed ad hoc quod istud praeceptum dilectionis possit perfecte impleri, quatuor requiruntur.
Primum est divinorum beneficiorum rememoratio: quia omnia quae habemus, sive anima, sive corpus, sive
exteriora, habemus a Deo: et ideo oportet quod sibi de omnibus serviamus, et eum diligamus corde perfecto.
Nimis enim ingratus est qui cogitans alicuius beneficia, eum non diligit.
Haec recogitans David dicebat, I paralip. XXIX, 14: tua sunt omnia: quae de manu tua accepimus, dedimus tibi.
Et ideo in eius laudem dicitur Eccli. XLVII, 10: de omni corde suo laudavit Dominum, et dilexit Deum qui fecit
illum.
Secundum est divinae excellentiae consideratio. Deus enim maior est corde nostro, I Ioan. III: unde si toto corde
et viribus ei serviamus, adhuc non sufficimus. Eccli. XLIII, 32-33: glorificantes Dominum quantumcumque
potueritis, supervalebit adhuc... Benedicentes Dominum exaltate illum quantum potestis: maior est enim omni
laude.
Tertium est mundanorum et terrenorum abdicatio. Magnam enim iniuriam Deo facit qui aliquid ei adaequat.
Isai. XL, 18: cui similem fecistis Deum? tunc autem alia Deo adaequamus, quando res temporales et
corruptibiles simul cum Deo diligimus. Sed hoc est omnino impossibile.
Propterea dicitur Isai. XXVIII, 20: coangustatum est stratum, ita ut alter decidat; et pallium breve utrumque
operire non potest. Ubi cor hominis assimilatur strato arcto et pallio brevi. Cor enim humanum arctum est in
respectu ad Deum: unde quando alia ab eo in corde tuo recipis, ipsum expellis: ipse enim non patitur consortem

4

