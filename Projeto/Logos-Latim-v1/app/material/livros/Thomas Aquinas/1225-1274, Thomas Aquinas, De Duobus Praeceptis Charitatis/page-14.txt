Secundum desiderabile est vita: unde ut sis longaevus super terram.
Dicitur Eccli. III, 7: qui honorat patrem suum, vita vivet longiore. Et nota, quod vita longa est quando est plena:
quae non mensuratur tempore, sed actione, secundum Philosophum. Tunc autem plena est vita quando est
virtuosa. Et ideo virtuosus et sanctus diu vivit, quamvis cito moriatur corporaliter. Ideo dicitur Sap. IV, 13-14:
consummatus in brevi, explevit tempora multa: placita enim erat Deo anima illius.
Optime autem mercatur ille qui tantum facit una die quantum alius in uno anno.
Et nota, quod aliquando accidit quod longior vita causa est mortis corporalis et spiritualis, sicut accidit Iudae.
Praemium ergo est vita corporalis.
Sed contrarium, scilicet mortem, acquirunt illi qui iniuriantur parentibus.
Habemus enim ab eis vitam, sicut milites a rege feudum; et ideo sicut dignum est quod illi amittant pro
proditione feudum, ita isti propter iniuriam illatam parentibus vitam. Prov. XXX, 17: oculum qui subsannat
patrem, et qui despicit partum matris suae, suffodiant eum corvi de torrentibus et comedant eum filii aquilae. Per
filios aquilae intelliguntur reges et principes, per corvos officiales; et si aliquando non puniuntur corporaliter,
mortem tamen spiritualem effugere non possunt.
Propterea pater non debet potestatem multam dare filiis. Eccli. XXXIII, 21: dum adhuc superes, et aspiras, non
immutet te omnis caro; item, ibid. 20: filio, mulieri, fratri et amico non des potestatem super te in vita tua, et ne
dederis illis possessionem in vita tua ne forte poeniteat te.
Tertium est habere filios sibi gratos et acceptos. Naturaliter enim pater thesaurizat filiis, sed non e converso.
Eccli. III, 6: qui honorat patrem suum, iucundabitur in filiis. Matth. VII, 2: in qua mensura mensi fueritis,
remetietur vobis.
Quartum est habere famam laudabilem. Eccli. III, 13: gloria hominis ex honore patris sui; et iterum, 18, quam
malae famae est qui derelinquit patrem.
Quintum est habere divitias.
Eccli. III, 11: benedictio patris firmat domos filiorum; maledictio autem matris eradicat fundamenta.
Honora patrem tuum et matrem tuam. Notandum, quod non solum dicitur aliquis pater ratione carnalis
generationis; sed quibusdam aliis rationibus aliqui dicuntur patres, et cuilibet eorum debetur aliqua reverentia.
Dicuntur enim patres apostoli et alii sancti per doctrinam et exemplum fidei.
Apostolus, I Cor. IV, 15: nam si decem millia paedagogorum habeatis in Christo, sed non multos patres: nam in
Christo Iesu per evangelium ego vos genui. Et ideo dicitur Eccli. XLIV, 1: laudemus viros gloriosos et parentes
nostros in generatione sua: laudemus autem non ore, sed imitatione. Et hoc fit, si non invenitur in nobis
contrarium eius quod laudamus. Hebr. XIII, 7: mementote praepositorum vestrorum... Quorum intuentes exitum
conversationis, imitamini fidem.
Dicuntur etiam praelati patres; et isti venerandi sunt, sunt enim Dei ministri.
Luc. X, 16: qui vos audit, me audit; et qui vos spernit, me spernit. Et ideo debemus eos honorare obediendo:
apostolus, Hebr. XIII, 17: obedite praepositis vestris, et subiacete eis; et decimas praebendo: Prov. III, 9: honora
Dominum de tua substantia, et de primitiis frugum tuarum da pauperibus.
Item reges et principes: IV reg. V, 13: pater, etsi rem grandem dixisset tibi propheta, certe facere debueras: qui
dicuntur patres, quia debent intendere bonum populi. Et istos honoramus per subiectionem: Rom. XIII, 1: omnis
anima potestatibus sublimioribus subdita sit. Et hoc non solum timore, sed amore; nec solum propter rationem,
sed etiam propter conscientiam.
Et ratio huius est, quia, secundum apostolum ibidem, omnis potestas a Deo est; et ideo reddendum est debitum;
quia cui tributum, tributum; cui vectigal, vectigal; cui timorem, timorem; cui honorem, honorem, Rom. XIII, 7.
Prov. XXIV, 21: time Dominum, fili mi, et regem.
Item benefactores. Eccli. IV, 10: esto pupillis misericors ut pater: est enim proprium patris benefacere filiis. Et
ideo tenemur reddere vicem in benefaciendo.
Eccli. XXIX, 20: gratiam fideiussoris ne obliviscaris.
Ingratis enim accidit illud sap. XVI, 29: ingrati spes tanquam hibernalis glacies tabescet.
Item aetate. Deut. XXXII, 7: interroga patrem tuum, et annuntiabit tibi; maiores tuos, et dicent tibi. Lev. XIX,
32: coram cano capite consurge, et honora personam senis. Eccli. XXXII, 13: in medio magnatorum loqui non
praesumas, et ubi sunt senes non multum loquaris. Ibid. 9, audi tacens; et pro reverentia accedet tibi bona gratia.
Omnes igitur isti venerandi sunt: quia omnes portant quodammodo similitudinem patris qui in caelis est. Et de
istis dicitur Luc. X, 16: qui vos spernit, me spernit.
|#7 Articulus 7: De quinto praecepto.
Non occides. Exod. XX, 13.
In lege divina, per quam ordinamur ad dilectionem Dei et proximi, praecipitur non solum facere bonum, sed
etiam declinare a malo. Inter alia autem maius malum quod possit fieri proximo, est occidere eum; et hoc
prohibetur cum dicitur, non occides.
Circa quod praeceptum tripliciter est erratum.
14

