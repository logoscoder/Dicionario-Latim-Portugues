Et bene dicit, operit, quia scilicet a Deo non videntur ut puniat. Sed licet dicat quod operit multitudinem, tamen
Salomon dicit, Prov. X, 12, quod universa delicta operit caritas. Et hoc maxime manifestat Magdalenae
exemplum, luc. VII, 47: dimissa sunt ei peccata multa: et causa subditur: quoniam dilexit multum.
Sed forte dicet aliquis: sufficit ergo caritas ad delenda peccata, et non est necessaria poenitentia. Sed
considerandum, quod nullus vere diligit qui non vere poenitet.
Manifestum est enim quod quanto magis aliquem diligimus, tanto magis dolemus si ipsum offendimus. Et hic est
unus caritatis effectus.
Item causat cordis illuminationem.
Sicut enim dicit iob XXXVII, 19: omnes involvimur tenebris. Frequenter enim nescimus quid agendum vel
desiderandum.
Sed caritas docet omnia necessaria ad salutem. Ideo dicitur I Ioan. II, 27: unctio eius docet vos de omnibus. Et
hoc ideo est, quia ubi caritas, ibi spiritus sanctus, qui novit omnia, qui deducit nos in viam rectam, sicut dicitur in
Psal. Cxlii.
Ideo dicitur Eccli. II, 10: qui timetis Deum, diligite illum; et illuminabuntur corda vestra, scilicet ad sciendum
necessaria ad salutem.
Item perficit in homine perfectam laetitiam. Nullus enim vere gaudium habet, nisi existens in caritate.
Quicumque enim aliquod desiderat, non gaudet nec laetatur nec quietatur donec illud adipiscatur.
Et accidit in rebus temporalibus quod non habitum appetatur, et habitum despicitur et taedium generat; sed non
sic est in spiritualibus; immo qui Deum diligit, habet ipsum, et ideo animus diligentis et desiderantis quietatur in
eo. Qui enim manet in caritate, in Deo manet, et Deus in eo, ut dicitur I Ioan. IV, 16.
Item efficit pacem perfectam.
Accidit enim in rebus temporalibus, quod frequenter desiderantur; sed ipsis habitis adhuc animus desiderantis
non quiescit; immo uno habito aliud appetit. Isai. LVII, 20: cor autem impii quasi mare fervens, quod quiescere
non potest. Item ibidem, 20: non est pax impiis, dicit Dominus. Sed non sic accidit in caritate circa Deum. Qui
enim diligit Deum, pacem perfectam habet.
Psal. Cxviii, 165: pax multa diligentibus legem tuam, et non est illis scandalum.
Et hoc ideo est, quia solus Deus sufficit ad implendum desiderium nostrum: Deus enim maior est corde nostro,
sicut dicit apostolus: et ideo dicit Augustinus in I confessionum: fecisti nos Domine ad te, et inquietum est cor
nostrum, donec requiescat in te. Psal. Cii, 5: qui replet in bonis desiderium tuum.
Item facit caritas hominem magnae dignitatis. Omnes enim creaturae ipsi divinae maiestati serviunt (omnia enim
ab ipso sunt facta) sicut artificialia subserviunt artifici; sed caritas de servo facit liberum et amicum. Unde ait
Dominus apostolis, Ioan. XV, 15: iam non dicam vos servos... Sed amicos.
Sed nunquid Paulus non servus; sed et alii apostoli, qui se servos scribunt? sed sciendum, quod duplex est
servitus.
Prima est timoris; et haec est poenosa, et non meritoria. Si enim aliquis a peccato abstinet solum timore poenae,
non meretur ex hoc, sed adhuc est servus. Secunda est amoris. Si enim quis operatur non timore iustitiae sed
amore divino, non sicut servus operatur, sed sicut liber, quia voluntarie.
Et ideo dicit: iam non dicam vos servos.
Et quare? ad hoc respondet apostolus, Rom. VIII, 15: non accepistis spiritum servitutis iterum in timore; sed
accepistis spiritum adoptionis filiorum. Timor enim non est in caritate, sicut dicitur I Ioan. IV; habet enim
poenam; sed caritas facit non solum liberos, sed etiam filios, ut scilicet filii Dei nominemur et simus, ut dicitur I
Ioan. III.
Tunc enim extraneus efficitur alicuius filius adoptivus, quando acquiritur sibi ius.
In hereditate illius. Sic et caritas acquirit ius in hereditate Dei, quae est vita aeterna: quia, ut dicitur Rom. VIII,
16-17: ipse spiritus testimonium reddit spiritui nostro, quod sumus filii Dei. Si autem filii, et heredes: heredes
quidem Dei, coheredes autem Christi. Sap. V, 5: ecce quomodo computati sunt inter filios Dei.
Ex iam dictis patent utilitates caritatis. Postquam igitur tam utilis est, studiose laborandum est ad acquirendam
eam et retinendam.
Sed sciendum, quod nullus a se caritatem habere potest, immo solius Dei est donum: unde ioannes dicit: non
quasi nos dilexerimus Deum, sed quoniam ipse prior dilexit nos: quia videlicet non propterea ipse nos diligit quia
nos prius dilexerimus eum; sed hoc ipsum quod diligimus eum, causatur in nobis ex dilectione ipsius.
Considerandum etiam, quod licet omnia dona sint a patre luminum, istud tamen donum, scilicet caritatis, omnia
alia dona superexcellit. Omnia enim alia sine caritate et spiritu sancto habentur, cum caritate vero necessario
spiritus sanctus habetur. Apostolus, Rom. V, 5: caritas Dei diffusa est in cordibus nostris per spiritum sanctum,
qui datus est nobis. Sive enim sit donum linguarum, sive scientiae, sive prophetiae, absque gratia et spiritu
sancto habentur.
Sed licet caritas sit donum divinum, ad ipsam tamen habendam requiritur dispositio ex parte nostra.
Et ideo sciendum, quod duo specialiter ad acquirendam caritatem necessaria sunt, et duo ad augmentum caritatis
iam acquisitae.

3

