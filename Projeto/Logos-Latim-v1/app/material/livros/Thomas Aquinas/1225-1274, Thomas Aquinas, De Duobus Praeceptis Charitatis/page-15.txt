Quidam enim dixerunt, quod non licet occidere etiam bruta animalia. Sed hoc falsum est, quia non est peccatum
uti illis quae sunt subdita hominis potestati. Est etiam naturalis ordo quod plantae sint in nutrimentum
animalium, et quaedam animalia in nutrimentum aliorum, et omnia in nutrimentum hominum. Gen. IX, 3: quasi
olera virentia tradidi vobis omnia. Philosophus etiam dicit in politica, quod venatio est sicut iustum bellum.
Apostolus I cor. X, 25: omne quod in macello venit, manducate nihil interrogantes propter conscientiam.
Ergo, non occides homines.
Quidam dixerunt hic prohibitum esse homicidium hominis omnino.
Unde homicidas dicunt esse iudices saeculares, qui condemnant secundum leges aliquos. Contra quos dicit
Augustinus, quod Deus per hoc praeceptum non abstulit sibi potestatem occidendi: unde deut. XXXII, 39: ego
occidam, et vivere faciam.
Est ergo licitum illis qui mandato Dei occidunt, quia tunc Deus facit. Omnis enim lex mandatum Dei est. Prov.
VIII, 15: per me reges regnant, et legum conditores iusta decernunt. Et apostolus, Rom. XIII, 4: si malum feceris,
time: non enim sine causa gladium portat, Dei enim minister est.
Moysi quoque dicitur, Exod. XXII, 18: maleficos non patieris vivere. Id enim quod licitum est Deo, licitum est et
ministris eius, per mandatum ipsius. Constat autem quod Deus non peccat, cum sit auctor legum, infligendo
mortem propter peccatum. Rom. VI, 23: stipendia peccati mors. Ergo nec minister eius. Est ergo sensus: non
occides propria auctoritate.
Alii vero dixerunt, quod per hoc quod dicitur, non occides, prohibetur non occidere alium; unde dicebant, quod
licitum erat occidere seipsum. Sic enim invenitur de Samsone, iudic. XVI, et de catone, et de quibusdam
virginibus quae se in flammas iniecerunt, sicut recitat Augustinus I de Civit. Dei. Sed ad hoc respondet
Augustinus ibidem, dicens: qui se occidit, hominem utique occidit. Si ergo hominem non licet occidere, nisi
auctoritate Dei: ergo nec seipsum, nisi vel auctoritate Dei, vel instinctu spiritus sancti, sicut dicitur de Samsone.
Ergo non occides.
Sciendum est etiam, quod hominem occidere contingit multipliciter.
Primo manu. Isai. I, 15: manus vestrae sanguine plenae sunt: quod quidem est non solum contra caritatem qua
praecipitur ut diligas proximum sicut teipsum: I ioan. III, 15: omnis homicida non habet vitam aeternam in se
manentem; verum etiam contra naturam: quia, ut dicitur eccli. XIII, 19, omne animal diligit sibi simile.
Unde Exod. XXI, 12: qui percusserit hominem volens occidere, morte moriatur. Et hic quidem crudelior est lupo,
de quo dicitur in 4 animalium, quod si lupo detur caro lupi, non comedit.
Item ore. Et hoc fit dando consilium alicui contra aliquem, provocando, accusando et detrahendo. Psal. LVI, 5:
filii hominum, dentes eorum arma et sagittae, et lingua eorum gladius acutus.
Tertio adiutorio. Prov. I, 15: fili mi, ne ambules cum eis... Pedes enim illorum ad malum currunt, et festinant ut
effundant sanguinem.
Item consensu. Rom. I, 32: digni sunt morte non solum qui ea faciunt, sed etiam qui consentiunt facientibus.
Consentis autem quodammodo, quando potes impedire: Prov. XXIV, 11: erue eos qui ducuntur ad mortem; et
iterum si vires suppetunt, sed dimittis negligentia vel avaritia. Ambrosius: pasce fame morientem: si non paveris,
occidisti.
Et sciendum, quod aliqui occidunt solum corpus, de quo dictum est; alii animam, auferendo vitam gratiae,
trahendo scilicet ad peccatum mortale.
Ioan. VIII, 44: ille homicida erat ab initio, inquantum scilicet traxit ad peccatum. Alii autem utrumque, et hoc
dupliciter. Primo in destructione praegnantium: occiduntur enim pueri in corpore et in anima. Secundo
interficiendo seipsum.
Non occides. Christus dat in evangelio, Matth. V, quandam doctrinam, quae est, quod iustitia nostra debet esse
maior iustitia legis. Unde docet perfectius servari mandata legis a christianis quam Iudaei servaverunt. Et ratio
huius est, quia maiori labore acquiritur maior merces. II Cor. IX, 6: qui parce seminat, parce et metet. In lege
enim promittebantur temporalia et terrena: Isai. I, 19: si volueritis et audieritis me, bona terrae comedetis; sed in
lege nostra promittuntur caelestia et aeterna. Ergo iustitia, quae est observantia mandatorum, debet abundare,
cum maior expectetur merces.
Inter alia autem praecepta facit mentionem de isto, dicens Matth. V, 21-22: audistis quod dictum est antiquis,
non occides.
Ego autem dico vobis, quia omnis qui irascitur fratri suo, reus erit iudicio, idest poena quam lex adiudicavit.
Exod. XXI, 14, ubi dicitur: si quis per industriam occiderit proximum suum, et per insidias; ab altari meo evelles
eum, ut moriatur.
Debet autem quilibet quinque modis ab ira cavere.
Primo ne cito provocetur. Iac. I, 19: sit omnis homo velox ad audiendum, tardus autem ad loquendum, et tardus
ad iram.
Et ratio est, quia ira peccatum est, et punitur a Deo.
Sed nunquid omnis ira est contraria virtuti? circa hoc duplex est opinio.
Stoici enim dixerunt, quod nulla passio cadit in sapientem; immo volebant quod vera virtus esset in quiete
mentis. Peripatetici autem dixerunt, quod ira cadit in sapientem, sed moderata: et est opinio verior.
15

