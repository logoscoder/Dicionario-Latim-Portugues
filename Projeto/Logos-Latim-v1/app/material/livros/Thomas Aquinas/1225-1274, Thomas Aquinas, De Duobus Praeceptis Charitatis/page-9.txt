vel tribus testibus moritur: quanto magis putatis deteriora mereri supplicia qui filium Dei conculcaverit, et
sanguinem testamenti pollutum duxerit, in quo sanctificatus est, et spiritui gratiae contumeliam fecerit? Rom.
VII, 3: vivente viro vocabitur adultera, si fuerit cum alio viro: et talis debet comburi. Vae ergo peccatori
ingredienti terram duabus viis, et claudicantibus in duas partes.
Quarta ratio est ex dominii diabolici gravitate. Ier. XVI, 13: servietis diis alienis die ac nocte, qui non dabunt
vobis requiem. Non enim quiescit in uno peccato, sed potius nititur ad aliud ducere.
Qui facit peccatum, servus est peccati, Ioan. VIII, 34; ideo non de facili quis egreditur de peccato, Gregorius:
peccatum quod per poenitentiam non diluitur, mox suo pondere in aliud trahit.
Contrarium est de dominio divino: quia praecepta eius gravia non sunt. Matth. XI, 30: iugum enim meum suave
est, et onus meum leve. Satis enim reputatur quis facere, si tantum facit pro Deo quantum fecit pro peccato.
Rom. VI, 19: sicut exhibuistis membra vestra servire immunditiae et iniquitati ad iniquitatem; ita nunc exhibete
membra vestra servire iustitiae in sanctificationem.
Sed de servis diaboli dicitur sap. V, 7: lassati sumus in via iniquitatis et perditionis, et ambulavimus vias
difficiles; et Ier. IX, 5: ut inique agerent, laboraverunt.
Quinta est ex praemii sive muneris immensitate. In nulla enim lege talia promittuntur praemia sicut in lege
Christi. Saracenis enim promittuntur fluvii lactis et mellis, Iudaeis terra promissionis; sed christianis Angelorum
gloria. Matth. XXII, 30: erunt sicut Angeli Dei in caelo.
Hoc considerans Petrus ait, Ioan. VI, 69: Domine, ad quem ibimus? verba vitae aeternae habes.
|#4 Articulus 4: De secundo praecepto.
Non assumes nomen Domini Dei tui in vanum. Exod. XX, 7.
Hoc est secundum praeceptum legis: et sicut non est nisi unus Deus quem debemus colere, ita non est nisi unus
quem debemus maxime venerari. Et primo quantum ad nomen: unde non assumes nomen Domini Dei tui in
vanum.
Sciendum, quod vanum dicitur tripliciter.
Aliquando enim dicitur falsum.
Psal. XI, 3: vana locuti sunt unusquisque ad proximum suum. Assumis ergo nomen Dei in vanum, quando
assumis illud ad confirmationem falsitatis. Zach. VIII, 17: iuramentum mendax ne diligatis; ibidem XIII, 3: non
vives, quia locutus es mendacium in nomine Domini.
Talis autem facit iniuriam Deo, sibi ipsi, et omnibus hominibus.
Deo quidem, quia cum iurare per Deum nihil aliud sit nisi invocare eius testimonium, cum iuras falsum: aut
credis Deum nescire verum, et sic ponis ignorantiam in Deo, cum tamen omnia nuda et aperta sint oculis eius, ut
dicitur ad Hebr. IV; aut quod diligat mendacium, cum tamen odiat ipsum: Psal. V, 7: perdes omnes qui loquuntur
mendacium; aut derogas potentiae, quasi non possit de eo punire.
Item facit iniuriam sibi ipsi: obligat enim se iudicio Dei. Nihil est autem aliud dicere, per Deum ita est, nisi quod
Deus puniat me, si non est ita.
Item iniuriatur aliis hominibus. Nulla enim inter aliquos societas durare potest, nisi credant sibi invicem. Dubia
autem iuramentis confirmantur. Hebr. VI, 16: omnis controversiae finis ad confirmationem est iuramentum.
Iniuriatur ergo Deo, crudelis est sibi, et noxius et hominibus.
Aliquando dicitur vanum, inutile. Psal. Xciii, 11: Dominus scit cogitationes hominum, quoniam vanae sunt. Et
ideo confirmando vanitatem assumitur nomen Dei in vanum.
In veteri enim lege prohibitum fuit ut non iuraretur falsum: Deut. V, 11: non usurpabis nomen Dei tui frustra.
Sed Christus prohibuit non nisi in necessitate iurare; et ideo dicitur Matth. V, 33-34: audistis quia dictum est
antiquis, non iurabis. Ego autem dico vobis: nolite iurare omnino. Et huius ratio est, quia in nulla parte ita
fragiles sumus sicut in lingua: quia eam nullus domare potuit, sicut dicitur Iac. III, et ideo de levi posset homo
deierare. Matth. V, 37: sit sermo vester, est est, non non; et iterum, vers. 34: ego autem dico vobis: nolite iurare
omnino.
Et nota, quod iuramentum est sicut medicina, quae non semper accipitur, sed in necessitate. Et ideo, ut dicitur
Matth. V, 37, quod his amplius est, a malo est. Eccli. XXIII, 9: iurationi non assuescat os tuum: multi enim casus
in illa. Nominatio vero Dei non sit assidua in ore tuo, et nominibus sanctorum ne admiscearis: quoniam non eris
immunis ab eis.
Aliquando autem dicitur vanum, peccatum vel iniustitia. Psal. IV, 3: filii hominum usquequo gravi corde? ut
quid diligitis vanitatem? qui ergo iurat pro peccato faciendo, assumit nomen Dei sui in vanum. Iustitiae vero
partes sunt facere bonum, et dimittere malum. Si ergo iuras facere furtum, vel aliud huiusmodi, hoc contra
iustitiam est: et quamvis non sit servandum hoc iuramentum, tamen sic iurans periurus est. Talis fuit Herodes
contra ioannem, Marc. VI. Similiter contra iustitiam facit qui iurat non facere bonum, sicut non intrare ecclesiam
vel religionem: et hoc etiam iuramentum non est servandum, et tamen periurus est iurans.
Non est ergo iurandum de falso, non de inutili, non etiam de iniustitia: et ideo dicitur Ier. IV, 2: et iurabis, vivit
Dominus, in veritate et in iudicio et in iustitia.
9

