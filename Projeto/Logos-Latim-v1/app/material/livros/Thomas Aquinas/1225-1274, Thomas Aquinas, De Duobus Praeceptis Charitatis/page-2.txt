Sed observatores secundae legis, in bona caelestia introducuntur. Matth. XIX, 17, si vis ad vitam ingredi, serva
mandata; et ibid. III, 2: poenitentiam agite: appropinquavit enim regnum caelorum.
Tertia differentia est, quia prima gravis: Act. XV, 10: cur tentatis imponere iugum super cervicem nostram, quod
neque nos neque patres nostri portare potuerunt? secunda autem levis: Matth. XI, 30: iugum enim meum suave
est; et onus meum leve; apostolus, Rom. VIII, 15: non accepistis spiritum servitutis iterum in timore, sed
accepistis spiritum adoptionis filiorum.
Sicut ergo iam praedictum est, quadruplex lex invenitur: et prima quidem lex naturae, quam Deus in creatione
infudit; secunda lex concupiscentiae; tertia lex Scripturae; quarta est lex caritatis et gratiae, quae est lex Christi.
Sed manifestum est quod non omnes possunt scientiae insudare; et propterea a Christo data est lex brevis, ut ab
omnibus posset sciri, et nullus propter ignorantiam possit ab eius observantia excusari. Et haec est lex divini
amoris. Apostolus, rom. IX, 28: verbum breviatum faciet Dominus super terram.
Sed sciendum, quod haec lex debet esse regula omnium actuum humanorum.
Sicut enim videmus in artificialibus quod unumquodque opus tunc bonum et rectum dicitur quando regulae
coaequatur; sic etiam quodlibet humanum opus rectum est et virtuosum quando regulae divinae dilectionis
concordat; quando vero discordat ab hac regula, non est bonum nec rectum aut perfectum. Ad hoc autem quod
actus humani boni reddantur, oportet quod regulae divinae dilectionis concordent.
Sed sciendum quod haec lex, scilicet divini amoris, quatuor efficit in homine valde desiderabilia.
Primo causat in eo spiritualem vitam.
Manifestum est enim quod naturaliter amatum est in amante. Et ideo qui Deum diligit, ipsum in se habet: I ioan.
IV, 16: qui manet in caritate, in Deo manet, et Deus in eo.
Natura etiam amoris est quod amantem in amatum transformat: unde si vilia diligimus et caduca, viles et
instabiles efficimur: Os. IX, 10: facti sunt abominabiles sicut ea quae dilexerunt. Si autem Deum diligimus,
divini efficimur, quia, ut dicitur I Cor. VI, 17: qui adhaeret Domino, unus spiritus est.
Sed sicut Augustinus dicit, sicut anima est vita corporis, ita Deus est vita animae. Et hoc manifestum est. Tunc
enim dicimus corpus per animam vivere quando habet operationes proprias vitae, et quando operatur et movetur;
anima vero recedente, corpus nec operatur nec movetur.
Sic etiam tunc anima operatur virtuose et perfecte quando per caritatem operatur, per quam habitat Deus in ea;
absque caritate vero non operatur: I Ioan. III, 14, qui non diligit, manet in morte.
Considerandum est autem, quod si quis habet omnia dona spiritus sancti absque caritate, non habet vitam. Sive
enim sit gratia linguarum, sive sit donum fidei, vel quicquid sit aliud, sine caritate vitam non tribuunt. Si enim
corpus mortuum induatur auro et lapidibus pretiosis, nihilominus mortuum manet. Hoc est ergo primum quod
efficit caritas.
Secundum quod facit caritas, est divinorum mandatorum observantia.
Gregorius: nunquam est Dei amor otiosus: operatur enim magna si est; si vero operari renuit, amor non est. Unde
manifestum signum caritatis est promptitudo implendi divina praecepta. Videmus enim amantem propter
amatum magna et difficilia operari.
Ioan. XIV, 23: si quis diligit me, sermonem meum servabit.
Sed considerandum, quod qui mandatum et legem divinae dilectionis servat, totam legem implet. Est autem
duplex modus divinorum mandatorum. Quaedam enim sunt affirmativa: et haec quidem implet caritas; quia
plenitudo legis quae consistit in mandatis, est dilectio, qua mandata servantur. Quaedam vero sunt prohibitoria;
haec etiam implet caritas, quia non agit perperam, ut dicit apostolus I Cor. XIII.
Tertium quod facit caritas, est, quia est praesidium contra adversa.
Habenti enim caritatem nulla adversa nocent, sed in utilia convertuntur: rom. VIII, 28: diligentibus Deum omnia
cooperantur in bonum; immo etiam adversa et difficilia suavia videntur amanti, sicut et apud nos manifeste
videmus.
Quartum vero est quod ad felicitatem perducit. Solum enim caritatem habentibus aeterna beatitudo promittitur.
Omnia enim absque caritate insufficientia sunt. II Tim. IV, 8: in reliquo reposita est mihi corona iustitiae, quam
reddet mihi in illa die iustus iudex: non solum autem mihi, sed et his qui diligunt adventum eius.
Et sciendum, quod solum secundum differentiam caritatis est differentia beatitudinis et non secundum aliquam
aliam virtutem. Multi enim magis abstinentes fuerunt quam apostoli; sed ipsi in beatitudine omnes alios
excellunt propter excellentiam caritatis: ipsi enim fuerunt primitias spiritus habentes, sicut dicit apostolus, Rom.
VIII. Unde differentia beatitudinis est ex differentia caritatis.
Et sic patent quatuor quae in nobis efficit caritas.
Sed praeter illa, quaedam alia efficit quae praetermittenda non sunt.
Primo enim efficit peccatorum remissionem.
Et hoc manifeste videmus ex nobis. Si enim aliquis aliquem offendit, et ipsum postea intime diligat, propter
dilectionem sibi offensam laxat. Sic et Deus diligentibus se peccata dimittit. I petr. IV, 8: caritas operit
multitudinem peccatorum.

2

