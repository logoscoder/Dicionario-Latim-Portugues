mortis eius, simul et resurrectionis erimus. Et quia resurrectio facta est in dominica, ideo celebramus illum diem,
sicut Iudaei sabbatum propter primam creationem.
Secundo datum fuit ad instructionem fidei redemptoris. Caro enim Christi in sepulcro corrupta non fuit: unde
dicit Psal. XV, 9: caro mea requiescat in spe; item, ibidem 10: non dabis sanctum tuum videre corruptionem.
Unde voluit sabbatum observari, ut sicut sacrificia significabant mortem Christi, ita quies sabbati requiem carnis
eius. Sed nos ista sacrificia non servamus, quia adveniente re et veritate, debet cessare figura, sicut adveniente
sole cessat umbra; servamus tamen in veneratione virginis gloriosae, in qua remansit tota fides tali die in morte
Christi.
Tertio datum fuit ad roborandum sive figurandum veritatem promissionis.
Promittitur enim nobis quies. Isai. XIV, 3: et erit in die illa, cum requiem dederit tibi Deus a labore tuo et a
concussione tua et a servitute dura qua ante servisti; item ibid. XXXII, 18: sedebit populus meus in pulchritudine
pacis et in tabernaculis fiduciae et in requie opulenta.
Et nota, quod expectamus requiem de tribus: de labore praesentis vitae, de tentationum concussione, et de diaboli
servitute. Hanc Christus repromisit venientibus ad se, dicens, Matth. XI, 28-30: venite ad me omnes qui laboratis
et onerati estis; et ego reficiam vos. Tollite iugum meum super vos, et discite a me, quia mitis sum et humilis
corde; et invenietis requiem animabus vestris: iugum enim meum suave est, et onus meum leve. Invenimus
autem quod Dominus operatus est sex diebus, et in septimo quievit: quia primo oportet facere opera perfecta.
Eccli. LI, 35: modicum laboravi, et inveni mihi multam requiem. Plus enim incomparabiliter excedit tempus
aeternitatis totum tempus praesens, quam mille anni diem unum.
Quarto datum fuit hoc praeceptum ad inflammationem amoris. Sap. IX, 15: corpus quod corrumpitur, aggravat
animam, et ideo homo semper ad terrena inferius tendit, nisi conetur erigere se ab eis. Et ideo oportet habere
certum tempus ad hoc. Unde aliqui toto tempore hoc faciunt: Psal. XXXIII, 2: benedicam Dominum in omni
tempore, semper laus eius in ore meo; apostolus, I Thess. V, 17: sine intermissione orate: et hi continue
sabbatum habent. Aliqui hoc faciunt in aliqua parte temporis: Psal. Cxviii, 164: septies in die laudem dixi tibi.
Alii, ne omnino alienarentur a Deo, oportuit quod haberent aliquem diem determinatum, ne nimis tepescat in eis
amor Dei. Isai.
LVIII, 13-14: si vocaveris sabbatum delicatum...
Tunc delectaberis super Domino.
Iob. XXII, 26: tunc super omnipotentem deliciis afflues, et elevabis ad Deum faciem tuam.
Non enim ad ludendum ordinatur talis dies, sed ad laudandum et orandum Dominum Deum. Unde Augustinus
dicit, quod minus malum est tali die arare, quam ludere.
Quinto datum fuit ad opera pietatis respectu subiectorum. Aliqui enim crudeles sibi et suis, non cessant continue
operari propter lucrum; et hoc habent Iudaei maxime, quia avarissimi sunt. Deut. V, 12-14: observa diem
sabbati... Ut requiescat servus tuus et ancilla tua, sicut et tu; et post: non faciens in eo quidquam operis tu et
filius et filia, servus et ancilla, bos et asinus et omne iumentum tuum, ut requiescat servus et ancilla tua sicut et
tu.
Propter praedicta ergo praedictum mandatum datum fuit.
Memento ut diem sabbati sanctifices. Dictum est, quod sicut Iudaei celebrant sabbatum, sic nos christiani
dominicam, et alia principalia festa. Videamus ergo quomodo ista servare debemus.
Et sciendum, quod non dicit, custodi sabbatum, sed memento ut diem sabbati sanctifices.
Sanctum autem accipitur duobus modis. Aliquando enim est sanctum idem quod purum. Apostolus, I Cor. VI,
11: sed abluti estis, sed sanctificati estis.
Aliquando dicitur sanctum res consecrata ad cultum Dei, ut locus, tempus, vestes et vasa sacra. Istis ergo duobus
modis debemus festa celebrare; quia et pure, et mancipando se divino servitio.
In isto ergo praecepto duo considerantur.
Primo quidem in festo quid cavendum sit; secundo quid faciendum.
Debemus autem cavere tria. Primo corporalem operam. Ier. XVII, 22: sanctificabis sabbatum, ut non facias in eo
opus servile; unde et in lege dicitur, lev. XXIII, 25: omne opus servile non facietis in eo. Opus autem servile est
opus corporale: nam opus liberum est animae, sicut intelligere et huiusmodi; ad quod opus homo constringi non
potest.
Sed sciendum, quod opera corporalia possunt fieri in sabbato propter quatuor.
Primo propter necessitatem. Unde Dominus excusavit discipulos evellentes spicas in sabbato, ut dicitur Matth.
XII. Secundo propter ecclesiae utilitatem. Unde dicitur in evangelio ibid., quod sacerdotes faciebant omnia quae
erant necessaria in templo in die sabbati. Tertio propter proximi utilitatem.
Unde Dominus curavit in die sabbati habentem manum aridam, et confutavit Iudaeos reprehendentes eum,
ponens exemplum de ove, ibid.. Quarto propter superioris auctoritatem. Unde Dominus praecepit Iudaeis ut
circumciderent in die sabbati, ut dicitur Ioan. VII.
Secundo debemus cavere culpam. Ier. XVII, 21: custodite animas vestras, et nolite portare pondera in die
sabbati. Onus autem animae vel pondus malum est peccatum: Psal. XXXVII, 5: sicut onus grave gravatae sunt
super me. Peccatum autem opus servile est: quia, ut dicitur Ioan. VIII, 34, qui facit peccatum, servus est peccati.
11

