satietur, ratio est, quia cor hominis factum est ad recipiendum Deum. Unde Augustinus, in I confess.: fecisti nos
Domine ad te, et inquietum est cor nostrum donec requiescat in te. Id ergo quod minus Deo est, ipsum implere
non potest. Psal. Cii, 5: qui replet in bonis desiderium tuum.
Secundo quia aufert quietem, quae multum est delectabilis. Semper enim cupidi soliciti sunt acquirere non
habita, et habita custodire. Eccle. V, 11: saturitas divitis non sinit eum dormire.
Matth. VI, 21: ubi est thesaurus tuus, ibi est et cor tuum. Et ideo Christus, Luc. VIII, divitias spinis assimilavit,
ut dicit Gregorius.
Tertio quia causat in divitiis inutilitatem. Facit enim divitias esse non utiles nec sibi nec aliis: non enim utuntur
eis nisi conservando. Eccli. XIV, 3: viro cupido et tenaci sine ratione est substantia.
Quarto, quia tollit iustitiae aequitatem. Exod. XXIII, 8: ne accipias munera, quae etiam excaecant prudentes, et
subvertunt verba iustorum. Eccli. XXXI, 5: qui autem diligit, non iustificabitur.
Quinto, quia necat caritatem proximi: quia, secundum Augustinum, quanto magis habet quis de caritate, tanto
minus de cupiditate; et e converso, eccli. VII, 20: neque fratrem carissimum auro spreveris; et caritatem Dei:
quia sicut nemo potest duobus dominis servire, ita neque Deo et mammonae, ut dicitur Matth. VI.
Sexto, quia producit omnem iniquitatem. Est enim radix omnium malorum, secundum apostolum, ut dicitur I
Tim. VI. Et ideo si in corde radicata est, et homicidium et furtum et omnia mala operatur. Et ideo dicit apostolus,
I Tim. VI, 9-10: qui volunt divites fieri, incidunt in tentationem et in laqueum diaboli, et desideria multa inutilia
et nociva, quae mergunt homines in interitum et perditionem: radix enim omnium malorum est cupiditas.
Et nota, quod cupiditas tunc est peccatum mortale, quando sine ratione concupiscitur res proximi; sed quando
rationabiliter, veniale.
|#12 Articulus 12: De decimo praecepto.
Non desiderabis uxorem proximi tui. Exod. XX, 17.
Beatus ioannes in I canonica sua, II capite vers. 16, dicit, quod omne quod est in mundo, concupiscentia carnis
est, et concupiscentia oculorum, et superbia vitae.
Unde omne desiderabile in his tribus consistit; sed duo ex istis intelliguntur prohibita per hoc praeceptum: non
concupisces domum proximi tui. In domo enim intelligitur et altitudo, per quam avaritia designatur: Psal. Cxi, 3:
gloria et divitiae in domo eius. Qui ergo desiderat domum, desiderat dignitates. Et ideo post hoc praeceptum, non
concupisces domum proximi tui, ponitur aliud, per quod prohibetur carnis concupiscentia. Non, inquit,
desiderabis uxorem proximi tui.
Et est sciendum, quod post peccatum, propter corruptionem nullus evadit concupiscentiam praeter Christum et
virginem gloriosam. Et quandocumque concupiscentia adest, adest vel cum veniali, vel cum mortali, quando
scilicet dominatur.
Apostolus, Rom. VI, 12: non regnet peccatum in vestro mortali corpore; et non dicit, non sit, quia, sicut ipse dicit
scio quod non habitat in me, idest in carne mea, bonum.
Regnat autem peccatum in carne, quando primo in corde regnat concupiscentia, consentiendo: et ideo subdit
apostolus: ut scilicet obediatis concupiscentiis carnis. Matth. V, 28: qui viderit mulierem ad concupiscendum
eam, iam moechatus est eam in corde suo. Voluntas enim apud Deum pro facto reputatur.
Secundo quando dominatur in ore, conceptum exprimendo. Matth. XII, 34: ex abundantia enim cordis os
loquitur.
Ephes. IV, 29: omnis sermo malus ex ore vestro non procedat. Et ideo non est sine peccato componere cantiones
vanas, etiam secundum Philosophos; quia et poetae fingentes carmina amatoria debebant expelli ex civitatibus.
Tertio quando egreditur in opere, membris concupiscentiae serviendo.
Rom. VI, 19: sicut exhibuistis membra vestra servire iniquitati ad iniquitatem.
Isti ergo sunt gradus concupiscentiae.
Et sciendum quod in fugiendo istud peccatum oportet multum laborare, cum sit intrinsecum: difficilius enim
vincitur inimicus familiaris.
Vincitur autem quatuor modis.
Primo occasiones exteriores fugiendo, ut puta malam societatem, et omnia inducentia occasionaliter ad hoc
peccatum. Eccli. IX, 5-9: virginem ne conspicias, ne forte scandalizeris in decore illius... Noli circumspicere in
vicis civitatis, nec oberraveris in plateis illius. Averte faciem tuam a muliere compta, et ne circumspicias
speciem alienam.
Propter speciem mulieris multi perierunt, et ex hoc concupiscentia quasi ignis exardescit.
Prov. VI, 27: nunquid potest homo abscondere ignem in sinu suo, ut vestimenta illius non ardeant? et ideo
praeceptum fuit Lot ut fugeret ab omni circa regione, Gen. XIX, 17.
Secundo cogitationibus aditum non praebendo, quia occasio sunt excitandae concupiscentiae. Et hoc faciendum
est per carnis afflictionem: I Cor. IX, 27: castigo corpus meum et in servitutem redigo.
Tertio orationibus insistendo: quia nisi Dominus custodierit civitatem, frustra vigilat qui custodit eam, psal.
Cxxvi, I. Sap. VIII, 21: scivi quoniam aliter non possum esse continens, nisi Deus det.
21

