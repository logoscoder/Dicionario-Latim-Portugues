Et ideo sciendum, quod in omnibus factis nostris factum Christi debet esse nobis exemplum. Deus enim diligit et
odit. Quia in quolibet homine duo sunt consideranda: scilicet natura et vitium. Natura quidem in hominibus diligi
debet, vitium vero odiri. Unde si quis vellet hominem esse in inferno, odiret naturam; si quis vero vellet ipsum
esse bonum, odiret peccatum, quod semper odiendum est.
Psal. V, 7: odisti omnes qui operantur iniquitatem.
Sap. XI, 25: diligis Domine omnia quae sunt, et nihil odisti eorum quae fecisti. Ecce ergo quod Deus diligit et
odit: diligit naturam et odit vitium.
Sciendum etiam, quod homo aliquando sine peccato potest malum facere: quando scilicet sic facit malum ut velit
bonum: quia et Deus sic facit. Sicut cum homo infirmatur, convertitur ad bonum, qui in sanitate erat malus. Item
in adversitate aliquis convertitur et est bonus, qui in prosperitate erat malus, iuxta illud Isai. XXVIII, 19: vexatio
intellectum dabit auditui. Item si desideras malum tyranni destruentis ecclesiam, inquantum desideras bonum
ecclesiae per destructionem tyranni: unde II Mac. I, 17: per omnia benedictus Deus, qui tradidit impios.
Et hoc omnes debent velle non solum voluntate, sed etiam opere. Non enim est peccatum suspendere iuste
malos: ministri enim Dei sunt tales, secundum apostolum, Rom. XIII, et servant isti dilectionem, quia poena fit
aliquando propter castigationem, aliquando propter bonum melius et divinius.
Est enim maius bonum unius civitatis quam vita unius hominis.
Sed sciendum, quod non sufficit non velle malum, sed oportet velle bonum; scilicet emendationem suam, et
vitam aeternam.
Duobus enim modis quis vult bonum alterius.
Uno modo generaliter, inquantum est creatura Dei, et participabilis vitae aeternae; alio modo specialiter,
inquantum est amicus vel socius.
A generali autem dilectione nullus excluditur: debet enim quilibet pro quolibet orare, et cuilibet in necessitate
ultima subvenire. Sed non teneris cum quolibet habere familiaritatem, nisi peteret veniam: quia tunc esset
amicus; et si refutares, haberes odio amicum.
Unde Matth. VI, 14, dicitur: si dimiseritis hominibus peccata eorum, dimittet et pater vester caelestis delicta
vestra; si autem non dimiseritis hominibus, nec pater vester dimittet vobis peccata vestra. Et in oratione dominica
quae ponitur matth. VI, 9, dicitur: dimitte nobis debita nostra, sicut et nos dimittimus debitoribus nostris.
Diliges proximum tuum sicut te ipsum. Dictum est, quod tu peccas, si non parcis veniam postulanti; et quod
perfectionis est, si tu eum ad te revocas, licet non tenearis. Sed ad hoc ut eum trahas ad te, multae rationes
inducunt.
Prima est propriae dignitatis conservatio.
Diversae enim dignitates diversa signa habent. Nullus autem propriae dignitatis signa dimittere debet. Inter
omnes autem dignitates maior est quod quis sit filius Dei. Huius autem dignitatis signum est, si diligis inimicum:
Matth. V, 44-45: diligite inimicos vestros, ut sitis filii patris vestri qui in caelis est. Si enim diligis amicum, non
est hoc signum filiationis divinae: nam publicani et ethnici hoc faciunt, ut dicitur Matth. V.
Secunda est victoriae acquisitio: omnes enim hoc naturaliter desiderant.
Oportet ergo quod vel trahas eum qui te offendit ad dilectionem bonitate tua, et tunc vincis; vel quod alius trahat
te ad odium, et tunc perdis. Rom. XII, 21: noli vinci a malo, sed vince in bono malum.
Tertia est multiplicis utilitatis consecutio. Acquiris enim ex hoc amicos.
Rom. XII, 20: si esurierit inimicus tuus, ciba illum; si sitit, potum da illi: hoc enim faciens, carbones ignis
congeres super caput eius. Augustinus: nulla maior provocatio ad amorem, quam praevenire amando.
Nullus enim est ita durus, qui etsi dilectionem nolit impendere, nolit tamen rependere: quia, ut dicitur Eccli. VI,
15, amico fideli nulla comparatio. Prov. XVI, 7: cum placuerint Domino viae hominis, inimicos quoque eius
convertet ad pacem.
Quarta est, quia ex hoc preces tuae facilius exaudiuntur. Unde super illud Ier. XV, si steterint Moyses et Samuel
coram me, dicit Gregorius, quod fecit potius de istis mentionem, quia rogaverunt pro inimicis. Similiter Christus
ait, luc. XXIII, 34: pater, dimitte illis. Item beatus stephanus orando pro inimicis magnam utilitatem fecit
ecclesiae, quia Paulum convertit.
Quinta est peccati evasio, quam maxime desiderare debemus. Aliquando enim peccamus, nec Deum quaerimus:
et Deus trahit nos ad se vel infirmitate, vel aliquo huiusmodi. Os. II, 6: sepiam viam tuam spinis. Sic fuit tractus
beatus Paulus.
Psal. Cxviii, 176: erravi sicut ovis quae periit. Quaere servum tuum, Domine. Cant. I, 3: trahe me post te. Hoc
autem consequimur, si inimicum ad nos trahimus, primo remittentes: quia, ut dicitur luc. VI, 38, eadem quippe
mensura qua mensi fueritis, remetietur vobis; et ibidem 37, dimittite et dimittemini; et Matth. V, 7: beati
misericordes, quoniam ipsi misericordiam consequentur. Nulla est enim maior misericordia quam offendenti
dimittere.
|#3 Articulus 3: De primo praecepto legis.
Non habebis deos alienos coram me. Exod. XX, 3.
7

