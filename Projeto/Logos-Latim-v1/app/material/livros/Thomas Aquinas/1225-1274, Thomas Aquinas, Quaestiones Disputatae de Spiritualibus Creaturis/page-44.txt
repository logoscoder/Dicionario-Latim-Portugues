Praeterea, Augustinus dicit II de libero arbit., quod ratio et veritas numeri omnibus ratiocinantibus praesto est.
Sed ratio et veritas numeri est una. Ergo oportet esse aliquid unum secundum quod praesto sit omnibus. Hoc
autem est intellectus agens, cuius virtute rationes universales a rebus abstrahimus.
Ergo intellectus agens est unus in omnibus.
AG13
Praeterea, in eodem libro: si summum bonum omnibus unum est, oportet etiam veritatem in qua cernitur et
tenetur, id est sapientiam, omnibus unam esse communem. Sed summum bonum cernitur et tenetur a nobis per
intellectum, et praecipue per agentem. Ergo intellectus agens est unus in omnibus.
AG14
Praeterea, idem natum est facere idem.
Sed universale est unum in omnibus. Cum ergo intellectus agentis sit universale facere, videtur quod etiam
intellectus agens sit unus in omnibus.
AG15
Praeterea, si intellectus agens est aliquid animae, oportet quod vel sit creatus vestitus seu opulentus speciebus, et
sic illas species ponit etiam in intellectum possibilem, et non indigebit abstrahere species intelligibiles a
phantasmatibus; aut creatus est nudus et carens speciebus, et sic non erit efficax ad abstrahendum species a
phantasmatibus, quia non cognoscet illam quam quaerit, postquam eam abstraxerit, nisi prius aliquam rationem
habuerit; sicut ille qui quaerit servum fugitivum, non cognoscit eum cum invenerit, nisi prius aliquam eius
notitiam habuerit. Non est ergo aliquid animae intellectus agens; et sic non multiplicatur secundum animas et
homines.
AG16
Praeterea, posita causa sufficienti, superfluum est aliam causam ponere ad eumdem effectum. Sed est aliqua
causa extrinseca sufficiens ad illuminationem hominum, scilicet Deus. Ergo non oportet ponere intellectum
agentem, cuius officium est illuminare.
Non est ergo aliquid in anima hominis; et sic non multiplicatur secundum animas et homines.
AG17
Praeterea, si intellectus agens ponitur aliquid animae hominis, oportet quod aliquid homini conferat; quia nihil
est otiosum et frustra in rebus a Deo creatis. Sed intellectus agens non confert homini ad cognoscendum,
quantum ad hoc quod illuminat intellectum possibilem; quia intellectus possibilis, cum fuerit factus in actu per
speciem intelligibilem, per se sufficit ad operandum, sicut et quodlibet aliud habens formam.
Similiter non confert quantum ad hoc quod illustret phantasmata, abstrahens species intelligibiles ab eis: quia
sicut species quae est recepta in sensu, imprimit sui similitudinem in imaginatione; ita videtur quod forma quae
est in imaginatione, cum sit spiritualior, ac per hoc virtuosior, possit imprimere suam similitudinem in ulteriorem
potentiam, scilicet in intellectum possibilem.
Non ergo intellectus agens est aliquid animae; et sic non multiplicatur in hominibus.
SC1
Sed contra. Est quod Philosophus dicit III de anima, quod intellectus agens est aliquid animae. Ergo
multiplicatur secundum multiplicationem animarum.
SC2
Praeterea, Augustinus dicit IV de trin.
Quod Philosophi ceteris meliores non sunt in illis summis aeternisque rationibus intellectu contemplati ea quae
historice disseruerunt; et ita videtur quod in aliqua luce eis connaturali sint ea contemplati. Lux autem in qua
contemplamur veritatem est intellectus agens. Ergo intellectus agens est aliquid animae; et sic idem quod prius.
SC3
Praeterea, Augustinus dicit XII de Trin.: credendum est mentis intellectualis ita conditam esse naturam, ut
subiuncta ista sic videat in quadam luce sui generis incorporea, quemadmodum oculus carnis videt quae in hac
corporea luce circumiacent. Lux autem ista qua mens nostra intelligit, est intellectus agens. Ergo intellectus
agens est aliquid de genere animae; et ita multiplicatur per multiplicationem animarum et hominum.
CO
Respondeo. Dicendum quod sicut prius dictum fuit, necesse est ponere intellectum agentem Aristoteli: quia non
ponebat naturas rerum sensibilium per se subsistere absque materia, ut sint intelligibilia actu; et ideo oportuit
esse aliquam virtutem quae faceret eas intelligibiles actu, abstrahendo a materia individuali; et haec virtus
vocatur intellectus agens. Quem quidam posuerunt quamdam substantiam separatam, non multiplicatam
secundum multitudinem hominum; quidam vero posuerunt ipsum esse quamdam virtutem animae, et multiplicari
in multis hominibus; quod quidem utrumque aliqualiter est verum.
Oportet enim quod supra animam humanam sit aliquis intellectus a quo dependeat suum intelligere; quod
quidem ex tribus potest esse manifestum. Primo quidem, quia omne quod convenit alicui per participationem,
prius est in aliquo substantialiter; sicut si ferrum est ignitum, oportet esse in rebus aliquid quod sit ignis
secundum suam substantiam et naturam. Anima autem humana est intellectiva per participationem; non enim
secundum quamlibet sui partem intelligit, sed secundum supremam tantum.
44

