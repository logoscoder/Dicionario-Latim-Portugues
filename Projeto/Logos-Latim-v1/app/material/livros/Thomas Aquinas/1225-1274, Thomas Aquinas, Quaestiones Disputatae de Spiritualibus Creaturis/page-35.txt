essentialia principia. Invenitur enim in speciebus rerum una abundare super aliam, sicut et in speciebus
numerorum, ut dicitur in VIII metaph.. In istis autem inferioribus, quae sunt generabilia et corruptibilia, et infima
pars universi, et minus participant de ordine, invenitur non omnia diversa habere ordinem per se; sed quaedam
habent ordinem per accidens tantum, sicut individua unius speciei.
In superiori autem parte universi, scilicet in corporibus caelestibus, non invenitur ordo per accidens, sed solum
per se; cum omnia corpora caelestia ab invicem specie differant, nec sint in eis plura individua unius speciei, sed
unus tantum sol et una luna, et sic de aliis. Multo ergo magis in suprema parte universi non invenitur aliqua
ordinata per accidens et non per se. Et sic relinquitur quod omnes Angeli ab invicem specie differunt secundum
maiorem et minorem perfectionem formarum simplicium, ex maiori vel minori propinquitate ad Deum, qui est
actus purus, et infinitae perfectionis.
Tertia vero ratio sumitur ex perfectione naturae angelicae. Perfectum enim dicitur unumquodque quando nihil
deest ei eorum quae ad ipsum pertinent; et huius quidem perfectionis gradus ex extremis rerum perpendi potest.
Deo enim, qui est in supremo perfectionis, nihil deest eorum quae pertinent ad rationem totius esse: praehabet
enim in se omnes rerum perfectiones simpliciter et excellenter, ut dionysius dicit. Individuum autem aliquod in
infima parte rerum, quae continet generabilia et corruptibilia, perfectum invenitur ex eo quod habet quidquid ad
se pertinet secundum rationem individuationis suae; non autem quidquid pertinet ad naturam suae speciei, cum
natura suae speciei etiam in aliis individuis inveniatur. Quod manifeste ad imperfectionem pertinere apparet, non
solum in animalibus generabilibus, in quibus unum indiget alio suae speciei ad convictum; sed etiam in omnibus
animalibus ex semine qualitercumque generatis, in quibus mas indiget femina suae speciei ad generandum. Et
ulterius in omnibus generabilibus et corruptibilibus, in quibus necessaria est multitudo individuorum unius
speciei, ut natura speciei, quae non potest perpetuo conservari in uno individuo propter eius corruptibilitatem,
conservetur in pluribus. In parte autem superiori universi invenitur altior gradus perfectionis, in quibus unum
individuum, ut sol, sic est perfectum, ut nihil ei desit eorum quae ad propriam speciem pertinent. Unde et tota
natura speciei concluditur sub uno individuo; et similiter est de aliis corporibus caelestibus. Multo ergo magis in
suprema parte rerum creatarum, quae est Deo propinquissima, scilicet in Angelis, haec perfectio invenitur ut uni
individuo nihil desit eorum quae ad totam speciem pertinent; et sic non sunt plura individua in una specie. Deus
vero, qui est in summo perfectionis, cum nullo alio convenit non solum in specie, sed nec in genere nec in alio
praedicato univoco.
RA1
Ad primum ergo dicendum quod Augustinus loquitur ibi de natura angelica et humana, non secundum quod
considerantur in esse naturali, sed secundum quod ordinantur ad beatitudinem: sic enim aliqui in natura angelica
et humana perierunt. Quantum autem ad ordinem beatitudinis, natura humana dividitur contra totam naturam
angelicam: quia tota natura angelica uno modo nata est pervenire ad beatitudinem, vel ab ea deficere
irreparabiliter, scilicet statim ad primam electionem; natura vero humana per decursum temporis. Et ideo
loquitur ibi Augustinus de omnibus Angelis sicut de una natura, propter unum modum ordinis ad beatitudinem,
licet differant secundum speciem naturae.
RA2
Ad secundum dicendum quod cum inquiritur de differentia vel convenientia speciei, est consideratio de rebus
secundum naturas ipsarum. Et secundum hoc non est loquendum de omnibus Angelis, sicut de natura una Deo
propinquissima; sed solus primus Angelus erat secundum hoc natura Deo propinquissima: in qua quidem natura
est minima diversitas, quia nec secundum speciem nec secundum numerum.
RA3
Ad tertium dicendum quod ipsum esse se habet ut actus tam ad naturas compositas, quam ad naturas simplices.
Sicut ergo in naturis compositis species non sumitur ab ipso esse sed a forma, quia species praedicatur in quid
est, esse autem pertinere videtur ad quaestionem an est; unde nec in substantiis angelicis species sumitur
secundum ipsum esse, sed secundum formas simplices subsistentes; quarum differentia est secundum ordinem
perfectionis ut dictum est.
RA4
Ad quartum dicendum quod sicut forma quae est in subiecto vel materia, individuatur per hoc quod est esse in
hoc; ita forma separata individuatur per hoc quod est nata in aliquo esse. Sicut enim esse in hoc excludit
communitatem universalis quod praedicatur de multis, ita non posse esse in aliquo.
Sicut igitur haec albedo non prohibetur habere sub se multa individua ex hoc quod est albedo, quod pertinet ad
rationem speciei, sed ex hoc quod est in hoc, quod pertinet ad rationem individui; ita natura huius Angeli non
prohibetur esse in multis ex hoc quod est natura in tali ordine rerum, quod pertinet ad rationem speciei; sed ex
hoc quod non est nata recipi in aliquo subiecto, quod pertinet ad rationem individui.
RA5
Ad quintum dicendum quod, cum affectio sequatur cognitionem, quanto cognitio est universalior, tanto affectio
eam sequens magis respicit commune bonum; et quanto cognitio est magis particularis, tanto affectio ipsam
sequens magis respicit privatum bonum; unde et in nobis privata dilectio ex cognitione sensitiva exoritur,
dilectio vero communis et absoluti boni ex cognitione intellectiva. Quia igitur Angeli quanto sunt altiores, tanto
35

