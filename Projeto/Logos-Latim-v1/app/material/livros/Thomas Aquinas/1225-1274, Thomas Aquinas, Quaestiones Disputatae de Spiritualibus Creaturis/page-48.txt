Ad duodecimum dicendum quod sic est una ratio numerorum in omnibus mentibus, sicut et una ratio lapidis;
quae quidem est una ex parte rei intellectae, non autem ex parte actus intelligendi, quod non est de ratione rei
intellectae: non enim est de ratione lapidis quod intelligatur. Unde talis unitas rationis numerorum vel lapidum
vel cuiuscumque rei, nihil facit ad unitatem intellectus possibilis vel agentis, ut supra magis expositum est.
RA13
Ad decimumtertium dicendum quod veritas illa in qua tenetur summum bonum, est communis omnibus
mentibus vel ratione unitatis rei, vel ratione unitatis primae lucis in omnes mentes influentis.
RA14
Ad decimumquartum dicendum quod universale quod facit intellectus agens, est unum in omnibus a quibus
ipsum abstrahitur; unde intellectus agens non diversificatur secundum eorum diversitatem. Diversificatur autem
secundum diversitatem intellectuum: quia et universale non ex ea parte habet unitatem qua est a me et a te
intellectum; intelligi enim a me et a te accidit universali.
Unde diversitas intellectuum non impedit unitatem universalis.
RA15
Ad decimumquintum dicendum quod inconvenienter dicitur intellectus agens nudus vel vestitus plenus speciebus
vel vacuus. Impleri enim speciebus est intellectus possibilis sed facere eas est intellectus agentis. Non est autem
dicendum quod intellectus agens seorsum intelligat ab intellectu possibili: sed homo intelligit per utrumque; qui
quidem habet cognitionem in particulari, per sensitivas potentias, eorum quae per intellectum agentem
abstrahuntur.
RA16
Ad decimumsextum dicendum quod non est ex Dei insufficientia quod rebus creatis virtutes actionis attribuit,
sed ex eius perfectissima plenitudine, quae sufficit ad omnibus communicandum.
RA17
Ad decimumseptimum dicendum quod species quae est in imaginatione, est eiusdem generis cum specie quae est
in sensu, quia utraque est individualis et materialis; sed species quae est in intellectu, est alterius generis, quia est
universalis. Et ideo species imaginaria non potest imprimere speciem intelligibilem, sicut species sensibilis
imprimit speciem imaginariam; propter quod necessaria est virtus intellectiva activa, non autem virtus sensitiva
activa.
|a11 Articulus 11
TTA
Ultimo quaeritur utrum potentiae animae sint idem quod animae essentia.
TTB
Et videtur quod sic.
AG1
Dicit enim Augustinus, IX, de Trin.: admonemur... Haec, (scilicet mentem, notitiam et amorem) in anima
existere...
Substantialiter sive essentialiter; non tamquam in subiecto, ut calor aut figura in corpore, aut ulla alia quantitas
aut qualitas.
AG2
Praeterea, in libro de spiritu et anima dicitur quod Deus est omnia sua; anima vero est quaedam sua, scilicet
potentiae, et quaedam sua non est, scilicet virtutes.
AG3
Praeterea, differentiae substantiales non sumuntur ab aliquibus accidentalibus. Sed sensibile et rationale sunt
differentiae substantiales, quae sumuntur a sensu et ratione.
Ergo sensus et ratio non sunt accidentia, et pari ratione neque aliae animae potentiae; et ita videntur esse de
essentia animae.
AG4
Sed dicebat quod potentiae animae neque sunt accidentia, neque sunt de essentia animae, quia sunt proprietates
naturales sive substantiales; et ita sunt medium inter subiectum et accidens. Sed contra, inter affirmationem et
negationem non est aliquid medium.
Sed substantia et accidens distinguuntur secundum affirmationem et negationem; quia accidens est quod est in
subiecto; substantia vero est quae non est in subiecto. Ergo inter essentiam rei et accidens nihil est medium.
AG5
Praeterea, si potentiae animae dicuntur proprietates naturales vel substantiales; aut hoc est quia sunt partes
essentiae, aut quia causantur a principiis essentiae. Si primo modo, pertinent ad essentiam animae, quia partes
essentiae sunt de essentia rei. Si secundo modo sic etiam accidentia possunt dici essentialia, quia ex principiis
subiecti causantur.
Ergo oportet quod potentiae animae vel pertineant ad essentiam animae, vel sint accidentia.
AG6
48

