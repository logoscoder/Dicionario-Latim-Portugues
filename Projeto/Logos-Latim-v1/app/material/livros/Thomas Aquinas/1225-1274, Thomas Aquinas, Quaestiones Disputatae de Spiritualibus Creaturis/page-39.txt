Praeterea, nulla forma individuata et multiplicata per materiam est intellecta in actu. Sed intellectus possibilis,
cum actu intelligit, est intellectus in actu; et intellectus in actu est intellectum in actu, ut dicitur III de anima,
sicut sensus in actu est sensatum in actu. Ergo intellectus possibilis non est individuatus, neque multiplicatus per
materiam corporalem; et ita est unus in omnibus.
AG16
Praeterea, receptum est in recipiente per modum recipientis. Sed species intelligibilis recipitur in intellectu ut
intellecta in actu, et non individuata per materiam. Ergo intellectus possibilis non est individuatus per materiam.
Ergo neque multiplicatur per multiplicationem materiae corporalis.
AG17
Praeterea, intellectus possibilis socratis vel Platonis intelligit essentiam suam, cum intellectus in seipsum
reflectatur. Ergo ipsa essentia intellectus possibilis est intellecta in actu. Sed nulla forma individuata et
multiplicata per materiam est intellecta in actu.
Ergo intellectus possibilis non individuatur et multiplicatur per materiam corporalem; et sic relinquitur quod sit
unus intellectus possibilis in omnibus.
SC1
Sed contra. Est quod dicitur apocal.
Cap. VII: post haec vidi turbam magnam quam dinumerare nemo poterat. Turba autem illa non erat hominum
corporaliter viventium, sed animarum a corpore absolutarum.
Ergo sunt multae animae intellectivae, non solum nunc cum corpori uniuntur, sed etiam a corporibus absolutae.
SC2
Praeterea, Augustinus dicit contra felicianum: fingamus, sicut plerique volunt, esse in mundo animam
generalem; et postea subdit: cum talia proponimus, oppugnanda praedicamus. Est ergo improbabile quod sit una
anima omnium.
SC3
Praeterea, magis est alligata anima intellectiva corpori humano, quam corpori caelesti motor eius. Sed
Commentator dicit in III de anima quod si essent plura corpora mobilia, essent plures motores in orbibus
caelestibus. Ergo magis cum sint multa corpora humana, erunt multae animae intellectivae, et non unus tantum
intellectus possibilis.
CO
Respondeo. Dicendum quod ad evidentiam huius quaestionis, oportet praeintelligere quid intelligatur nomine
intellectus possibilis et agentis. Sciendum est autem, quod Aristoteles, processit ad considerandum de intellectu
per similitudinem sensus. Ex parte autem sensus, cum inveniamur quandoque sentientes in potentia, quandoque
in actu, oportet ponere in nobis aliquam virtutem sensitivam per quam simus sentientes in potentia; quam oportet
esse in potentia ad species sensibilium, et nullam earum habere actu in sua essentia; alioquin si sensus haberet in
actu sensibilia, sicut antiqui Philosophi posuerunt, sequeretur quod semper essemus sentientes in actu. Similiter
cum inveniamur quandoque intelligentes in actu, quandoque in potentia, necesse est ponere aliquam virtutem per
quam simus intelligentes in potentia, quae quidem in sua essentia et natura non habet aliquam de naturis rerum
sensibilium, quas intelligere possumus, sed sit in potentia ad omnia; et propter hoc vocatur possibilis intellectus;
sicut et sensus, secundum quod est in potentia, posset vocari sensus possibilis. Sensus autem qui est in potentia,
reducitur in actum per sensibilia actu, quae sunt extra animam; unde non est necesse ponere sensum agentem. Et
similiter non esset necesse ponere intellectum agentem, si universalia quae sunt intelligibilia actu, per se
subsisterent extra animam, sicut posuit Plato. Sed quia Aristoteles posuit ea non subsistere nisi in sensibilibus,
quae non sunt intelligibilia actu, necesse habuit ponere aliquam virtutem quae faceret intelligibilia in potentia
esse intelligibilia actu, abstrahendo species rerum a materia et conditionibus individuantibus; et haec virtus
vocatur intellectus agens.
De intellectu ergo possibili Averroes in commento III de anima posuit quod esset quaedam substantia separata
secundum esse a corporibus hominum, sed quod continuaretur nobiscum per phantasmata; et iterum quod esset
unus intellectus possibilis omnium. Quod autem haec positio sit contraria fidei facile est videre: tollit enim
praemia et poenas futurae vitae. Sed ostendendum est hanc positionem esse secundum se impossibilem per vera
principia philosophiae.
Ostensum est autem supra cum de unione substantiae spiritualis ad corpus ageretur, quod secundum hanc
positionem sequeretur quod nullus homo particularis intelligeret aliquid. Sed dato, disputationis gratia, quod
aliquis homo particularis per intellectum sic separatum intelligere posset, sequuntur tria inconvenientia, si
ponatur quod sit unus intellectus possibilis omnium quo omnes intelligant.
Primo quidem, quia non est possibile unius virtutis simul et semel esse plures actiones respectu eiusdem obiecti.
Contingit autem duos homines simul et semel unum et idem intelligibile intelligere. Si igitur uterque intelligit
per unum intellectum possibilem, sequeretur quod una et eadem numero esset intellectualis operatio utriusque;
sicut si duo homines viderent uno oculo, sequeretur quod eadem esset visio utriusque; quod patet esse omnino
impossibile. Nec potest dici quod intelligere meum sit aliud ab intelligere tuo per diversitatem phantasmatum;

39

