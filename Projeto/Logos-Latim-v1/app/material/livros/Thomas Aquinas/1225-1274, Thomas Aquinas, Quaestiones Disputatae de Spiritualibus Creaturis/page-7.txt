posteriorum formarum, quibus collocatur aliquid in specie specialissima vel subalterna, non sit generatio, neque
per subtractionem corruptio, simpliciter, sed secundum quid. Cum enim generatio sit transmutatio ad esse rei,
illud simpliciter generari dicitur quod simpliciter fit ens de non ente in actu, sed ente in potentia tantum.
Si igitur aliquid fiat de praeexistenti in actu, non generabitur simpliciter ens, sed hoc ens; et eadem ratio est de
corruptione. Est ergo dicendum quod formae rerum sunt ordinatae, et una addit super alteram in perfectione.
Et hoc patet per Philosophum in VIII metaph., qui dicit quod definitiones et species rerum sunt sicut numeri, in
quibus species multiplicantur per additionem unitatis; tum etiam hoc per inductionem appareat gradatim species
rerum multiplicari secundum perfectum et imperfectum.
Sic igitur per hoc excluditur positio Avicebron in Lib. Fontis vitae, quod materia prima, quae omnino sine forma
consideratur, primo recipit formam substantiae; qua quidem supposita in aliqua sui parte, super formam
substantiae recipit aliam formam, per quam fit corpus; et sic Deinceps usque ad ultimam speciem. Et in illa parte
in qua non recipit formam corpoream, est substantia incorporea, cuius materiam non subiectam quantitati aliqui
nominant materiam spiritualem. Ipsam autem materiam iam perfectam per formam substantiae, quae est
subiectum quantitatis et aliorum accidentium, dicit esse clavem ad intelligendum substantias incorporeas. Non
enim ex hoc contingit quod aliquod individuum sit corpus inanimatum et aliud corpus animatum, per hoc quod
individuum animatum habet formam aliquam, cui substernatur forma substantialis corporis; sed quia hoc
individuum animatum habet formam perfectiorem, per quam habet non solum subsistere et corpus esse, sed
etiam vivere, aliud autem habet formam imperfectiorem, per quam non attingit ad vitam, sed solum ad subsistere
corporaliter.
RA10
Ad decimum dicendum quod forma generis de cuius ratione est materia, non potest esse extra intellectum nisi in
materia, ut forma plantae aut metalli. Sed hoc genus substantiae, non est tale de cuius ratione sit materia;
alioquin non esset metaphysicum, sed naturale. Unde forma huius generis non dependet a materia secundum
suum esse, sed potest inveniri etiam extra materiam.
RA11
Ad undecimum dicendum quod species intelligibilis quae est in intellectu Angeli intelligentis, differt ab Angelo
intellecto non secundum abstractum a materia et materiae concretum, sed sicut ens intentionale ab ente quod
habet esse ratum in natura; sicut differt species coloris in oculo a colore qui est in pariete.
RA12
Ad duodecimum dicendum quod si arca esset sine materia per se subsistens, esset intelligens seipsam; quia
immunitas a materia est ratio intellectualitatis. Et secundum hoc arca sine materia non differret ab arca
intelligibili.
RA13
Ad decimumtertium dicendum quod Augustinus inducit illud inquirendo: quod patet ex hoc quod illam
positionem improbat.
RA14
Ad decimumquartum dicendum quod solus Deus dicitur immaterialis et incorporeus, quia omnia eius simplicitati
comparata, possunt reputari quasi corpora materialia, licet in se sint incorporea et immaterialia.
RA15
Ad decimumquintum dicendum quod esse substantiae spiritualis creatae est coarctatum et limitatum non per
materiam, sed per hoc quod est receptum et participatum in natura determinatae speciei, ut dictum est.
RA16
Ad decimumsextum dicendum, quod agit et patitur substantia spiritualis creata, non secundum formam vel
materiam, sed secundum quod est in actu vel potentia.
RA17
Ad decimumseptimum dicendum quod substantia spiritualis nec est actus purus, nec potentia pura, sed habens
potentiam cum actu; non tamen composita ex materia et forma, ut ex dictis patet.
RA18
Ad decimumoctavum dicendum quod Plato appellat Deos secundos, non Angelos, sed corpora caelestia.
RA19
Ad decimumnonum dicendum quod materia est principium distinctionis secundum numerum in eadem specie,
non autem distinctionis specierum. Angeli autem non sunt multi numero in eadem specie; sed multitudo eorum
est sicut multae naturae specierum per se subsistentes.
RA20
Ad vicesimum dicendum quod substantiae spirituales non patiuntur ab igne corporeo per modum alterationis
materialis, sed per modum alligationis, ut Augustinus dicit.
Unde non oportet quod habeant materiam.
RA21
Ad vicesimumprimum dicendum quod liber de unitate et uno non est boetii, ut ipse stilus indicat.
RA22
7

