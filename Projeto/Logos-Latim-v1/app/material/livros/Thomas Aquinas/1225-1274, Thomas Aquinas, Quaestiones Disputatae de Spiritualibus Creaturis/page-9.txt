Praeterea, unio formae et materiae est naturalis. Sed unio animae ad corpus non est naturalis, sed miraculosa;
dicitur enim in libro de spiritu et anima: plenum fuit miraculo quod tam diversa et tam divisa ad invicem
potuerunt coniungi.
Ergo anima non unitur corpori ut forma.
AG7
Praeterea, secundum Philosophum in libro de caelo, omnis debilitatio est praeter naturam. Quidquid ergo
debilitat aliquid, non unitur ei naturaliter. Sed anima debilitatur per unionem corporis; et quantum ad esse, quia
corpus praegravat animam, ut dicitur in libro de spiritu et anima, et quantum ad operationem; quia non potest se
cognoscere, nisi retrahendo se ab omnibus corporeis nexibus, ut in eodem libro dicitur. Ergo unio animae ad
corpus non est naturalis; et sic idem quod prius.
AG8
Praeterea, Commentator dicit in VIII metaph., quod cum id quod est in potentia, fit actu, hoc non fit per aliquod
additum. Sed cum anima unitur corpori, additur corpori aliquod extrinsecum; quia anima creatur a Deo, et
corpori infunditur. Ergo anima non est actus seu forma corporis.
AG9
Praeterea, forma educitur de potentia materiae. Sed substantia spiritualis non potest educi de potentia materiae
corporalis.
Ergo substantia spiritualis non potest uniri corpori ut forma.
AG10
Praeterea, maior est convenientia spiritus ad spiritum quam spiritus ad corpus.
Sed spiritus non potest esse forma alterius spiritus. Ergo neque substantia spiritualis potest esse forma corporis.
AG11
Praeterea, Augustinus dicit, quod anima et Angelus sunt natura pares, officio dispares.
Sed Angelus non potest esse forma corporis. Ergo neque anima.
AG12
Praeterea, boetius dicit in libro de duabus naturis: natura est unumquodque informans specifica differentia. Sed
eadem est specifica differentia animae et Angeli, scilicet rationale. Ergo eadem natura utriusque; et sic idem
quod prius.
AG13
Praeterea, anima eodem modo se habet ad totum et partes; quia est tota in toto, et tota in qualibet parte. Sed
substantia spiritualis, quae est intellectus, nullius partis corporis est actus, ut dicitur in III de anima.
Ergo substantia spiritualis non est forma totius corporis.
AG14
Praeterea, forma naturalis existens in corpore, non operatur extra corpus. Sed anima existens in corpore operatur
extra corpus: dicitur enim in Concilio anquirensi de mulieribus quae putant se ad dianam de nocte ire, quod eis
advenit in spiritu quod putant se in corpore pati; et sic etiam spiritus eorum extra corpus operatur. Non ergo
substantia spiritualis unitur corpori ut forma naturalis eius.
AG15
Praeterea, in libro de articulis fidei dicitur: neque forma sine materia, neque materia sine forma subiectum esse
potest. Sed corpus est subiectum aliquorum accidentium. Ergo corpus non est materia sine forma. Si igitur
substantia spiritualis advenit ei ut forma, sequeretur quod duae formae erunt in uno et eodem; quod est
impossibile.
AG16
Praeterea, corruptibile et incorruptibile differunt genere, nec aliquid de eis dicitur univoce, ut patet per
Philosophum et Commentatorem eius in X metaph.. Plus ergo differt corruptibile et incorruptibile quam duo
contraria, quae sunt species unius generis. Boetius enim dicit quod unum contrarium non iuvat aliud ad esse.
Ergo substantia spiritualis cum sit incorruptibilis, non iuvat corpus corruptibile ad esse, et ita non est forma eius,
cum forma det esse materiae.
AG17
Praeterea, quidquid unitur alteri per id quod non est de essentia eius, non unitur ei ut forma. Sed intellectus
unitur corpori per phantasmata, quod non est de substantia intellectus, ut Commentator dicit in III de anima.
Ergo substantia spiritualis, quae est intellectus, non unitur corpori ut forma.
AG18
Praeterea, omnis substantia spiritualis est intellectualis. Omnis autem substantia intellectualis est abstracta a
materia, cum per immunitatem a materia sit aliquid intellectuale.
Nulla ergo substantia spiritualis est forma in materia; et ita non potest uniri corpori ut forma.
AG19
Praeterea, ex materia et forma fit unum.

9

