AG12
Praeterea, nihil agit extra suam speciem; effectus enim non potest esse potior sua causa. Substantia autem vivens
est melior non vivente, ut dicit Augustinus, de vera religione. Cum ergo corpora caelestia causent vitam, maxime
in animalibus, ex putrefactione generatis, videtur quod corpora caelestia vivant et sint animata.
AG13
Praeterea, Commentator dicit in libro de substantia orbis, quod motus circularis proprius est animae. Maxime
ergo videntur illa corpora esse animata quibus est naturale circulariter moveri. Talia autem sunt corpora
caelestia. Ergo corpora caelestia sunt animata.
AG14
Praeterea, laudare, narrare et exultare, non convenit nisi rei animatae et cognoscenti.
Sed praemissa attribuuntur caelis in sacra Scriptura, secundum illud Ps.: laudate eum caeli caelorum; et: caeli
enarrant gloriam Dei; et Apoc. XIV: exulta super eam caelum. Ergo caeli sunt animati.
SC1
Sed contra. Est quod Damascenus dicit II libro: nullus animatos caelos vel luminaria existimet; inanimati sunt
enim et insensibiles.
SC2
Praeterea, anima unita corpori non separatur ab eo nisi per mortem. Sed corpora caelestia non possunt esse
mortalia, cum sint incorruptibilia. Ergo si substantiae spirituales aliquae uniantur eis ut animae, perpetuo erunt
eis alligatae; et hoc videtur inconveniens, quod aliqui Angeli perpetuo aliquibus corporibus deputentur.
SC3
Praeterea, caelestis societas beatorum ex Angelis et animis constat. Sed caelorum animae, si sunt caeli animati,
sub neutra parte continentur. Ergo aliquae creaturae rationales essent quae non possent esse participes
beatitudinis; quod videtur inconveniens.
SC4
Praeterea, omnis creatura rationalis secundum suam naturam considerata potest peccare. Si igitur aliquae
rationales creaturae sunt corporibus caelestibus unitae, nihil prohibuit aliquam earum peccasse; et sic sequeretur
quod aliquod caelestium corporum moveretur a malo spiritu: quod videtur absurdum.
SC5
Praeterea, bonorum spirituum suffragia implorare debemus. Si igitur spiritus aliqui corporibus caelestibus sunt
uniti, cum non sit conveniens ponere eos malos, sed oporteat eos bonos ponere, utpote in administratione naturae
corporeae Deo servientes, sequeretur quod eorum suffragia essent imploranda.
Videretur autem absurdum, si quis diceret: sol, et luna, ora pro me. Non est ergo ponendum spiritus aliquos
corporibus caelestibus esse unitos.
SC6
Praeterea, anima continet corpus cui unitur, secundum Philosophum in I de anima.
Si igitur corpora caelestia sunt animata, sequeretur quod aliqua substantia spiritualis creata contineat totum
caelum: quod est absurdum; cum hoc solius sapientiae increatae sit, ex cuius persona dicitur Eccli. XXIV: gyrum
caeli circuivi sola.
CO
Respondeo. Dicendum quod circa hanc quaestionem fuerunt diversae opiniones tam inter antiquos Philosophos,
quam etiam inter ecclesiasticos doctores. Anaxagoras autem existimavit corpora caelestia esse inanimata; unde
ab Atheniensibus occisus est: dixit enim solem esse lapidem accensum. Plato vero et Aristoteles et eorum
sequaces posuerunt corpora caelestia esse animata. Similiter et inter doctores ecclesiae, Origenes posuit corpora
caelestia animata; quem secutus est Hieronymus, ut patet in quadam Glossa super illud Eccle. I: lustrans universa
in circuitu pergit spiritus. Damascenus vero astruit corpora caelestia inanimata esse, ut patet in auctoritate
inducta. Augustinus vero relinquit sub dubio, in II super Gen. Ad litteram, et in Enchir..
Utraque autem opinio rationem probabilitatis habet. Consideratio enim nobilitatis corporum caelestium inducit
ad ponendum ea esse animata, cum in rerum genere viventia omnibus non viventibus praeferantur; sed
consideratio nobilitatis substantiarum spiritualium ad contrarium nos inducit. Non enim superiores spirituales
substantiae habere possunt de operibus animae, nisi quae pertinent ad intellectum: quia aliae operationes vitae
sunt actus animae in quantum est forma corporis corruptibilis et transmutabilis; cum quadam enim
transmutatione et alteratione corporali sunt; nec intellectus superiorum substantiarum indigere videtur ut a
sensibilibus cognitionem accipiat, sicut intellectus noster. Si ergo nulla est in eis de operationibus vitae nisi
intelligere et velle, quae non indigent organo corporali, earum dignitas unionem ad corpus excedere videtur.
Harum autem duarum considerationum, secunda efficacior est quam prima. Unio enim corporis et animae non
est propter corpus, ut corpus scilicet nobilitetur; sed propter animam, quae indiget corpore ad sui perfectionem,
sicut supra dictum est. Si quis autem magis intime consideret, forte inveniet in his duabus opinionibus aut nullam
aut modicam dissonantiam esse: quod sic intelligendum est.
Non enim potest dici quod motus corporis caelestis consequatur aliquam formam corpoream, sicut motus sursum
consequitur formam ignis. Manifestum est enim quod una forma naturalis non inclinat nisi ad unum.
28

