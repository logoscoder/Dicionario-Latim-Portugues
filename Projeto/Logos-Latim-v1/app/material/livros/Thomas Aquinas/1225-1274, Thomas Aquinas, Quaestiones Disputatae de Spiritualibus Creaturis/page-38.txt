hominum. Sed omnia quae numerantur per numerationem individuorum, habent rem intellectam communem; et
sic rei intellectae erit aliqua res intellecta in infinitum; quod est impossibile. Non ergo est alius intellectus
possibilis in me et in te.
AG7
Praeterea, si non esset unus intellectus possibilis in omnibus hominibus, cum contingit scientiam a magistro in
discipulo causari, oporteret quod vel eadem numero scientia quae est in magistro deflueret ad discipulum, vel
quod scientia magistri causaret scientiam discipuli, sicut calor ignis causat calorem in lignis, vel quod addiscere
non esset aliud quam reminisci. Si enim discipulus habeat ante addiscere scientiam quam addiscit, addiscere est
reminisci. Si vero non habeat eam prius, aut acquirit eam existentem prius in alio, scilicet in magistro, aut non
existentem prius in alio, et sic oportet quod in eo de novo causetur ab alio. Haec autem tria sunt impossibilia.
Cum enim scientia accidens, non potest eadem numero transire de subiecto in subiectum, quia ut boetius dicit,
accidentia corrumpi possunt, transmutari non possunt. Similiter etiam impossibile est quod scientia magistri
causet scientiam in discipulo, tum quia scientia non est qualitas activa, tum quia verba quae magister profert
solum excitant discipulum ad intelligendum, ut Augustinus dicit in libro de magistro. Quod autem addiscere sit
reminisci, est contra Philosophum in I poster.. Non est ergo alius et alius intellectus possibilis in omnibus
hominibus.
AG8
Praeterea, omnis virtus cognoscitiva quae est in materia corporali, cognoscit ea tantum quae habent affinitatem
cum materia in qua est; sicut visus cognoscit tantum colores qui habent affinitatem cum pupilla, quae est
susceptiva colorum propter suam diaphaneitatem.
Sed intellectus possibilis non est susceptivus eorum tantum quae habent affinitatem vel cum toto corpore, vel
cum quacumque parte eius.
Intellectus ergo possibilis non est virtus cognoscitiva in materia corporali, neque in toto corpore neque in aliqua
parte eius. Ergo non multiplicatur secundum multiplicationem corporum.
AG9
Praeterea, si anima intellectiva vel intellectus possibilis multiplicatur secundum multiplicationem corporum, hoc
non est nisi quia est corporis forma. Sed non potest esse corporis forma, cum sit composita ex materia et forma,
ut a multis ponitur; compositum enim ex materia et forma non potest esse alicuius forma. Ergo anima
intellectiva, sive intellectus possibilis, non potest multiplicari secundum multitudinem corporum.
AG10
Praeterea, sicut Cyprianus dicit, Dominus prohibuit discipulis ne in civitatem Samaritanorum intrarent propter
peccatum schismatis; quia a regno David recesserunt decem tribus, in Samaria caput sibi regni postmodum
statuentes.
Idem autem populus erat tempore Christi qui prius fuerat. Sic autem se habet populus ad populum sicut homo ad
hominem, et anima ad animam. Ergo eadem ratione una anima est in eo qui prius fuit, et in alio qui post sequitur;
et sic per eamdem rationem eadem anima erit in singulis hominibus.
AG11
Praeterea, magis dependet accidens a subiecto quam forma a materia; cum forma det esse materiae simpliciter,
accidens autem non dat esse simpliciter subiecto. Sed unum accidens potest esse in multis substantiis, sicut unum
tempus est in multis motibus, ut Anselmus dicit.
Ergo multo magis una anima potest esse multorum corporum; et sic non oportet esse multos intellectus
possibiles.
AG12
Praeterea, anima intellectiva virtuosior est quam vegetativa. Sed anima vegetativa est potens vegetare aliquid
extra corpus cuius est forma; dicit enim Augustinus in VI musicae, quod radii visuales vegetantur ab anima
videntis, etiam longe producti usque ad rem visam. Ergo multo magis anima intellectiva potest perficere alia
corpora praeter corpus in quo est.
AG13
Praeterea, si intellectus possibilis multiplicatur secundum multiplicationem corporum, oportet quod species
intelligibiles quae sunt in intellectu possibili in me et in te, secundum multiplicationem corporum multiplicentur.
Sed ab omnibus formis multiplicatis secundum multiplicationem materiae corporalis, potest abstrahi aliqua
intentio communis. Ergo a formis intellectis per intellectum possibilem potest abstrahi aliqua intentio intellecta
communis; et eadem ratione, cum illa intentio intellecta multiplicetur secundum multiplicationem intellectus
possibilis, erit abstrahere aliam intentionem intellectam in infinitum.
Hoc autem est impossibile. Est igitur unus intellectus possibilis in omnibus.
AG14
Praeterea, omnes homines consentiunt in primis principiis. Sed hoc non esset, nisi id quo cognoscunt prima
principia esset unum commune in omnibus hominibus. Huiusmodi autem est intellectus possibilis. Est igitur
unus intellectus possibilis in omnibus.
AG15
38

