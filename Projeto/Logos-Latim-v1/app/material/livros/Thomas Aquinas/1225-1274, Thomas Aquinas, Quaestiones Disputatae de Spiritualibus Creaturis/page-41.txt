Ad quintum dicendum quod Augustinus ibi loquitur ex suppositione opinionis ponentium esse unam animam
universalem, ut ex praecedentibus patet.
RA6
Ad sextum dicendum quod in hac ratione praecipuam vim videtur Averroes constituere: quia videlicet
sequeretur, ut ipse dicit, si intellectus possibilis non esset unus in omnibus hominibus, quod res intellecta
individuaretur et numeraretur per individuationem et numerationem singularium hominum; et sic esset intellecta
in potentia, et non in actu. Ostendendum est igitur primo quod ista inconvenientia non minus sequuntur
ponentibus intellectum possibilem esse unum quam ponentibus ipsum multiplicari in multis. Et primo quidem
quantum ad individuationem, manifestum est quod forma existens in aliquo individuo eadem ratione individuatur
per ipsum, sive sit unum tantum in una specie, sicut sol, sive multa in una specie, sicut margaritae. In utrisque
enim est claritas individuata. Oportet enim dicere quod intellectus possibilis sit quoddam individuum singulare;
actus enim singularium sunt. Sive igitur sit unus in una specie, sive multi, eadem ratione individuabitur res
intellecta in ipso. Quantum vero ad multiplicationem, manifestum est quod, si non sint multi intellectus
possibiles in specie humana, sunt tamen multi intellectus in universo, quorum multi intelligunt unum et idem.
Remanebit ergo eadem dubitatio, utrum res intellecta sit una vel plures in diversis. Non ergo potest per hoc
probare suam intentionem; quia, sua positione posita, adhuc eadem inconvenientia remanebunt.
Et ideo ad huius solutionem considerandum est quod si de intellectu loqui oporteat secundum similitudinem
sensus, ut patet ex processu Aristotelis in III de anima, oportet dicere quod res intellecta non se habet ad
intellectum possibilem ut species intelligibilis, qua intellectus possibilis sit actu; sed illa species se habet ut
principium formale quo intellectus intelligit. Intellectum autem, sive res intellecta, se habet ut constitutum vel
formatum per operationem intellectus: sive hoc sit quidditas simplex, sive sit compositio et divisio propositionis.
Has enim duas operationes intellectus Aristoteles assignat in III de anima. Unam scilicet quam vocat
intelligentiam indivisibilem, qua videlicet intellectus apprehendit quod quid est alicuius rei, et hanc Arabes
vocant formationem, vel imaginationem per intellectum. Aliam vero ponit, scilicet compositionem et divisionem
intellectuum, quam Arabes vocant credulitatem vel fidem. Utrique autem harum operationum praeintelligitur
species intelligibilis, qua fit intellectus possibilis in actu; quia intellectus possibilis non operatur nisi secundum
quod est in actu, sicut nec visus videt nisi per hoc quod est factus in actu per speciem visibilem. Unde species
visibilis non se habet ut quod videtur, sed ut quo videtur. Et simile est de intellectu possibili; nisi quod intellectus
possibilis reflectitur supra seipsum et supra speciem suam, non autem visus.
Res igitur intellecta a duobus intellectibus est quodammodo una et eadem, et quodammodo multae: quia ex parte
rei quae cognoscitur est una et eadem, ex parte vero ipsius cognitionis est alia et alia. Sicut si duo videant unum
parietem, est eadem res visa ex parte rei quae videtur, alia tamen et alia secundum diversas visiones; et omnino
simile esset ex parte intellectus, si res quae intelligitur subsisteret extra animam sicut res quae videtur, ut
Platonici posuerunt. Sed secundum opinionem Aristotelis videtur habere maiorem difficultatem, licet sit eadem
ratio, si quis recte inspiciat. Non enim est differentia inter Aristotelem et Platonem, nisi in hoc quod Plato posuit
quod res quae intelligitur eodem modo habet esse extra animam quo modo eam intellectus intelligit, idest ut
abstracta et communis; Aristoteles vero posuit rem quae intelligitur esse extra animam, sed alio modo, quia
intelligitur abstracte et habet esse concrete.
Et sicut secundum Platonem ipsa res quae intelligitur est extra ipsam animam, ita secundum Aristotelem: quod
patet ex hoc quod neuter eorum posuit scientias esse de his quae sunt in intellectu nostro, sicut de substantiis; sed
Plato quidem dixit scientias esse de formis separatis, Aristoteles vero de quidditatibus rerum in eis existentibus.
Sed ratio universalitatis, quae consistit in communitate et abstractione, sequitur solum modum intelligendi, in
quantum intelligimus abstracte et communiter; secundum Platonem vero sequitur etiam modum existendi
formarum abstractarum: et ideo Plato posuit universalia subsistere, Aristoteles autem non. Sic igitur patet
quomodo multitudo intellectuum non praeiudicat neque universitati, neque communitati, neque unitati rei
intellectae.
RA7
Ad septimum dicendum quod scientia a magistro causatur in discipulo, non sicut calor in lignis ab igne, sed sicut
sanitas in infirmo a medico: qui causat sanitatem, in quantum subministrat aliqua adminicula, quibus natura
utitur ad sanitatem causandam, et ideo eodem ordine medicus procedit in sanando, sicut natura sanaret. Sicut
enim principalius sanans est natura interior, sic principium principaliter causans scientiam est intrinsecum,
scilicet lumen intellectus agentis, quo causatur scientia in nobis, dum devenimus per applicationem universalium
principiorum ad aliqua specialia, quae per experientiam accipimus in inveniendo. Et similiter magister deducit
principia universalia in conclusiones speciales; unde dicit Aristoteles in I poster., quod demonstratio est
syllogismus faciens scire.
RA8
Ad octavum dicendum quod ex hac etiam ratione deceptus fuit Averroes: putavit enim quod quia Aristoteles
dixit intellectum possibilem esse separatum, quod esset separatus secundum esse, et per consequens quod non
multiplicaretur secundum multiplicationem corporum.

41

