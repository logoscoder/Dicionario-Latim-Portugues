Illud vero quod facit intelligibilia per modum solis illuminantis, est unum separatum, quod est Deus. Unde
Augustinus dicit in I soliloquiorum: promittit ratio... Se demonstraturam Deum meae menti, ut oculis sol
demonstratur; nam mentis quasi oculi sunt sensus animae. Disciplinarum autem quaeque certissima talia sunt
qualia illa quae sole illustrantur, ut videri possint. Deus autem est ipse qui illustrat. Non autem potest hoc unum
separatum nostrae cognitionis principium intelligi per intellectum agentem, de quo Philosophus loquitur, ut
themistius dicit quia Deus non est in natura animae; sed intellectus agens ab Aristotele nominatur lumen
receptum in anima nostra a Deo. Et sic relinquitur simpliciter dicendum, quod intellectus agens non est unus in
omnibus.
RA1
Ad primum ergo dicendum quod proprium est Dei illuminare homines, imprimendo eis lumen naturale
intellectus agentis, et super hoc lumen gratiae et gloriae; sed intellectus agens illustrat phantasmata, sicut lumen
a Deo impressum.
RA2
Ad secundum dicendum quod intellectus agens dicitur ab Aristotele separatus, non quasi sit quaedam substantia
habens esse extra corpus; sed quia non est actus alicuius partis corporis, ita quod eius operatio sit per aliquod
organum corporale, sicut et de intellectu possibili dictum est.
RA3
Ad tertium dicendum quod istud verbum non dicit Aristoteles de intellectu agente, sed de intellectu in actu.
Primo enim locutus est de intellectu possibili, et postea de intellectu agente, et tandem incipit loqui de intellectu
in actu, ubi dicit: idem est autem secundum actum scientia rei, et distinguit intellectum in actu ab intellectu in
potentia tripliciter. Primo quidem, quia intellectus in potentia non est intellectum in potentia; sed intellectus in
actu, sive scientia in actu, est res intellecta vel scita in actu. Ita et circa sensum dixerat quod sensus in potentia et
sensibile in potentia sunt diversa. Secundo comparat intellectum in actu ad intellectum in potentia, quia
intellectus in potentia est prior tempore in uno et eodem quam intellectus in actu; prius enim tempore aliquis est
intellectus in potentia quam in actu. Sed naturaliter est prius actus quam potentia; et simpliciter loquendo, etiam
prius tempore oportet ponere aliquem intellectum in actu quam intellectum in potentia, qui reducitur in actum per
aliquem intellectum in actu, et hoc est quod subdit: quae vero secundum potentiam, tempore prior in uno;
omnino autem neque in tempore; et ista comparatione utitur inter potentiam et actum etiam in IX metaphysic.
Et in pluribus aliis locis. Tertio ostendit differentiam quantum ad hoc quod intellectus in potentia, sive possibilis,
quandoque invenitur intelligens, quandoque non intelligens. Sed hoc non potest dici de intellectu in actu; sicut et
potentia visiva quandoque videt quandoque non videt. Sed visus in actu est in ipso videre actu; et hoc est quod
dicit: sed non aliquando quidem intelligit, aliquando autem non. Et postmodum subdit: separatum autem hoc
solum quod vere est; quod non potest intelligi nec de intellectu agente, nec de intellectu possibili cum utrumque
supra dixerit separatum; sed oportet quod intelligatur de omni eo quod requiritur ad intellectum in actu, idest de
tota parte intellectiva. Unde et subdit: et hoc solum immortale et perpetuum est; quod si exponatur de intellectu
agente, sequetur quod intellectus possibilis sit corruptibilis, ut Alexander intellexit.
Sed hoc est contra ea quae Aristoteles superius dixerat de intellectu possibili. Haec autem verba Aristotelis hic
exponere necessarium fuit, ne esset alicui occasio errandi.
RA4
Ad quartum dicendum quod nihil prohibet aliqua duo ad invicem comparata sic se habere quod utrumque sit et ut
potentia et ut actus respectu alterius secundum diversa; sicut ignis est potentia frigidus et actu calidus, aqua vero
e converso; et propter hoc agentia naturalia simul patiuntur et agunt.
Si igitur comparetur pars intellectiva ad phantasmata; quantum ad aliquid se habebit in potentia, et quantum ad
aliquid in actu respectu eorum. Phantasma actu quidem habet similitudinem determinatae naturae; sed illa
similitudo determinatae speciei est in phantasmate in potentia abstrahibilis a materialibus conditionibus. In parte
vero intellectiva est e converso: nam non habet actu similitudines distinctarum rerum; sed tamen actu habet
lumen immateriale habens virtutem abstrahendi quae sunt abstrahibilia in potentia. Et sic nihil prohibet in eadem
essentia animae inveniri intellectum possibilem, qui est in potentia respectu specierum quae abstrahuntur a
phantasmatibus, et intellectum agentem, qui abstrahit speciem a phantasmatibus.
Et esset simile, si esset aliquod unum et idem corpus, quod esset diaphanum, existens in potentia ad omnes
colores, et cum hoc haberet lucem, qua posset illuminare colores; sicut aliquo modo apparet in oculo cati.
RA5
Ad quintum dicendum quod lumen intellectus agentis multiplicatur immediate per multiplicationem animarum,
quae participant ipsum lumen intellectus agentis. Animae autem multiplicantur secundum corpora, sicut supra
dictum est.
RA6
Ad sextum dicendum quod hoc ipsum quod lumen intellectus agentis non est actus alicuius organi corporei per
quod operetur, sufficit ad hoc quod possit separare species intelligibiles a phantasmatibus; cum separatio
specierum intelligibilium quae recipiuntur in intellectu possibili, non sit maior quam separatio intellectus agentis.
RA7
46

