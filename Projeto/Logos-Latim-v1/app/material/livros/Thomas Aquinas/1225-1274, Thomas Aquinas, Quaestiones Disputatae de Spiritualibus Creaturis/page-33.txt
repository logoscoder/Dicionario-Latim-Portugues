Nihil igitur eis subtrahendum est quod ad perfectionem dilectionis pertineat. Sed quod sint plures unius speciei,
pertinet ad perfectionem dilectionis; quia omnia animalia unius speciei naturaliter se invicem diligunt, secundum
illud Eccli. XIV: omne animal diligit simile sibi. Ergo in Angelis sunt plures unius speciei.
AG6
Praeterea, cum sola species definiatur, secundum boetium, quaecumque in definitione conveniunt, videntur in
specie convenire.
Sed omnes Angeli conveniunt in illa definitione quam Damascenus ponit in III libro: Angelus est substantia
intellectualis, semper mobilis, arbitrio libera, incorporea, Deo ministrans, secundum gratiam (non natura)
immortalitatem suscipiens.
Ergo omnes Angeli sunt unius speciei.
AG7
Praeterea, Angeli secundum ordinem naturae sunt propinquiores Deo quam homines.
Sed in Deo sunt tres personae unius naturae secundum numerum. Cum igitur in hominibus sint plures personae
unius naturae secundum speciem, videtur quod multo fortius in Angelis sint plures personae in una natura speciei
convenientes.
AG8
Praeterea, Gregorius dicit quod in illa caelesti patria, ubi plenitudo boni est, licet quaedam data sint excellenter,
nihil tamen possidetur singulariter; omnia enim in omnibus sunt, non quidem aequaliter, quia aliqui aliis
sublimius possident quae tamen omnes habent. Non est ergo differentia in Angelis, nisi secundum magis et
minus. Sed magis et minus non diversificant speciem. Ergo Angeli non differunt specie.
AG9
Praeterea, quaecumque conveniunt in nobilissimo, conveniunt in specie; quia nobilius est quod ponitur sub
specie quam quod ponitur sub genere. Est enim differentia specifica formalis respectu generis. Sed omnes Angeli
conveniunt in nobilissimo quod in eis est, scilicet in natura intellectuali. Ergo omnes Angeli conveniunt in
specie.
AG10
Praeterea, si aliquod genus dividatur per duas differentias, quarum una altera sit imperfectior, differentia
imperfectior magis est multiplicabilis quam perfectior; sicut irrationale per plures species multiplicatur quam
rationale. Substantia autem spiritualis dividitur per unibile et non unibile; unibile autem corpori est imperfectius
in spiritualibus substantiis. Cum igitur substantia spiritualis unibilis corpori, scilicet anima humana, non
distinguatur in multas species, multo fortius substantia spiritualis non unibilis, scilicet Angelus, non multiplicatur
per multas species.
AG11
Praeterea, bonifacius Papa dicit quod ministrationes in ecclesia militante sunt ad exemplum caelestis militiae, in
qua Angeli differunt in ordine et potestate.
Sed in ecclesia militante differentia ordinis et potestatis non facit homines differre secundum speciem. Ergo nec
in caelesti militia Angelorum, Angeli specie differunt, etiam qui sunt diversorum ordinum vel hierarchiarum.
AG12
Praeterea, sicut inferiora elementa sunt ornata plantis et animalibus, et caelum sidereum stellis et sole et luna; ita
etiam caelum empyreum ornatum est Angelus. Sed in plantis et animalibus inveniuntur multa eiusdem speciei:
similiter etiam videtur quod omnes stellae sint unius speciei, quia communicant in una forma nobilissima, quae
est lux. Ergo videtur, pari ratione, quod vel omnes Angeli vel aliqui conveniant in una specie.
AG13
Praeterea, si plures Angeli non ponantur convenire in una specie, hoc non est nisi quia in eis non est materia. Sed
remotio materiae non solum tollit pluralitatem individuorum, sed etiam unitatem: quia individuum non ponitur
sub specie nisi per materiam; quia materia est individuationis principium.
Si ergo necesse est poni Angelos esse individua quaedam, pari etiam ratione poni poterit quod sint plures in una
specie.
AG14
Praeterea, in his quae sunt separata a materia, idem est intellectum et intelligens, secundum Philosophum.
Si igitur Angeli essent sine materia, idem esset Angelus intellectus et Angelus intelligens.
Sed quilibet Angelus intelligit Angelum quemlibet. Ergo sequeretur quod non esset nisi unus Angelus, quod est
falsum. Non est ergo ponendum quod Angeli sint sine materia; et ita neque ponendum est quod omnes Angeli
differant specie.
AG15
Praeterea, numerus est species quantitatis, quae non est sine materia. Si igitur in Angelis non esset materia, non
esset in eis numerus; quod est falsum. Ergo idem quod prius.
AG16
Praeterea, in his quae sunt sine materia, non est multiplicatio nisi secundum causam et causatum, ut Rabbi
Moyses dicit.
33

