Oportet igitur esse aliquid superius anima quod sit intellectus secundum totam suam naturam, a quo
intellectualitas animae derivetur, et a quo eius intelligere dependeat.
Secundo, quia necesse est quod ante omne mobile inveniatur aliquid immobile secundum motum illum: sicut
supra alterabilia est aliquid non alterabile, ut corpus caeleste; omnis enim motus causatur ab aliquo immobili.
Ipsum autem intelligere animae humanae est per modum motus; intelligit enim anima discurrendo de effectibus
in causas, et de causis in effectus, et de similibus in similia, et de oppositis in opposita. Oportet igitur esse supra
animam aliquem intellectum cuius intelligere sit fixum et quietum absque huiusmodi discursu.
Tertio, quia necesse est quod, licet in uno et eodem potentia sit prior quam actus, tamen simpliciter actus
praecedat potentiam in altero; et similiter ante omne imperfectum necesse est esse aliud perfectum. Anima autem
humana invenitur in principio in potentia ad intelligibilia, et invenitur imperfecta in intelligendo; quia nunquam
consequetur in hac vita omnem intelligibilium veritatem.
Oportet igitur supra animam esse aliquem intellectum semper in actu existentem, et totaliter perfectum
intelligentia veritatis.
Non autem potest dici quod iste intellectus superior faciat intelligibilia actu in nobis immediate, absque aliqua
virtute quam ab eo anima nostra participet. Hoc enim communiter invenitur etiam in rebus corporalibus, quod in
rebus inferioribus inveniuntur virtutes particulares activae ad determinatos effectus, praeter virtutes universales
agentes; sicut animalia perfecta non generantur ex sola universali virtute solis, sed ex virtute particulari quae est
in semine; licet quaedam animalia imperfecta generentur absque semine ex virtute solis: quamvis etiam in horum
generatione non desit actio particularis virtutis alterantis et disponentis materiam. Anima autem humana est
perfectissima eorum quae sunt in rebus inferioribus.
Unde oportet quod praeter virtutem universalem intellectus superioris participetur in ipsa aliqua virtus quasi
particularis ad hunc effectum determinatum, ut scilicet fiant intelligibilia actu. Et quod hoc verum fit
experimento apparet. Unus enim homo particularis, ut socrates vel Plato, facit cum vult intelligibilia in actu,
apprehendendo scilicet universale a particularibus, dum secernit id quod est commune omnibus individuis
hominum, ab his quae sunt propria singulis.
Sic igitur actio intellectus agentis, quae est abstrahere universale, est actio huius hominis, sicut et considerare vel
iudicare de natura communi, quod est actio intellectus possibilis. Omne autem agens quamcumque actionem,
habet formaliter in seipso virtutem quae est talis actionis principium.
Unde sicut necessarium est quod intellectus possibilis sit aliquid formaliter inhaerens homini, ut prius
ostendimus; ita necessarium est quod intellectus agens sit aliquid formaliter inhaerens homini.
Nec ad hoc sufficit continuatio per phantasmata, ut Averroes fingit, sicut etiam supra de intellectu possibili
ostensum est. Et hoc manifeste videtur Aristotelem sensisse, cum dicit quod necesse est in anima esse has
differentias, scilicet intellectum possibilem et agentem; et iterum dicit quod intellectus agens est sicut lumen,
quod est lux participata.
Plato vero, ut themistius dicit in commento de anima, ad intellectum separatum attendens et non ad virtutem
animae participatam, comparavit ipsum soli.
Quis autem sit iste intellectus separatus, a quo intelligere animae humanae dependet, considerandum est. Quidam
enim dixerunt hunc intellectum esse infimam substantiarum separatarum, quae suo lumine continuatur cum
animabus nostris. Sed hoc multipliciter repugnat veritati fidei. Primo quidem, quia cum istud lumen intellectuale
ad naturam animae pertineat, ab illo solo est a quo animae natura creatur. Solus autem Deus est creator animae,
non autem aliqua substantia separata, quam Angelum dicimus; unde significanter dicitur Gen. Quod ipse Deus in
faciem hominis spiravit spiraculum vitae.
Unde relinquitur quod lumen intellectus agentis non causatur in anima ab aliqua alia substantia separata, sed
immediate a Deo.
Secundo, quia ultima perfectio uniuscuiusque agentis est quod possit pertingere ad suum principium. Ultima
autem perfectio sive beatitudo hominis est secundum intellectualem operationem, ut etiam Philosophus dicit X,
ethic.. Si igitur principium et causa intellectualitatis hominum esset aliqua alia substantia separata, oporteret
quod ultima hominis beatitudo esset constituta in illa substantia creata; et hoc manifeste ponunt ponentes hanc
positionem: ponunt enim quod ultima hominis felicitas est continuari intellectui agenti. Fides autem recta ponit
ultimam beatitudinem hominis esse in solo Deo, secundum illud Ioan. XVII,: haec est vita aeterna, ut cognoscant
te solum verum Deum; et in huius beatitudinis participatione homines esse Angelis aequales, ut habetur Lucae
XX. Tertio, quia si homo participet lumen intelligibile ab Angelo, sequeretur quod homo secundum mentem non
esset ad imaginem ipsius Dei, sed ad imaginem Angelorum, contra id quod dicitur Gen. I: faciamus hominem ad
imaginem et similitudinem nostram, idest ad communem trinitatis imaginem, non ad imaginem Angelorum.
Unde dicimus, quod lumen intellectus agentis, de quo Aristoteles loquitur, est nobis immediate impressum a
Deo, et secundum hoc discernimus verum a falso, et bonum a malo. Et de hoc dicitur in Psal.: multi dicunt: quis
ostendet nobis bona? signatum est super nos lumen vultus tui, Domine, scilicet per quod nobis bona ostenduntur.
Sic igitur id quod facit in nobis intelligibilia actu per modum luminis participati, est aliquid animae, et
multiplicatur secundum multitudinem animarum et hominum.

45

