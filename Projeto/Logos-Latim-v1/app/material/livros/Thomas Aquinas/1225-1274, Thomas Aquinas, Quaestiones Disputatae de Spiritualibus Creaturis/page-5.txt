Et I super genes. Ad litteram, et per Philosophum in VII metaph..
Sic autem accepta materia (quae est propria eius acceptio et communis), impossibile est quod materia sit in
substantiis spiritualibus.
Licet enim in uno et eodem, quod quandoque est in actu quandoque in potentia, prius tempore sit potentia quam
actus; actus tamen naturaliter est prior potentia. Illud autem quod est prius, non dependet a posteriori, sed e
converso. Et ideo invenitur aliquis primus actus absque omni potentia; nunquam tamen invenitur in rerum natura
potentia quae non sit perfecta per aliquem actum; et propter hoc semper in materia prima est aliqua forma.
A primo autem actu perfecto simpliciter, qui habet in se omnem plenitudinem perfectionis, causatur esse actu in
omnibus; sed tamen secundum quemdam ordinem. Nullus enim actus causatus habet omnem perfectionis
plenitudinem; sed respectu primi actus, omnis actus causatus est imperfectus. Quanto tamen aliquis actus est
perfectior, tanto est Deo propinquior. Inter omnes autem creaturas Deo maxime appropinquant spirituales
substantiae, ut patet per dionysium IV cap. Caelestis hierar.; unde maxime accedunt ad perfectionem primi actus,
cum comparentur ad inferiores creaturas sicut perfectum ad imperfectum, et sicut actus ad potentiam. Nullo ergo
modo haec ratio ordinis rerum habet quod substantiae spirituales ad esse suum requirant materiam primam, quae
est incompletissimum inter omnia entia: sed sunt longe supra totam materiam et omnia materialia elevatae.
Hoc etiam manifestum apparet, si quis propriam operationem substantiarum spiritualium consideret. Omnes
enim spirituales substantiae intellectuales sunt. Talis autem est uniuscuiusque rei potentia, qualis reperitur
perfectio eius; nam proprius actus propriam potentiam requirit: perfectio autem cuiuslibet intellectualis
substantiae, in quantum huiusmodi, est intelligibile prout est in intellectu. Talem igitur potentiam oportet in
substantiis spiritualibus requirere, quae sit proportionata ad susceptionem formae intelligibilis. Huiusmodi autem
non est potentia materiae primae: nam materia prima recipit formam contrahendo ipsam ad esse individuale;
forma vero intelligibilis est in intellectu absque huiusmodi contractione.
Sic enim intelligit intellectus unumquodque intelligibile, secundum quod forma eius est in eo. Intelligit autem
intellectus intelligibile praecipue secundum naturam communem et universalem; et sic forma intelligibilis in
intellectu est secundum rationem suae communitatis. Non est ergo substantia intellectualis receptiva formae ex
ratione materiae primae, sed magis per oppositam quamdam rationem. Unde manifestum fit quod in substantiis
spiritualibus illa prima materia quae de se omni specie caret, eius pars esse non potest.
Si tamen quaecumque duo se habent ad invicem ut potentia et actus, nominentur materia et forma, nihil obstat
dicere, ut non fiat vis in verbis, quod in substantiis spiritualibus est materia et forma. Oportet enim in substantia
spirituali creata esse duo, quorum unum comparatur ad alterum ut potentia ad actum. Quod sic patet. Manifestum
est enim quod primum ens, quod Deus est, est actus infinitus, utpote habens in se totam essendi plenitudinem,
non contractam ad aliquam naturam generis vel speciei. Unde oportet quod ipsum esse eius non sit esse quasi
inditum alicui naturae quae non sit suum esse; quia sic finiretur ad illam naturam. Unde dicimus, quod Deus est
ipsum suum esse. Hoc autem non potest dici de aliquo alio: sicut enim impossibile est intelligere quod sint plures
albedines separatae; sed si esset albedo separata ab omni subiecto et recipiente, esset una tantum; ita impossibile
est quod sit ipsum esse subsistens nisi unum tantum. Omne igitur quod est post primum ens, cum non sit suum
esse, habet esse in aliquo receptum, per quod ipsum esse contrahitur; et sic in quolibet creato aliud est natura rei
quae participat esse, et aliud ipsum esse participatum. Et cum quaelibet res participet per assimilationem primum
actum in quantum habet esse, necesse est quod esse participatum in unoquoque comparetur ad naturam
participantem ipsum, sicut actus ad potentiam. In natura igitur rerum corporearum materia non per se participat
ipsum esse, sed per formam; forma enim adveniens materiae facit ipsam esse actu, sicut anima corpori.
Unde in rebus compositis est considerare duplicem actum, et duplicem potentiam. Nam primo quidem materia
est ut potentia respectu formae, et forma est actus eius; et iterum natura constituta ex materia et forma, est ut
potentia respectu ipsius esse, in quantum est susceptiva eius. Remoto igitur fundamento materiae, si remaneat
aliqua forma determinatae naturae per se subsistens, non in materia, adhuc comparabitur ad suum esse ut
potentia ad actum: non dico autem ut potentiam separabilem ab actu, sed quam semper suus actus comitetur. Et
hoc modo natura spiritualis substantiae, quae non est composita ex materia et forma, est ut potentia respectu sui
esse; et sic in substantia spirituali est compositio potentiae et actus, et per consequens formae et materiae; si
tamen omnis potentia nominetur materia et omnis actus nominetur forma. Sed tamen hoc non est proprie dictum
secundum communem usum nominum.
RA1
Ad primum ergo dicendum, quod ratio formae opponitur rationi subiecti. Nam omnis forma, in quantum
huiusmodi, est actus; omne autem subiectum comparatur ad id cuius est subiectum, ut potentia ad actum. Si quae
ergo forma est quae sit actus tantum, ut divina essentia, illa nullo modo potest esse subiectum; et de hac boetius
loquitur. Si autem aliqua forma sit quae secundum aliquid sit in actu, et secundum aliquid in potentia; secundum
hoc tantum erit subiectum, secundum quod est in potentia. Substantiae autem spirituales, licet sint formae
subsistentes, sunt tamen in potentia, in quantum habent esse finitum et limitatum. Et quia intellectus est
cognoscitivus omnium secundum sui rationem, et voluntas est amativa universalis boni; remanet semper in
intellectu et voluntate substantiae creatae potentia ad aliquid quod est extra se. Unde si quis recte consideret,

5

