potest. Forma enim est similitudo agentis in materia. In virtutibus autem activis et operativis hoc invenitur quod
quanto aliqua virtus est altior, tanto in se plura comprehendit, non composite sed unite; sicut secundum unam
virtutem sensus communis se extendit ad omnia sensibilia, quae secundum diversas potentias sensus proprii
apprehendunt.
Perfectioris autem agentis est inducere perfectiorem formam. Unde perfectior forma facit per unum omnia quae
inferiores faciunt per diversa, et adhuc amplius: puta, si forma corporis inanimati dat materiae esse et esse
corpus, forma plantae dabit ei et hoc et insuper vivere; anima vero sensitiva et hoc, insuper et sensibile esse;
anima vero rationalis et hoc, et insuper rationale esse.
Sic enim inveniuntur differre formae rerum naturalium secundum perfectum et magis perfectum, ut patet
intuenti. Propter quod species comparantur numeris, ut dicitur in VIII metaph.: quorum species per additionem et
subtractionem unitatis variantur. Unde etiam Aristoteles in II de anima dicit, quod vegetativum est in sensitivo,
et sensitivum in intellectivo, sicut trigonum in tetragono, et tetragonum in pentagono; pentagonum enim virtute
continet tetragonum: habet enim hoc et adhuc amplius; non autem quod seorsum in pentagono sit id quod est
tetragoni, et id quod est pentagoni proprium, tanquam duae figurae. Sic etiam anima intellectiva virtute continet
sensitivam, quia habet hoc et adhuc amplius; non tamen ita quod sint duae animae.
Si autem diceretur quod anima intellectiva differret per essentiam a sensitiva in homine, non posset assignari
ratio unionis animae intellectivae ad corpus, cum nulla operatio propria animae intellectivae sit per organum
corporale.
RA1
Ad primum ergo dicendum quod auctoritas dionysii intelligenda est de causis agentibus, non de causis
formalibus.
RA2
Ad secundum dicendum quod cum forma perfectissima det omnia quae dant formae imperfectiores, et adhuc
amplius; materia, prout ab ea perficitur eo modo perfectionis quo perficitur a formis imperfectioribus,
consideratur ut materia propria, etiam illiusmodi perfectionis quam addit perfectior forma super alias; ita tamen
quod non intelligatur haec distinctio in formis secundum essentiam, sed solum secundum intelligibilem
rationem. Sic ergo ipsa materia secundum quod intelligitur ut perfecta in esse corporeo susceptivo vitae, est
proprium subiectum animae.
RA3
Ad tertium dicendum quod cum animal sit id quod vere est homo, distinctio naturae animalis ab homine non est
secundum diversitatem realem formarum, quasi alia forma sit per quam sit animal, et superaddatur altera per
quam sit homo; sed secundum rationes intelligibiles. Secundum enim quod intelligitur corpus perfectum in esse
sensibili ab anima, sic comparatur ad perfectionem ultimam quae est ab anima rationali in quantum huiusmodi,
ut materiale ad formale. Cum enim genus et species significent quasdam intentiones intelligibiles, non requiritur
ad distinctionem speciei et generis distinctio realis formarum, sed intelligibilis tantum.
RA4
Ad quartum dicendum quod anima movet corpus per cognitionem et appetitum; vis autem sensitiva et appetitiva
in animali habent determinatum organum; et sic ab illo organo incipit motus animalis, quod est cor secundum
Aristotelem.
Sic igitur una pars animalis est movens, et altera est mota; ut pars movens accipiatur primum organum animae
appetitivae, et reliquum corpus sit motum. Sed quia in homine movent voluntas et intellectus, quae non sunt
alicuius organi actus, movens erit ipsa anima secundum partem intellectivam; motum autem corpus secundum
quod est perfectum ab ipsa anima in esse corporeo.
RA5
Ad quintum dicendum quod in incarnatione verbi anima ponitur medium inter verbum et carnem, non
necessitatis sed congruentiae; unde etiam separata anima a carne in morte Christi, remansit verbum immediate
carni unitum.
RA6
Ad sextum dicendum quod liber ille non est Augustini, nec est multum authenticus, et in hoc verbo satis
improprie loquitur.
Utrumque enim ad animam pertinet, et phantasticum et sensualitas; tamen dicitur sensualitas ad carnem referri,
in quantum est appetitus rerum ad corpus pertinentium; phantasticum autem ad animam, in quantum in eo sunt
similitudines corporum sine corporibus.
Haec autem dicuntur esse media inter animam et carnem, non prout anima est forma corporis, sed prout est
motor.
RA7
Ad septimum dicendum quod administratio corporis pertinet ad animam in quantum est motor, non in quantum
est forma. Et licet ea quibus anima administrat corpus sint necessaria ad hoc quod anima sit in corpore, ut
propriae dispositiones talis materiae, non tamen propter hoc sequitur quod eadem sit ratio administrationis et
formalis unionis. Sicut enim eadem est, secundum substantiam, anima quae est motor et forma, sed differt
17

