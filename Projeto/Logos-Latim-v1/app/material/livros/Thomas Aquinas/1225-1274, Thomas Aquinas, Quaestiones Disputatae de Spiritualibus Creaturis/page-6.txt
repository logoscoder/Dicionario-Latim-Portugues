substantiae spirituales non inveniuntur esse subiectae nisi accidentium quae pertinent ad intellectum et
voluntatem.
RA2
Ad secundum dicendum quod duplex est limitatio formae. Una quidem secundum quod forma speciei limitatur
ad individuum, et talis limitatio formae est per materiam. Alia vero secundum quod forma generis limitatur ad
naturam speciei; et talis limitatio formae non fit per materiam, sed per formam magis determinatam, a qua
sumitur differentia; differentia enim addita super genus contrahit ipsum ad speciem. Et talis limitatio est in
substantiis spiritualibus, secundum scilicet quod sunt formae determinatarum specierum.
RA3
Ad tertium dicendum quod mutabilitas non invenitur in substantiis spiritualibus secundum earum esse, sed
secundum intellectum et voluntatem. Sed talis mutabilitas non est ex materia, sed ex potentialitate intellectus et
voluntatis.
RA4
Ad quartum dicendum quod non est intentio Augustini dicere, quod sit eadem numero materia visibilium et
invisibilium, cum ipse dicat duplicem informitatem intelligi per caelum et terram, quae dicuntur primo creata; ut
per caelum intelligatur substantia spiritualis adhuc informis, per terram autem materia rerum corporalium, quae
in se considerata informis est, quasi omni specie carens: unde etiam dicitur inanis et vacua, vel invisibilis et
incomposita secundum aliam litteram.
Caelum autem non describitur inane et vacuum. Per quod manifeste apparet quod materia, quae caret omni
specie, non est pars substantiae angelicae. Sed informitas substantiae spiritualis est secundum quod nondum est
conversa ad verbum a quo illuminatur, quod pertinet ad potentiam intelligibilem. Sic ergo materiam communem
visibilium et invisibilium nominat utrumque, prout est informe suo modo.
RA5
Ad quintum dicendum quod Philosophus loquitur ibi non de causa agente, sed de causa formali. Illa enim quae
sunt composita ex materia et forma, non statim sunt ens et unum, sed materia est ens in potentia et fit ens actu
per adventum formae, quae est ei causa essendi.
Sed forma non habet esse per aliam formam. Unde si sit aliqua forma subsistens, statim est ens et unum, nec
habet causam formalem sui esse; habet tamen causam influentem ei esse, non autem causam moventem, quae
reducat ipsam de potentia praeexistenti in actum.
RA6
Ad sextum dicendum quod licet anima sit per se subsistens, non tamen sequitur quod sit composita ex materia et
forma, quia per se subsistere potest convenire etiam formae absque materia. Cum enim materia habeat esse per
formam, et non e converso; nihil prohibet aliquam formam sine materia subsistere, licet materia sine forma esse
non possit.
RA7
Ad septimum dicendum quod esse susceptivum contrariorum est substantiae in potentia aliqualiter existentis,
sive sit composita ex materia et forma, sive sit simplex. Substantia autem spiritualium non est subiectum
contrariorum, nisi pertinentium ad voluntatem et intellectum, secundum quae est in potentia, ut ex dictis patet.
RA8
Ad octavum dicendum quod non idem est componi ex quod est et quo est, et ex materia et forma. Licet enim
forma possit dici quo aliquid est, tamen materia non proprie potest dici quod est, cum non sit nisi in potentia. Sed
quod est, est id quod subsistit in esse, quod quidem in substantiis corporeis est ipsum compositum ex materia et
forma, in substantiis autem incorporeis est ipsa forma simplex; quo est autem, est ipsum esse participatum, quia
in tantum unumquodque est, in quantum ipse esse participat.
Unde et boetius sic utitur istis vocabulis in libro de hebdomad., dicens, quod in aliis praeter primum, non idem
est quod est et esse.
RA9
Ad nonum dicendum quod sub aliquo communi est aliquid dupliciter: uno modo sicut individuum sub specie;
alio modo sicut species sub genere. Quandocumque igitur sub una communi specie sunt multa individua,
distinctio multorum individuorum est per materiam individualem, quae est praeter naturam speciei; et hoc in
rebus creatis. Quando vero sunt multae species sub uno genere, non oportet quod formae quibus distinguuntur
species ad invicem, sint aliud secundum rem a forma communi generis. Per unam enim et eamdem formam hoc
individuum collocatur in genere substantiae, et in genere corporis, et sic usque ad specialissimam speciem. Si
enim secundum aliquam formam hoc individuum habeat quod sit substantia, de necessitate oportet quod aliae
formae supervenientes, secundum quas collocatur in inferioribus generibus et speciebus, sint formae
accidentales.
Quod ex hoc patet. Forma enim accidentalis a substantiali differt, quia forma substantialis facit hoc aliquid,
forma autem accidentalis advenit rei iam hoc aliquid existenti.
Si igitur prima forma, per quam collocatur in genere, facit individuum esse hoc aliquid; omnes aliae formae
advenient individuo subsistenti in actu, et ita erunt formae accidentales. Sequetur etiam quod per adventum
6

