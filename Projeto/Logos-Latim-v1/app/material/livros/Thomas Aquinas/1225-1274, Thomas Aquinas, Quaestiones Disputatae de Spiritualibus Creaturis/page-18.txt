ratione; ita et eadem sunt quae sunt necessaria ad unionem formalem et ad administrationem, licet non secundum
eamdem rationem.
RA8
Ad octavum dicendum quod per hoc quod anima differt a corpore ut corruptibile ab incorruptibili, non tollitur
quin sit forma eius, ut ex supradictis patet; unde sequitur quod immediate corpori uniatur.
RA9
Ad nonum dicendum quod anima dicitur uniri corpori per spiritum, in quantum est motor, quia primum quod
movetur ab anima in corpore est spiritus, ut Aristoteles dicit in libro de causa motus animalium, tamen etiam ille
liber non est magnae auctoritatis.
RA10
Ad decimum dicendum quod si aliqua duo sunt diversa per essentiam, ita quod utrumque habeat naturam suae
speciei completam, non possunt uniri nisi per aliquod medium ligans et uniens. Anima autem et corpus non sunt
huiusmodi, cum utrumque naturaliter sit pars hominis; sed comparantur ad invicem ut materia ad formam,
quarum unio est immediata, ut ostensum est.
RA11
Ad undecimum dicendum quod anima unitur corpori ut perficiatur non solum quantum ad intelligere
phantasticum, sed etiam quantum ad naturam speciei, et quantum ad alias operationes quas exercet per corpus.
Tamen, dato quod solum propter intelligere phantasticum ei uniretur, non sequeretur quod unio esset mediante
phantasmate: sic enim unitur anima corpori propter intelligere, ut per eam homo intelligat; quod non esset, si
fieret unio per phantasmata, ut ostensum est supra.
RA12
Ad duodecimum dicendum quod corpus antequam animetur habet aliquam formam; illa autem forma non manet
anima adveniente.
Adventus enim animae est per quamdam generationem, generatio autem unius est non sine corruptione alterius;
sicut cum recipitur forma ignis in materia aeris, desinit esse actu in ea forma aeris, et remanet in potentia tantum.
Nec est dicendum quod forma fiat vel corrumpatur, quia eius est fieri et corrumpi, cuius est esse; quod non est
formae ut existentis, sed sicut eius quo aliquid est.
Unde et fieri non dicitur nisi compositum, in quantum reducitur de potentia in actum.
RA13
Ad decimumtertium dicendum quod in embryone apparent quaedam opera vitae; sed quidam dixerunt,
huiusmodi opera esse ab anima matris. Sed hoc est impossibile, quia de ratione operum vitae est quod sint a
principio intrinseco, quod est anima. Quidam vero dixerunt quod a principio inest anima vegetabilis; et illa
eadem cum fuerit magis perfecta fit anima sensitiva, et tandem fit anima intellectiva, sed per actionem exterioris
agentis quod est Deus. Sed hoc est impossibile.
Primo, quia sequeretur quod forma substantialis reciperet magis et minus, et quod generatio esset motus
continuus. Secundo, quia sequeretur animam rationalem esse corruptibilem, cum vegetabilis et sensibilis
corruptibiles sint, dum ponitur fundamentum animae rationalis esse substantia vegetabilis et sensibilis. Non
autem dici potest quod sint tres animae in uno homine, ut ostensum est. Relinquitur ergo dicendum quod in
generatione hominis vel animalis sunt multae generationes et corruptiones sibi invicem succedentes. Adveniente
enim perfectiori forma, deficit imperfectior. Et sic cum in embryone primo sit anima vegetativa tantum, cum
perventum fuerit ad maiorem perfectionem, tollitur forma imperfecta, et succedit forma perfectior, quae est
anima vegetativa et sensitiva simul; et ultimo cedente, succedit ultima forma completissima, quae est anima
rationalis.
RA14
Ad decimumquartum dicendum quod corpus mathematicum dicitur corpus abstractum; unde dicere corpus
mathematicum esse in sensibilibus, est dicere duo opposita simul, ut Aristoteles argumentatur in III metaph.,
contra quosdam Platonicos hoc ponentes.
Nec tamen sequitur quod abstrahentium sit mendacium, si corpus mathematicum sit in intellectu tantum: quia
non intelligit intellectus abstrahens corpus aliquod esse non in sensibilibus, sed intelligit ipsum, non intelligendo
sensibilia; sicut si quis intelligat hominem, non intelligendo eius risibilitatem, non mentitur; mentiretur autem, si
intelligeret hominem non esse risibilem. Dico tamen quod si corpus mathematicum esset in corpore sensibili,
cum corpus mathematicum sit dimensionale, tantum pertineret ad genus quantitatis; unde non requireretur ad
ipsum aliqua forma substantialis. Corpus autem quod est in genere substantiae, habet formam substantialem quae
dicitur corporeitas, quae non est tres dimensiones, sed quaecumque forma substantialis ex qua sequuntur in
materia tres dimensiones; et haec forma in igne est igneitas, in animali anima sensitiva, et in homine anima
intellectiva.
RA15
Ad decimumquintum dicendum quod partes definitionis sunt partes formae vel speciei, non propter realem
differentiam formarum, sed secundum distinctionem intelligibilem, ut dictum est ad tertium.
RA16
18

