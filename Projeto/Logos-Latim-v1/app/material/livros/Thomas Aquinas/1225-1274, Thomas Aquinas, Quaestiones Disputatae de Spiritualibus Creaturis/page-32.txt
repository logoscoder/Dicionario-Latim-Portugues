Ad primum ergo dicendum quod ubicumque Augustinus dicit Daemones habere aerea corpora, non loquitur
asserendo quasi ex sententia propria, sed secundum opinionem aliorum; unde ipse dicit in XXI de Civit. Dei:
sunt quaedam sua etiam Daemonibus corpora, sicut doctis hominibus visum est, ex isto aere crasso atque
humido. Si autem nulla quisquam habere corpora Daemones asserat, non est de hac re aut laborandum operosa
inquisitione, aut contentiosa disputatione certandum.
RA2
Et per hoc patet solutio ad secundum.
RA3
Ad tertium dicendum quod in inferiori regione, scilicet circa terram, est locus mixtionis elementorum. Corpora
autem mixta, quanto magis ad aequalitatem mixtionis perveniunt, tanto magis recedunt ab extremis
contrariorum; et sic quamdam similitudinem consequuntur caelestium corporum, quae sunt sine contrarietate. Et
sic patet quod vita magis potest esse in suprema et infima regione quam in media: praesertim cum in istis
inferioribus tanto paratius est corpus ad vitam, quanto propinquius fuerit aequalitati complexionis.
RA4
Ad quartum dicendum quod corpus aeris est nobilius quam terra, sed corpus aequalis complexionis est nobilius
utroque, quasi magis elongatum a contrarietate; et hoc solum invenitur substantiae spirituali uniri. In quo tamen
inferiora elementa plus necesse est abundare materialiter ad aequalitatem constituendam, propter excessum
activae virtutis in aliis elementis.
RA5
Ad quintum dicendum quod anima dicitur administrare corpus suum per aerem, quantum ad motum; quia est
susceptibilior motus aliis corporibus spissis.
RA6
Ad sextum dicendum quod aer non est indifferens ad omnem motum, sed respectu quorumdam est levis, respectu
aliorum gravis; unde ex hoc non habetur quod sit perfectibile per animam.
|a8 Articulus 8
TTA
Octavo quaeritur utrum omnes Angeli differant specie ab invicem.
TTB
Et videtur quod non.
AG1
Dicit enim Augustinus in Enchir.: creatura rationalis quae in hominibus erat, quoniam peccatis atque suppliciis
tota perierat, ex parte reparari meruit. Ex quo sic arguitur.
Si omnes Angeli ab invicem differunt secundum naturam speciei, pluribus Angelis irreparabiliter cedentibus,
plures naturae irreparabiliter periissent. Sed hoc non patitur divina providentia ut aliqua natura rationalis ex toto
pereat, ut patet ex auctoritate inducta.
Ergo non omnes Angeli differunt ab invicem secundum naturam speciei.
AG2
Praeterea, quanto sunt aliqua propinquiora Deo, in quo nulla est diversitas, tanto minus sunt diversa. Angeli
autem secundum ordinem naturae propinquiores sunt Deo quam homines. Magis vero diversa sunt ab invicem
quae differunt numero et specie, quam quae differunt numero et conveniunt in specie. Cum ergo homines non
differant specie, sed numero solum, videtur quod nec Angeli specie differant.
AG3
Praeterea, convenientia aliquorum in formali principio facit aliqua idem esse specie; differentia vero in principio
materiali facit differre numero solum. In Angelis autem ipsum esse se habet ut formale ad essentiam Angeli, ut
supra dictum est. Cum igitur omnes Angeli conveniant in esse, differant vero secundum essentiam, videtur quod
Angeli non differant specie, sed numero solo.
AG4
Praeterea, omnis substantia subsistens creata est individuum contentum sub aliqua natura communi speciei; ita
quod si individuum sit compositum, natura speciei praedicabitur de eo secundum rationem compositi; si vero
individuum fuerit simplex, natura speciei praedicabitur de eo secundum simplices rationes. Angelus autem est
substantia creata subsistens. Sive igitur sit compositus ex materia et forma, sive simplex, oportet quod
contineatur sub aliqua natura speciei. Sed naturae speciei non derogat quod possit habere plura supposita;
similiter etiam nec individuo sub ea existenti derogat, si habeat aliquod secum compar in eadem specie. Ergo
videtur quod possibile sit esse plures Angelos unius speciei. In perpetuis autem non differunt esse et posse, ut
dicitur in III physic..
Ergo in Angelis sunt plura individua unius speciei.
AG5
Praeterea, in Angelis est perfecta dilectio.

32

