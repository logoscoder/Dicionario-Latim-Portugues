calor numero. Sed hoc non potest esse nisi praeexistente aliqua forma substantiali, quae utrobique remanet una et
conservat subiectum caloris unum: non enim potest esse accidens unum numero, nisi subiectum fuerit unum.
Oportet ergo dicere quod ante formam corporis simplicis, praeintelligatur in materia aliqua forma substantialis.
Multo igitur magis ante animam rationalem.
AG20
Praeterea, materia prima, quantum est de se, indifferenter se habet ad omnes formas.
Si igitur non praeexistant quaedam formae et dispositiones ante alias per quas approprietur ad hanc formam vel
ad illam, non magis recipietur in ea haec forma quam illa.
AG21
Praeterea, materia unitur formae per potentiam qua ei potest subesse. Sed potentia illa non est idem quod essentia
materiae: sic enim esset aequalis simplicitatis cum Deo, qui est sua potentia. Cadit ergo aliquid medium inter
materiam et animam, et quamlibet aliam formam.
SC1
Sed contra. Est in libro de ecclesiasticis dogmatibus: neque duas in homine animas dicimus, unam animalem,
quae corpus vivificet; aliam spiritualem, quae rationem ministret. Ex hoc sic arguitur. Sicut homo est in genere
animalis, ita est in genere animati corporis et substantiae. Sed per unam et eamdem formam, quae est anima, est
homo et animal, ut ex praedicta auctoritate patet.
Ergo eadem ratione per unam et eamdem formam collocatur in omnibus generibus superioribus; et sic non
praeexistit ante animam aliqua forma in materia.
SC2
Praeterea, plus distat Deus et anima, quam anima et corpus. Sed in mysterio incarnationis verbum unitum est
animae immediate.
Ergo multo fortius anima potest uniri corpori immediate.
SC3
Praeterea, medium oportet participare cum utroque extremorum. Sed non potest esse aliquid quod partim sit
corporale et partim spirituale. Ergo non potest aliquid cadere medium inter animam et corpus.
SC4
Praeterea, magister dicit in prima distinctione II libri sententiarum, quod unio animae ad corpus est exemplum
illius beatae unionis qua anima beata coniungitur Deo.
Sed illa coniunctio fit sine medio. Ergo et ista unio.
SC5
Praeterea, Philosophus dicit in I de anima, quod corpus non continet animam, sed magis anima corpus; et dicit
ibidem Commentator, quod anima est causa continuitatis corporis. Sed continuitas corporis dependet a forma
substantiali, per quam corpus est corpus. Ergo ipsa anima rationalis est forma in homine, qua corpus est corpus.
SC6
Praeterea, efficacior est et virtuosior anima rationalis quam forma simplicis elementi.
Sed a forma simplicis elementi habet corpus simplex quidquid substantialiter est. Ergo multo fortius ab anima
corpus humanum; et sic non praeexistit aliqua forma vel aliquid medium.
CO
Respondeo. Dicendum quod huius quaestionis veritas aliqualiter dependet ex praemissa.
Si enim anima rationalis unitur corpori solum per contactum virtualem, ut motor, ut aliqui posuerunt, nihil
prohibebat dicere quod sunt multa media inter animam et corpus; et magis inter animam et materiam primam.
Si vero ponatur anima uniri corpori ut forma, necesse est dicere, quod uniatur ei immediate. Omnis enim forma
sive substantialis sive accidentalis, unitur materiae vel subiecto.
Unumquodque enim secundum hoc est unum, secundum quod est ens. Est autem unumquodque ens actu per
formam, sive secundum esse substantiale, sive secundum esse accidentale: unde omnis forma est actus; et per
consequens est ratio unitatis, qua aliquid est unum. Sicut igitur non est dicere quod sit aliquod aliud medium quo
materia habeat esse per suam formam, ita non potest dici quod sit aliquod aliud medium uniens formam materiae
vel subiecto. Secundum igitur quod anima est forma corporis, non potest esse aliquid medium inter animam et
corpus. Secundum vero quod est motor, sic nihil prohibet ponere ibi multa media; manifeste enim anima per cor
movet alia membra, et etiam per spiritum movet corpus.
Sed tunc dubium restat, quid sit proprium subiectum animae, quod comparetur ad ipsam sicut materia ad
formam. Circa hoc est duplex opinio. Quidam enim dicunt, quod sunt multae formae substantiales in eodem
individuo, quarum una substernitur alteri; et sic materia prima non est immediatum subiectum ultimae formae
substantialis, sed subiicitur ei mediantibus formis mediis; ita quod ipsa materia, secundum quod est sub forma
prima, est subiectum proximum formae secundae; et sic Deinceps usque ad ultimam formam. Sic igitur
subiectum animae rationalis proximum, est corpus perfectum anima sensitiva; et huic unitur anima rationalis ut
forma. Alia opinio est, quod in uno individuo non est nisi una forma substantialis et secundum hoc oportet dicere
quod per formam substantialem, quae est forma humana, habet hoc individuum non solum quod sit homo, sed
quod sit animal, et quod sit vivum, et quod sit corpus, et substantia et ens. Et sic nulla alia forma substantialis
15

