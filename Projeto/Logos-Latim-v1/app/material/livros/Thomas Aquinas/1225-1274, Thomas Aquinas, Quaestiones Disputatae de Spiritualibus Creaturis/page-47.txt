Ad septimum dicendum quod ratio illa magis concluderet de intellectu possibili quam de intellectu agente. Hoc
enim Philosophus inducit de intellectu possibili, quod cum intellexerit maximum intelligibile, non minus
intelliget minimum. De quocumque tamen intelligatur, non sequitur ex hoc quod virtus intellectus quo
intelligimus sit infinita simpliciter, sed quod sit infinita respectu alicuius generis. Nihil enim prohibet aliquam
virtutem quae in se finita est, non habere terminum in aliquo genere determinato; sed tamen habet terminum in
quantum ad superius genus se extendere non potest: sicut visus non habet terminum in genere coloris, quia si in
infinitum multiplicarentur, omnes possent a visu cognosci; non tamen potest cognoscere ea quae sunt superioris
generis sicut universalia. Similiter intellectus noster non habet terminum respectu intelligibilium sibi
connaturalium, quae a sensibus abstrahuntur; sed tamen terminum habet, quia circa superiora intelligibilia, quae
sunt substantiae separatae, deficit: habet enim se ad manifestissima rerum sicut oculus noctuae ad lucem solis, ut
dicitur in II metaph..
RA8
Ad octavum dicendum quod ratio illa non est ad propositum. Iudicare enim aliquo de veritate dicimur dupliciter.
Uno modo, sicut medio; sicut iudicamus de conclusionibus per principia, et de regulatis per regulam; et sic
videntur rationes Augustini procedere. Non enim illud quod est mutabile, vel quod habet similitudinem falsi,
potest esse infallibilis regula veritatis. Alio modo dicimur aliquo iudicare de veritate aliqua, sicut virtute
iudicativa; et hoc modo per intellectum agentem iudicamus de veritate.
Sed tamen ut profundius intentionem Augustini scrutemur, et quomodo se habeat veritas circa hoc, sciendum est
quod quidam antiqui Philosophi, non ponentes aliam vim cognoscitivam praeter sensum, neque aliqua entia
praeter sensibilia, dixerunt, quod nulla certitudo de veritate a nobis haberi potest; et hoc propter duo. Primo
quidem, quia ponebant sensibilia semper esse in fluxu, et nihil in rebus esse stabile. Secundo, quia inveniuntur
circa idem aliqui diversimode iudicantes, sicut aliter vigilans et aliter dormiens; et aliter infirmus, aliter sanus.
Nec potest accipi aliquid quo discernatur quis horum verius existimet, cum quilibet aliquam similitudinem
veritatis habeat. Et hae sunt duae rationes quas Augustinus tangit, propter quas antiqui dixerunt veritatem non
posse cognosci a nobis. Unde et socrates, desperans de veritate rerum capessenda, totum se ad moralem
philosophiam contulit. Plato vero discipulus eius consentiens antiquis philosophis quod sensibilia semper sunt in
motu et fluxu, et quod virtus non habet certum iudicium de rebus, ad certitudinem scientiae stabiliendam, posuit
quidem ex una parte species rerum separatas a sensibilibus et immobiles, de quibus dixit esse scientias; ex alia
parte posuit in homine virtutem cognoscitivam supra sensum scilicet mentem vel intellectum illustratum a
quodam superiori sole intelligibili, sicut illustratur visus a sole visibili.
Augustinus autem, Platonem secutus quantum fides catholica patiebatur, non posuit species rerum per se
subsistentes; sed loco earum posuit rationes rerum in mente divina, et quod per eas secundum intellectum
illustratum a luce divina de omnibus iudicamus: non quidem sic quod ipsas rationes videamus, hoc enim esset
impossibile, nisi Dei essentiam videremus; sed secundum quod illae supremae rationes imprimunt in mentes
nostras. Sic enim Plato posuit scientias de speciebus separatis esse, non quod ipsae viderentur; sed secundum eas
mens nostra participat, de rebus scientiam habet. Unde et in quadam Glossa super illud: diminutae sunt veritates
a filiis hominum, dicitur, quod sicut ab una facie resplendent multae similitudines in speculis, ita ex una prima
veritate resultant multae veritates in mentibus nostris.
Aristoteles autem per aliam viam processit.
Primo enim, multipliciter ostendit in sensibilibus esse aliquid stabile. Secundo, quod iudicium sensus verum est
de sensibilibus propriis, sed decipitur circa sensibilia communia, magis autem circa sensibilia per accidens.
Tertio, quod supra sensum est virtus intellectiva, quae iudicat de veritate, non per aliqua intelligibilia extra
existentia, sed per lumen intellectus agentis, quod facit intelligibilia.
Non multum autem refert dicere, quod ipsa intelligibilia participentur a Deo, vel quod lumen faciens intelligibilia
participetur.
RA9
Ad nonum dicendum quod regulae illae quas impii conspiciunt, sunt prima principia in agendis, quae
conspiciuntur per lumen intellectus agentis a Deo participati, sicut etiam prima principia scientiarum
speculativarum.
RA10
Ad decimum dicendum quod illud quo iudicatur de duobus quid sit melius, oportet esse utroque melius, si eo
iudicetur ut regula et mensura. Sic enim album est regula et mensura omnium aliorum colorum, et Deus omnium
entium: quia unumquodque tanto melius est, quanto magis optimo appropinquat.
Illud autem quo iudicamus aliquid esse melius altero ut virtute cognoscitiva, non oportet esse utroque melius. Sic
autem per intellectum agentem iudicamus Angelum esse anima meliorem.
RA11
Ad undecimum patet solutio ex dictis. Sic enim intellectus agens comparatur ad possibile ut ars movens ad
materiam, in quantum facit intelligibilia in actu, ad quae est intellectus possibilis in potentia. Dictum est autem
quomodo haec duo in una substantia animae fundari possint.
RA12
47

