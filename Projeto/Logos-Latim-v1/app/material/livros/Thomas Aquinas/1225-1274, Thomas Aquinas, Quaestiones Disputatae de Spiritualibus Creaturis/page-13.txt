Ad decimumsextum dicendum quod corruptibile et incorruptibile non conveniunt in genere secundum
considerationem naturalem, propter diversum modum essendi, et diversam rationem potentiae in utroque; licet
possint convenire in genere logico, quod accipitur secundum intentionem intelligibilem solum.
Anima autem, licet sit incorruptibilis, non tamen est in alio genere quam corpus; quia cum sit pars humanae
naturae, non competit sibi esse in genere vel specie, vel esse personam aut hypostasim, sed composito. Unde
etiam nec hoc aliquid dici potest, si per hoc intelligatur hypostasis vel persona, vel individuum in genere aut
specie collocatum.
Sed si hoc aliquid dicatur omne quod potest per se subsistere, sic anima est hoc aliquid.
RA17
Ad decimumseptimum dicendum quod illa positio Commentatoris est impossibilis, ut ostensum est.
RA18
Ad decimumoctavum dicendum quod de ratione substantiae intellectualis est, quod sit immunis a materia a qua
dependeat eius esse, sicut totaliter comprehensum a materia.
Unde nihil prohibet animam esse substantiam intellectualem et formam corporis, ut supra dictum est.
RA19
Ad decimumnonum dicendum quod ex anima humana et corpore ita fit unum, quod tamen anima superexcedat
corporis proportionem; et ex ea parte qua corpus excedit, attribuitur ei potentia intellectiva. Unde non oportet
quod species intelligibiles quae sunt in intellectu, recipiantur in materia corporali.
|a3 Articulus 3
TTA
Tertio quaeritur utrum substantia spiritualis, quae est anima humana, uniatur corpori per medium.
TTB
Et videtur quod sic.
AG1
Dionysius enim dicit, quod suprema coniunguntur infimis per media. Sed inter substantiam spiritualem et corpus
sunt media anima vegetabilis et sensibilis. Ergo substantia spiritualis, quae est anima rationalis, unitur corpori
mediante vegetabili et sensibili.
AG2
Praeterea, Philosophus dicit in II de anima, quod est actus corporis organici potentia vitam habentis. Corpus ergo
physicum organicum potentia vitam habens comparatur ad animam ut materia ad formam.
Sed hoc, scilicet corpus physicum organicum, non est nisi per aliquam formam substantialem.
Ergo illa forma substantialis, quaecumque sit, praecedit in materia substantiam spiritualem, quae est anima
rationalis; et eadem ratione aliae formae consequentes, quae sunt anima sensibilis et vegetabilis.
AG3
Praeterea, quamvis materia non sit genus nec differentia forma, quia neutrum eorum praedicatur de composito,
genus autem et differentia de specie praedicantur; tamen, secundum Philosophum in VIII metaphys.
Genus sumitur a materia et differentia a forma. Sed genus hominis est animal, quod sumitur a natura sensitiva;
differentia vero rationale, quod sumitur ab anima rationali. Natura ergo sensitiva se habet ad animam rationalem
ut materia ad formam.
Sed natura sensitiva perficitur per animam sensitivam. Ergo anima sensitiva praeexistit animae rationali in
natura; et eadem ratione omnes aliae formae praecedentes.
AG4
Praeterea, ut probatur in VIII phys., omne movens seipsum dividitur in duas partes, quarum una est movens et
alia mota. Sed homo et quodlibet animal est movens seipsum; pars autem eius movens est anima: pars autem
mota non potest esse materia nuda, sed oportet esse corpus; quia omne quod movetur est corpus, ut probatur VI
phys.. Corpus autem est per aliquam formam. Praeexistit ergo aliqua forma in materia ante animam; et sic idem
quod prius.
AG5
Praeterea, Damascenus dicit, quod tanta est simplicitas divinae essentiae, ut non congruat verbum uniri carni nisi
mediante anima. Distinctio ergo secundum simplex et compositum impedit quod aliqua non possunt coniungi
sine medio. Sed anima rationalis et corpus maxime distant secundum simplex et compositum. Ergo oportet quod
uniantur per medium.
AG6
Praeterea, Augustinus dicit in libro de spiritu et anima, quod anima quae vere spiritus est, et caro quae vere
corpus est, in suis extremitatibus facile et convenienter coniunguntur idest in phantastico animae, quod corpus
non est sed simile corpori et sensualitate corporis, quae vere spiritus est, quia sine anima fieri non potest.
Coniungitur anima corpori per duo media, scilicet per phantasticum et sensualitatem.
AG7

13

