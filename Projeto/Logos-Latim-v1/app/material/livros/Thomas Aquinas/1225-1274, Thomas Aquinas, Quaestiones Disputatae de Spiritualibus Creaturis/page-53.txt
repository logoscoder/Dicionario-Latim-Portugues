Ad decimumseptimum dicendum quod ex hoc ipso quod anima est immunis a materia secundum suam
substantiam, sequitur quod habeat virtutem intellectivam; non autem ita quod eius virtus sit sua substantia.
RA18
Ad decimumoctavum dicendum quod intellectus non solum est potentia intellectiva, sed multo magis substantia
per potentiam; unde intelligitur non solum potentia, sed etiam substantia.
RA19
Ad decimumnonum dicendum quod potentiae animae dicuntur partes non essentiae animae, sed totalis virtutis
eius; sicut si diceretur quod potentia ballivi est pars totius potestatis regiae.
RA20
Ad vicesimum dicendum quod potentiarum animae plures non sunt in anima sicut in subiecto, sed in composito;
et huic multiplicitati potentiarum competit multiformitas partium corporis. Potentiae vero quae sunt in sola
substantia animae sicut in subiecto, sunt intellectus agens et possibilis et voluntas. Et ad hanc multiplicitatem
potentiarum sufficit quod in substantia animae est aliqua compositio actus et potentiae, ut supra dictum est.

53

