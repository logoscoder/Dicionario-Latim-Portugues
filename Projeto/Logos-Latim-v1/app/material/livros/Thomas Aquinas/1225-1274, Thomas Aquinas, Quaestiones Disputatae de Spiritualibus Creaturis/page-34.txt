Si igitur Angeli sunt sine materia, aut non est in eis multitudo, aut unum est causa alterius; quorum utrumque est
falsum. Ergo idem quod prius.
AG17
Praeterea, creaturae a Deo sunt conditae, ut in eis divina bonitas repraesentetur.
Sed in una specie Angeli repraesentatur divina bonitas perfectius quam in una specie hominis. Non ergo oportet
ponere plures species Angelorum.
AG18
Praeterea, diversae species secundum differentias specificas differunt, quae ex opposito dividuntur. Non possunt
autem designari tot differentiae specificae oppositae, quanta ponitur multitudo Angelorum. Non ergo omnes
Angeli differunt specie.
SC1
Sed contra. Si aliqui Angeli in specie conveniant, maxime hoc videtur de illis qui sunt unius ordinis. Sed illi qui
sunt unius ordinis non conveniunt in specie, cum in eodem ordine sint primi, medii et ultimi, ut dionysius dicit X
cap. Angelicae hierar..
Species autem non praedicatur de suis individuis secundum prius et posterius, ut dicitur in III metaph.. Non ergo
sunt plures Angeli unius speciei.
SC2
Praeterea, illa sola videntur multiplicari secundum numerum in una specie, quae sunt corruptibilia; ut natura
speciei, quae non potest considerari in uno, conservetur in pluribus.
Sed Angeli sunt incorruptibiles. Ergo non sunt plures Angeli unius speciei.
SC3
Praeterea, multiplicatio individuorum in una specie est per divisionem materiae. Sed Angeli sunt immateriales:
quia, ut Augustinus dicit XII confess. C. VII, materia est prope nihil, Angeli autem prope Deum. Ergo in Angelis
non est multiplicatio individuorum in eadem specie.
CO
Respondeo. Dicendum quod circa hanc quaestionem diversimode aliqui sunt locuti.
Quidam enim dixerunt quod omnes spirituales substantiae sunt unius speciei; alii vero, quod omnes Angeli unius
hierarchiae, aut etiam unius ordinis; alii autem, quod omnes Angeli ab invicem specie differunt; quod et mihi
videtur, propter tres rationes.
Prima sumitur ex conditione substantiae eorum. Necesse est enim dicere, quod vel sint formae simplices
subsistentes absque materia, ut supra habitum est; vel sint formae compositae ex materia et forma. Si autem
Angelus est forma simplex abstracta a materia, impossibile est etiam fingere quod sint plures Angeli unius
speciei: quia quaecumque forma, quantumcumque materialis et infima, si ponatur abstracta vel secundum esse
vel secundum intellectum, non remanet nisi una in specie una. Si enim intelligatur albedo absque omni subiecto
subsistens, non erit possibile ponere plures albedines; cum videamus quod haec albedo non differt ab alia nisi per
hoc quod est in hoc vel in illo subiecto. Et similiter si esset humanitas abstracta, non esset nisi una tantum. Si
vero Angelus sit substantia ex materia et forma composita, necesse est dicere quod materiae diversorum
Angelorum sint aliquo modo distinctae. Distinctio autem materiae a materia non invenitur nisi duplex.
Una secundum propriam rationem materiae, et haec est secundum habitudinem ad diversos actus: cum enim
materia secundum propriam rationem sit in potentia, potentia autem ad actum dicatur, necesse est quod
secundum ordinem actuum attendatur distinctio in potentiis et materiis. Et hoc modo materia inferiorum
corporum, quae est potentia ad esse, differt a materia caelestium corporum, quae est potentia ad ubi. Secunda
distinctio materiae est secundum divisionem quantitatis; prout materia existens sub his dimensionibus
distinguitur ab ea quae est sub aliis dimensionibus. Et prima quidem materiae distinctio facit diversitatem
secundum genus: quia, secundum Philosophum in V metaph., genere differunt secundum materiam diversa.
Secunda autem distinctio materiae facit diversitatem individuorum in eadem specie. Haec autem secunda
distinctio materiae non potest esse in diversis Angelis, cum Angeli sint incorporei, et omnino absque
dimensionibus quantitativis.
Relinquitur ergo, quod si sint plures Angeli compositi ex materia et forma, quod sit in eis distinctio materiarum
secundum primum modum; et ita sequitur quod non solum specie, sed etiam genere differunt.
Secunda ratio sumitur ex ordine universi.
Manifestum est enim quod duplex est bonum universi: quoddam separatum, scilicet Deus, qui est sicut dux in
exercitu; et quoddam in ipsis rebus, et hoc est ordo partium universi, sicut ordo partium exercitus est bonum
exercitus. Unde apostolus dicit rom.
XIII: quae a Deo sunt, ordinata sunt.
Oportet autem quod superiores universi partes magis de bono universi participent, quod est ordo. Perfectius
autem participant ordinem ea in quibus est ordo per se, quam ea in quibus est ordo per accidens tantum.
Manifestum est autem quod in omnibus individuis unius speciei non est ordo nisi secundum accidens:
conveniunt enim in natura speciei, et differunt secundum principia individuantia, et diversa accidentia, quae per
accidens se habent ad naturam speciei. Quae autem specie differunt, ordinem habent per se et secundum
34

