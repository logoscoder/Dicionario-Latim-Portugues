Sed Aristoteles intendit quod intellectus possibilis est virtus animae, quae non est actus alicuius organi, quasi
habeat operationem suam per organum corporale, sicut potentia visiva est virtus organi habens operationem per
organum corporale; et quia non habet operationem intellectus possibilis per organum corporale, ideo non oportet
quod cognoscat ea tantum quae habent affinitatem vel cum toto corpore, vel cum parte corporis.
RA9
Ad nonum dicendum quod opinio ponens animam esse compositam ex materia et forma, est omnino falsa et
improbabilis. Non enim posset esse corporis forma, si esset ex materia et forma composita. Si enim anima esset
forma corporis secundum formam suam tantum, sequeretur quod una et eadem forma perficeret diversas materias
diversorum generum, scilicet materiam spiritualem animae et materiam corporalem; quod est impossibile, cum
proprius actus sit propriae potentiae. Et praeterea illud compositum ex materia et forma non esset anima, sed
forma eius. Cum enim dicimus animam, intelligimus id quod est corporis forma. Si vero forma animae esset
forma corporis mediante materia propria, sicut color est actus corporis mediante superficie, ut sic tota anima
possit dici corporis forma, hoc est impossibile: quia per materiam intelligimus id quod est in potentia tantum;
quod autem est in potentia tantum, non potest esse alicuius actus, quod est esse formam. Si vero aliquis nomine
materiae intelligat aliquem actum, non est curandum: quia nihil prohibet quod id quod vocamus actum, aliquis
vocet materiam; sicut quod nos vocamus lapidem, aliquis potest vocare asinum.
RA10
Ad decimum dicendum quod sicut fluvius sequana non est hic fluvius propter hanc aquam fluentem, sed propter
hanc originem et hunc alveum, unde semper dicitur idem fluvius, licet sit alia aqua defluens; ita est idem populus
non propter identitatem animae aut hominum, sed propter eamdem habitationem, vel magis propter easdem leges
et eumdem modum vivendi, ut Aristoteles dicit in III politic..
RA11
Ad undecimum dicendum quod tempus comparatur ad unum tantum motum, sicut accidens ad subiectum;
scilicet ad motum primi mobilis, quo mensurantur omnes alii motus. Ad alios autem motus comparatur sicut
mensura ad mensuratum; sicut ulna comparatur ad virgam ligneam sicut ad subiectum, ad pannum autem qui per
eam mensuratur, sicut ad mensuratum tantum; et ideo non sequitur quod unum accidens sit in multis subiectis.
RA12
Ad duodecimum dicendum quod visus non fit per radios extra missos secundum veritatem rei; sed Augustinus
hoc dicit secundum opinionem aliorum. Hoc tamen posito, anima vegetaret radios quantumcumque extra missos,
non quasi extranea corpora, sed in quantum continuantur cum corpore proprio.
RA13
Ad decimumtertium dicendum quod sicut ex praedictis patet, res intellecta non individuatur nec multiplicatur
nisi ex parte operationis intellectualis. Non est autem inconveniens quod a re intellecta, in quantum est intellecta,
adhuc abstrahitur res intellecta simpliciter; sicut ab hoc intelligente abstrahitur intellectus simpliciter. Nec hoc
praeiudicat rationi universalitatis. Accidit enim homini aut intentioni speciei, quod intelligatur a me.
Unde non oportet quod de intellectu hominis aut intentione speciei sit quod intelligatur a me vel ab illo.
RA14
Ad decimumquartum dicendum quod consensus in prima principia non causatur ex unitate intellectus possibilis,
sed ex similitudine naturae, ex qua omnes in idem inclinamur; sicut omnes oves consentiunt in hoc quod
existimant lupum inimicum, nullus tamen diceret in eis unam tantum animam esse.
RA15
Ad decimumquintum dicendum quod esse individuale non repugnat ei quod est esse intellectum in actu: quia
substantiae separatae sunt intellectae in actu, cum tamen sint individuae; alioquin non haberent actiones, quae
sunt singularium. Sed habere esse materiale, repugnat ei quod est esse intellectum in actu; et ideo formae
individuales quae individuantur per materiam, non sunt intellectae in actu, sed in potentia tantum. Anima autem
intellectiva non sic individuatur per materiam ut fiat forma materialis, praecipue secundum intellectum,
secundum quem transcendit materiae corporalis proportionem; sed eo modo individuatur secundum materiam
corporalem ut dictum est, in quantum scilicet habet habitudinem ut sit forma huius corporis. Unde per hoc non
tollitur quin intellectus possibilis hominis huius sit intellectum in actu, et similiter ea quae recipiuntur in ipso.
Et per hoc patet solutio ad duo sequentia.
|a10 Articulus 10
TTA
Decimo quaeritur utrum intellectus agens sit unus omnium hominum.
TTB
Et videtur quod sic.
AG1
Illuminare enim homines est proprium Dei, secundum illud Ioan. I: erat lux vera quae illuminat etc.. Sed hoc
pertinet ad intellectum agentem, ut patet in III de anima.
Ergo intellectus agens est Deus.
42

