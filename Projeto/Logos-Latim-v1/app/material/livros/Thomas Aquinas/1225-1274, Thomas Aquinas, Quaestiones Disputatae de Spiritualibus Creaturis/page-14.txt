Praeterea, in eodem libro dicitur: cum anima sit incorporea, per subtiliorem naturam corporis sui, id est per
ignem et aerem... Corpus administrat. Eadem autem ratione corpus administrat qua ei unitur: deficientibus enim
his quibus administrat corpus, anima discedit a corpore, ut Augustinus dicit, VII super genes. Ad litt..
Ergo anima unitur corpori per medium.
AG8
Praeterea, ea quae maxime differunt, non coniunguntur nisi per medium. Sed corruptibile et incorruptibile
maxime differunt, ut dicitur in X metaphys.. Anima ergo humana, quae est incorruptibilis, non unitur corpori
corruptibili nisi per medium.
AG9
Praeterea, Philosophus quidam dicit in libro de differentia spiritus et animae, quod anima unitur corpori mediante
spiritu.
Unitur ergo ei per medium.
AG10
Praeterea, quae sunt diversa per essentiam non uniuntur sine medio. Oportet enim aliquid esse quod faciat ea
unum, ut patet VIII metaph.. Sed anima et corpus differunt per essentiam. Ergo non possunt uniri nisi per
medium.
AG11
Praeterea, anima unitur corpori, ut perficiatur per huiusmodi unionem: quia forma non est propter materiam, sed
materia propter formam. Perficitur autem anima ex unione corporis praecipue quantum ad intelligere
phantasticum; in quantum scilicet intelligit abstrahendo a phantasmatibus. Ergo unitur corpori per phantasmata,
quae non sunt neque de essentia corporis, neque de essentia animae. Ergo anima unitur corpori per medium.
AG12
Praeterea, corpus ante adventum animae rationalis in materno utero habet aliquam formam. Adveniente autem
anima rationali, non est dicere quod illa forma deficiat; quia neque cedit in nihilum, neque esset dare in quid
rediret. Ergo forma aliqua praeexistit in materia ante animam rationalem.
AG13
Praeterea, in embryone ante adventum animae rationalis apparent opera vitae, ut patet in XVI de animalibus.
Sed opera vitae non sunt nisi ab anima. Ergo alia anima praeexistit in corpore ante adventum animae rationalis;
et sic videtur quod anima rationalis uniatur corpori mediante alia anima.
AG14
Praeterea, cum abstrahentium non sit mendacium, ut dicitur in II physic., oportet corpus de quo mathematici
loquuntur, aliqualiter esse. Cum ergo non sit separatum a sensibilibus, sequitur quod sit in sensibilibus.
Sed ad hoc quod sit corpus, requiritur forma corporeitatis. Ergo forma corporeitatis ad minus praeintelligitur in
corpore humano, quod est corpus sensibile, ante animam humanam.
AG15
Praeterea, in VII metaph., dicitur quod omnis definitio habet partes, et quod partes definitionis sunt formae. In
quolibet ergo definito oportet esse plures formas. Cum ergo homo sit quoddam definitum, necesse est in eo
ponere plures formas; et ita aliqua forma praeexistit ante animam rationalem.
AG16
Praeterea, nihil dat quod non habet.
Sed anima rationalis non habet corporeitatem, cum sit incorporea. Ergo non dat homini corporeitatem; et ita
oportet quod homo habeat hoc ab alia forma.
AG17
Praeterea, Commentator dicit, quod materia prima prius recipit formas universales quam particulares, utpote
prius formam corporis quam formam animati corporis; et sic Deinceps. Cum ergo anima humana, sit ultima
forma et maxime specifica, videtur quod praesupponat alias formas universales in materia.
AG18
Praeterea, Commentator dicit in libro de substantia orbis, quod dimensiones praeexistunt in materia ante formas
elementares.
Sed dimensiones sunt accidentia, et praesupponunt aliquam formam substantialem in materia; alioquin esse
accidentale praecederet esse substantiale. Ergo ante formam simplicis elementi praeexistit in materia aliqua alia
forma substantialis; multo igitur fortius ante animam rationalem.
AG19
Praeterea, secundum Philosophum in libro de generatione facilius aer convertitur in ignem quam aqua, propter
hoc quod convenit cum eo in una qualitate, scilicet calore. Cum ergo ex aere fit ignis, oportet quod maneat idem
calor specie: quia si differret specie calor ignis et calor aeris, essent octo qualitates primae, et non quatuor
tantum.
Eadem enim ratio esset de aliis qualitatibus, quarum quaelibet in duobus elementis invenitur. Si ergo dicatur
quod remaneat idem specie sed differens numero, non erit facilior conversio aeris in ignem quam aquae in
ignem; quia forma ignis habebit corrumpere duas qualitates in aere sicut in aqua. Relinquitur ergo quod sit idem
14

