Ad decimumtertium dicendum quod individuatio in Angelis non est per materiam, sed per hoc quod sunt formae
per se subsistentes, quae non sunt natae esse in subiecto vel materia, ut dictum est.
RA14
Ad decimumquartum dicendum quod antiqui Philosophi posuerunt quod cognoscens debet esse de natura rei
cognitae; unde empedocles dixit quod terram terra cognoscimus, et aquam aqua. Sed ad hoc excludendum
Aristoteles posuit quod virtus cognoscitiva in nobis, prout est in potentia, est denudata a natura cognoscibilium,
sicut pupilla a colore; sed tamen sensus in actu est sensatum in actu, in quantum fit sensus in actu per hoc quod
informatur specie sensibili; et eadem ratione intellectus in actu est intellectum in actu, in quantum informatur per
speciem intelligibilem: non enim lapis est in anima, sed species lapidis, ut ipse dicit.
Ex hoc autem est aliquid intelligibile in actu, quod est a materia separatum; et ideo dicit quod in his quae sunt
sine materia, idem est intellectus et quod intelligitur. Non ergo oportet quod Angelus intelligens sit idem in
substantia quod Angelus intellectus, si sunt immateriales; sed oportet quod intellectus unius formetur per
similitudinem alterius.
RA15
Ad decimumquintum dicendum quod numerus qui causatur ex divisione continui est species quantitatis, et est
tantum in substantiis materialibus. Sed in substantiis immaterialibus est multitudo quae est de transcendentibus,
secundum quod unum et multa dividunt ens; et haec multitudo consequitur distinctionem formalem.
RA16
Ad decimumsextum dicendum quod differentia secundum causam et causatum ponitur a quibusdam multiplicare
substantias separatas, in quantum per hoc ponunt provenire diversos gradus in eis, prout causatum est infra suam
causam. Unde si ponimus diversos gradus in substantiis immaterialibus ex ordine divinae sapientiae causantis,
remanebit eadem distinctionis ratio, etiam si una earum non sit causa alterius.
RA17
Ad decimumseptimum dicendum quod quaelibet natura creata, cum sit finita, non ita perfecte repraesentat
divinam bonitatem sicut multitudo naturarum: quia quod in multis naturis multipliciter continetur,
comprehenditur in Deo unite; et ideo oportuit esse plures naturas in universo, et etiam in substantiis angelicis.
RA18
Ad decimumoctavum dicendum, quod oppositio differentiarum constituentium angelicas species, accipitur
secundum perfectum et imperfectum, vel excedens et excessum; sicut est etiam in numeris, et sicut se habent
animatum et inanimatum, et alia huiusmodi.
|a9 Articulus 9
TTA
Nono quaeritur utrum intellectus possibilis sit unus in omnibus hominibus.
TTB
Et videtur quod sic.
AG1
Dicit enim Augustinus in libro de quantitate animae: si dixero multas esse animas, ipse me ridebo. Derisibile
ergo videtur dicere multas animas intellectivas esse.
AG2
Praeterea, in his quae sunt sine materia, est unum individuum in una specie, ut ostensum est. Sed intellectus
possibilis, sive anima intellectiva, cum sit substantia spiritualis, non est compositus ex materia et forma, ut prius
ostensum est. Ergo est una tantum anima intellectiva, sive intellectus possibilis, in tota specie humana.
AG3
Sed dicebat quod etsi anima intellectiva non habeat materiam ex qua sit, habet tamen materiam in qua est,
scilicet corpus, secundum quorum multiplicationem multiplicantur animae intellectivae. Sed contra, remota
causa removetur effectus. Si igitur multiplicatio corporum est causa multitudinis animarum, remotis corporibus,
non possunt multae animae remanere.
AG4
Praeterea, individuatio fit secundum determinationem principiorum essentialium; sicut enim de ratione hominis
est ut componatur ex anima et corpore, ita de ratione socratis est ut componatur ex hac anima et hoc corpore, ut
patet per Philosophum in VII metaph.. Sed corpus non est de essentia animae. Ergo impossibile est quod anima
individuetur per corpus, et ita non multiplicabuntur animae secundum multiplicationem corporum.
AG5
Praeterea, Augustinus dicit contra felicianum: si originem animantis potentiae requiramus, prior est anima matre,
et ex hac rursus nata videtur cum sobole; et loquitur de anima per quam animata est mater, ut statim subdit. Ex
quo videtur dicere quod sit eadem anima in matre et filio, et eadem ratione in omnibus hominibus.
AG6
Praeterea, si intellectus possibilis esset alius in me et alius in te, oporteret quod res intellecta esset alia in me et
alia in te, cum res intellecta sit in intellectu; et ita res intellecta numeraretur per numerationem individuorum
37

