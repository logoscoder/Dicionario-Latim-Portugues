praecedit in hoc homine animam humanam, et per consequens nec accidentalis; quia tunc oporteret dicere, quod
materia prius perficiatur per formam accidentalem quam substantialem, quod est impossibile; oportet enim omne
accidens fundari in substantia.
Harum autem duarum opinionum diversitas ex hoc procedit, quod quidam ad inquirendam veritatem de natura
rerum, processerunt ex rationibus intelligibilibus, et hoc fuit proprium Platonicorum; quidam vero ex rebus
sensibilibus, et hoc fuit proprium philosophiae Aristotelis, ut dicit simplicius in commento super praedicamenta.
Consideraverunt Platonici ordinem quemdam generum et specierum, et quod semper superius potest intelligi sine
inferiori; sicut homo sine hoc homine, et animal sine homine, et sic Deinceps. Existimaverunt etiam quod
quidquid est abstractum in intellectu, sit abstractum in re; alias videbatur eis quod intellectus abstrahens esset
falsus aut vanus, si nulla res abstracta ei responderet; propter quod etiam crediderunt mathematica esse abstracta
a sensibilibus, quia sine eis intelliguntur. Unde posuerunt hominem abstractum ab his hominibus; et sic Deinceps
usque ad ens et unum et bonum, quod posuerunt summam rerum virtutem. Viderunt enim quod semper inferius
particularius est suo superiori, et quod natura superioris participatur in inferiori: participans autem se habet ut
materiale ad participatum; unde posuerunt quod inter abstracta quanto aliquid est universalius, tanto est
formalius.
Quidam vero secundum eamdem viam ingredientes, ex opposito posuerunt quod quanto aliqua forma est
universalior, tanto est magis materialis. Et haec est positio Avicebron in libro fontis vitae; posuit enim materiam
primam absque omni forma, quam vocavit materiam universalem, et dixit eam communem substantiis
spiritualibus et corporalibus, cui dixit advenire formam universalem quae est forma substantiae. Materiam autem
sic sub forma substantiae existentem in aliquo suo dixit recipere formam corporeitatis, alia parte eius, quae
pertinet ad spirituales substantias, sine huiusmodi forma remanente; et sic Deinceps posuit in materia formam
sub forma secundum ordinem generum et specierum usque ad ultimam speciem specialissimam.
Et haec positio, quamvis videatur discordare a prima, tamen secundum rei veritatem cum ea concordat, et est
sequela eius. Posuerunt enim Platonici quod quanto aliqua causa est universalior et formalior, tanto eius perfectio
in aliquo individuo magis est substrata; unde effectum primi abstracti, quod est bonum, posuerunt materiam
primam, ut supremo agenti respondeat primum subiectum; et sic Deinceps secundum ordinem causarum
abstractarum et formarum participatarum in materia, sicut universalius abstractum est formalius, ita universalior
forma participata est materialior.
Sed haec positio, secundum vera philosophiae principia, quae consideravit Aristoteles, est impossibilis. Primo
quidem, quia nullum individuum substantiae esset simpliciter unum. Non enim fit simpliciter unum ex duobus
actibus, sed ex potentia et actu, in quantum id quod est potentia fit actu; et propter hoc homo albus non est
simpliciter unum, sed animal bipes est simpliciter unum, quia hoc ipsum quod est animal est bipes. Si autem
esset seorsum animal et seorsum bipes, homo non esset unum sed plura, ut Philosophus argumentatur in III et
VIII metaph..
Manifestum est ergo, quod si multiplicarentur multae formae substantiales in uno individuo substantiae,
individuum substantiae non esset unum simpliciter, sed secundum quid, sicut homo albus.
Secundo vero, quia in hoc consistit ratio accidentis quod sit in subiecto, ita tamen quod per subiectum
intelligatur aliquod ens actu, et non in potentia tantum; secundum quem modum forma substantialis non est in
subiecto sed in materia. Cuicumque ergo formae substernitur aliquod ens actu quocumque modo, illa forma est
accidens. Manifestum est autem quod quaelibet forma substantialis, quaecumque sit, facit ens actu et constituit;
unde sequitur quod sola prima forma quae advenit materiae sit substantialis, omnes vero subsequenter
advenientes sint accidentales.
Nec hoc excluditur per hoc quod quidam dicunt, quod prima forma est in potentia ad secundam; quia omne
subiectum comparatur ad suum accidens ut potentia ad actum. Completior etiam esset forma corporis quae
praestaret susceptibilitatem vitae, quam illa quae non praestaret. Unde si forma corporis inanimati facit ipsum
esse subiectum, multo magis forma potentia vitam habentis facit ipsum esse subiectum; et sic anima esset forma
in subiecto, quod est ratio accidentis.
Tertio, quia sequeretur quod in adeptione postremae formae non esset generatio simpliciter, sed secundum quid
tantum. Cum enim generatio sit transmutatio de non esse in esse, id simpliciter generatur quod fit ens simpliciter
loquendo, de non ente simpliciter. Quod autem praeexistit ens actu non potest fieri ens simpliciter, sed potest
fieri ens hoc, ut album vel magnum, quod est fieri secundum quid. Cum igitur forma praecedens in materia faciat
esse actu, subsequens forma non faciet esse simpliciter, sed esse hoc, ut esse hominem vel asinum vel plantam;
et sic non erit generatio simpliciter. Et propter hoc omnes antiqui, qui posuerunt materiam primam esse aliquid
actu, ut ignem, aerem aut aquam, aut aliquid medium, dixerunt quod fieri nihil erat nisi alterari; et Aristoteles
eorum dubitationem solvit ponendo materiam esse in potentia tantum, quam dicit esse subiectum generationis et
corruptionis simpliciter.
Et quia materia nunquam denudatur ab omni forma, propter hoc quandocumque recipit unam formam, perdit
aliam, et e converso.
Sic ergo dicimus quod in hoc homine non est alia forma substantialis quam anima rationalis; et quod per eam
homo non solum est homo, sed animal et vivum et corpus et substantia et ens. Quod quidem sic considerari
16

