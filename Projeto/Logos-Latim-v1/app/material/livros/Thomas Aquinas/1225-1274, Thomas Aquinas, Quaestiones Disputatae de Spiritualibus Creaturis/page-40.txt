quia phantasma non est intellectum in actu, sed id quod est ab eo abstractum, quod ponitur esse verbum. Unde
diversitas phantasmatum est extrinseca ab intellectuali operatione; et sic non potest diversificare ipsam.
Secundo, quia impossibile est esse unum numero in individuis eiusdem speciei illud per quod speciem sortiuntur.
Si enim duo equi convenirent in eodem secundum numerum quo speciem equi haberent, sequeretur quod duo
equi essent unus equus; quod est impossibile.
Et propter hoc in VII metaph.
Dicitur, quod principia speciei, secundum quod sunt determinata, constituunt individuum; ut si ratio hominis est
ut sit ex anima et corpore, de ratione huius hominis est quod sit ex hac anima et ex hoc corpore.
Unde principia cuiuslibet speciei oportet plurificari in pluribus individuis eiusdem speciei. A quo autem aliquid
speciem sortiatur, cognoscitur a propria operatione speciem consequente. Diiudicamus enim esse verum aurum,
quod habet propriam operationem auri.
Propria autem operatio humanae speciei est intelligere; unde secundum hanc operationem ponit Philosophus
ultimam hominis felicitatem in X ethic.. Huius autem operationis principium non est intellectus passivus, id est
vis cogitativa, vel vis appetitiva sensitiva, quae participat aliqualiter ratione; cum hae vires non habeant
operationem nisi per organum corporale. Intelligere autem non potest esse per organum corporale, ut in III de
anima probatur. Et sic relinquitur quod intellectus possibilis sit quo hic homo speciem humanam sortitur; non
autem intellectus passivus, ut Averroes fingit.
Relinquitur ergo quod impossibile sit unum intellectum possibilem in omnibus hominibus esse.
Tertio sequeretur quod intellectus possibilis non reciperet aliquas species a phantasmatibus nostris abstractas, si
sit unus intellectus possibilis omnium qui sunt et qui fuerunt. Quia iam cum multi homines praecesserint multa
intelligentes, sequeretur quod respectu omnium illorum quae illi sciverunt, sit in actu et non sit in potentia ad
recipiendum; quia nihil recipit quod iam habet. Ex quo ulterius sequeretur quod si nos sumus intelligentes et
scientes per intellectum possibilem, quod scire in nobis non sit nisi reminisci. Quamvis et hoc ipsum secundum
se inconveniens videatur, quod intellectus possibilis, si sit substantia separata secundum esse, efficiatur in actu
per phantasmata, cum superiora in entibus non indigeant inferioribus ad sui perfectionem. Sicut enim
inconveniens esset dicere quod corpora caelestia perficiantur in actu accipiendo a corporibus inferioribus;
similiter, et multo amplius, est impossibile quod aliqua substantia separata perficiatur in actu, accipiendo a
phantasmatibus.
Manifestum est etiam quod haec positio repugnat verbis Aristotelis. Cum enim incipit inquirere de intellectu
possibili, statim a principio nominat eum partem animae, dicens: de parte autem animae, qua cognoscit anima et
sapit. Volens autem inquirere de natura intellectus possibilis, praemittit quamdam dubitationem, scilicet utrum
pars intellectiva sit separabilis ab aliis partibus animae subiecto, ut Plato posuit, vel ratione tantum; et hoc est
quod dicit: sive separabili existente, sive inseparabili secundum magnitudinem, sed secundum rationem. Ex quo
apparet quod si utrumlibet horum ponatur, stabit sententia sua, quam intendit de intellectu possibili. Non autem
staret quod esset separata secundum rationem tantum, si praedicta positio vera esset. Unde praedicta opinio non
est sententia Aristotelis. Postmodum etiam subdit, quod intellectus possibilis est quo opinatur et intelligit anima;
et multa alia huiusmodi. Ex quibus manifeste dat intelligere quod intellectus possibilis sit aliquid animae, et non
sit substantia separata.
RA1
Ad primum ergo dicendum quod Augustinus intelligit derisibile esse quod ponantur diversorum hominum
animae multae, tamen ita quod numero et specie differant; et praecipue secundum opinionem Platonicorum, qui
supra omnia quae sunt unius speciei, posuerunt unum aliquod commune subsistens.
RA2
Ad secundum dicendum, quod Angeli sicut non habent materiam ex qua sunt, ita non habent materiam in qua
sunt; anima vero habet materiam in qua est: et ideo Angeli non possunt esse multi in una specie, sed animae
possunt esse multae unius speciei.
RA3
Ad tertium dicendum, quod sicut corpus se habet ad esse animae, ita ad eius individuationem; quia
unumquodque secundum idem est unum et ens. Esse autem animae acquiritur ei secundum quod unitur corpori,
cum quo simul constituit naturam unam, cuius utrumque est pars. Et tamen quia anima intellectiva est forma
transcendens corporis capacitatem, habet esse suum elevatum supra corpus; unde destructo corpore adhuc
remanet esse animae. Et similiter secundum corpora multiplicantur animae, et tamen remotis corporibus adhuc
remanet multitudo animarum.
RA4
Ad quartum dicendum quod licet corpus non sit de essentia animae, tamen anima secundum suam essentiam
habet habitudinem ad corpus, in quantum hoc est ei essentiale quod sit corporis forma; et ideo in definitione
animae ponitur corpus. Sicut igitur de ratione animae est quod sit forma corporis, ita de ratione huius animae, in
quantum est haec anima, est quod habeat habitudinem ad hoc corpus.
RA5

40

