Sed dicebat quod, licet accidentia causentur ex principiis substantiae, non tamen omne quod causatur ex
principiis substantiae, est accidens. Sed contra omne medium oportet quod distinguatur ab utroque extremorum.
Si ergo potentiae animae sint mediae inter essentiam et accidens, oportet quod distinguantur tam ab essentia
quam ab accidente.
Sed nihil potest distingui ab aliquo per id quod est commune utrique. Cum ergo fluere a principiis substantiae,
propter quod potentiae dicuntur esse essentiales, conveniat etiam accidentibus, videtur quod potentiae animae
non distinguantur ab accidentibus; et ita videtur quod non sit medium inter substantiam et accidens.
AG7
Sed dicebat quod distinguuntur ab accidentibus per hoc quod anima potest intelligi sine accidentibus, non autem
potest intelligi sine suis potentiis. Sed contra unumquodque intelligitur per suam essentiam; quia proprium
obiectum intellectus est quod quid est, ut dicitur III de anima. Quidquid igitur est sine quo res intelligi non
potest, est de essentia rei. Si igitur anima sine potentiis non potest intelligi, sequitur quod sint de essentia animae,
et quod non sit medium inter essentiam et accidentia.
AG8
Praeterea, Augustinus dicit, X de Trinit., quod memoria, intelligentia et voluntas, sunt una vita, una mens, una
substantia; et ita videtur quod potentiae animae sint ipsa eius essentia.
AG9
Praeterea, sicut se habet tota anima ad totum corpus, ita se habet pars animae ad partem corporis. Sed tota anima
est forma substantialis corporis. Ergo pars animae, ut visus, est forma substantialis partis corporis, scilicet oculi.
Sed anima secundum suam essentiam est forma substantialis totius corporis et cuiuslibet partium eius. Ergo
potentia visiva est idem quod essentia animae; et eadem ratione omnes aliae potentiae.
AG10
Praeterea, anima est dignior quam forma accidentalis. Sed forma accidentalis activa est sua virtus. Ergo multo
magis anima est suae potentiae.
AG11
Praeterea, Anselmus dicit in Monologio, quod nihil potuit animae maius dari quam reminisci, intelligere et velle.
Sed inter omnia quae conveniunt animae, praecipuum est sua essentia, quae a Deo est ei data. Ergo potentiae
animae sunt idem quod eius essentia.
AG12
Praeterea, si potentiae animae sunt aliud quam eius essentia, oportet quod fluant ab essentia animae sicut a
principio. Sed hoc est impossibile, quia sequeretur quod principiatum esset immaterialius suo principio:
intellectus enim, qui est potentia quaedam, non est actus alicuius corporis; anima autem secundum suam
essentiam est actus corporis.
Ergo et primum est inconveniens; scilicet quod potentiae animae non sunt essentia eius.
AG13
Praeterea, maxime proprium substantiae est esse susceptivum contrariorum. Sed potentiae animae sunt
susceptivae contrariorum, sicut voluntas virtutis et vitii, et intellectus scientiae et erroris. Ergo potentiae animae
sunt substantia aliqua. Sed non alia substantia quam substantia animae. Ergo sunt idem quod ipsa animae
substantia.
AG14
Praeterea, anima immediate unitur corpori ut forma, et non mediante aliqua potentia.
Sed in quantum est forma corporis, dat aliquem actum corpori. Non autem hunc actum quod est esse, quia hic
actus invenitur etiam in quibus non est anima; nec iterum hunc actum qui est vivere, quia hic actus invenitur in
quibus non est anima rationalis.
Ergo relinquitur quod det hunc actum quod est intelligere. Sed hunc actum dat potentia intellectiva. Ergo
potentia intellectiva est idem quod essentia animae.
AG15
Praeterea, anima est nobilior et perfectior quam materia prima. Sed materia prima est idem quod sua potentia.
Non enim potest dici quod potentia materiae sit accidens eius; quia sic accidens praeexisteret formae substantiali,
cum potentia in uno et eodem sit prius tempore quam actus, ut dicitur in IX metaph.: nec iterum est forma
substantialis, quia forma est actus qui opponitur potentiae; et similiter nec substantia composita, quia sic
substantia composita praecederet formam, quod est impossibile; et ita relinquitur quod potentia materiae sit ipsa
essentia materiae. Multo igitur magis potentiae animae sunt eius essentia.
AG16
Praeterea, accidens non extenditur ultra suum subiectum. Sed potentiae animae extenduntur ultra ipsam animam;
quia anima non solum intelligit et vult se, sed etiam alia. Ergo potentiae animae non sunt eius accidentia.
Relinquitur ergo quod sint ipsa essentia animae.
AG17

49

