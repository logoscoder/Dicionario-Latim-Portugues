potentiae essent ipsa animae essentia: quia idem secundum idem non movet seipsum ut probat Philosophus.
Relinquitur ergo quod potentiae animae non sunt ipsa eius essentia.
Quod quidam concedentes dicunt quod nec etiam sunt animae accidens; sed sunt eius proprietates essentiales,
seu naturales. Quae quidem opinio uno modo intellecta, potest sustineri; alio vero modo est impossibilis. Ad
cuius evidentiam considerandum est, quod accidens a philosophis dupliciter accipitur.
Uno modo, secundum quod condividitur substantiae, et continet sub se novem rerum genera.
Sic autem accipiendo accidens, positio est impossibilis. Non enim inter substantiam et accidens potest esse
aliquid medium, cum substantia et accidens dividant ens per affirmationem et negationem; cum proprium
substantiae sit non esse in subiecto, accidentis vero sit in subiecto esse. Unde, si potentiae animae non sunt ipsa
essentia animae (et manifestum est quod non sunt aliae substantiae), sequitur quod sint accidentia in aliquo
novem generum contenta. Sunt enim in secunda specie qualitatis, quae dicitur potentia vel impotentia naturalis.
Alio modo accipitur accidens, secundum quod ponitur ab Aristotele unum de quatuor praedicamentis in I
topicorum, et secundum quod a Porphyrio ponitur unum quinque universalium.
Sic enim accidens non significat id quod commune est novem generibus, sed habitudinem accidentalem
praedicati ad subiectum, vel communis ad ea quae sub communi continentur. Si enim haec esset eadem acceptio
cum prima, cum accidens sic acceptum dividatur contra genus et speciem, sequeretur quod nihil quod sit in
novem generibus posset dici vel genus vel species; quod patet esse falsum, cum color sit genus albedinis, et
numerus binarii. Sic igitur accipiendo accidens, est aliquid medium inter substantiam et accidens, id est inter
substantiale praedicatum et accidentale; et hoc est proprium. Quod quidem convenit cum substantiali praedicato,
in quantum causatur ex principiis essentialibus speciei; et ideo per definitionem significantem essentiam
demonstratur proprietas de subiecto. Cum accidentali vero praedicato convenit in hoc quod nec est essentia rei,
nec pars essentiae, sed aliquid praeter ipsam. Differt autem ab accidentali praedicato, quia accidentale
praedicatum non causatur ex principiis essentialibus speciei, sed accidit individuo sicut proprium speciei;
quandoque tamen separabiliter, quandoque inseparabiliter. Sic igitur potentiae animae sunt medium inter
essentiam animae et accidens, quasi proprietates naturales vel essentiales, idest essentiam animae naturaliter
consequentes.
RA1
Ad primum ergo dicendum quod quidquid dicatur de potentiis animae, tamen nullus unquam opinatur, nisi
insanus, quod habitus et actus animae sint ipsa eius essentia. Manifestum autem est quod notitia et amor, de
quibus ibi Augustinus loquitur, non nominant potentias, sed actus aut habitus. Unde non intendit Augustinus
dicere, quod notitia et amor sint ipsa essentia animae; sed quod insint ei substantialiter vel essentialiter. Ad cuius
intellectum sciendum est, quod Augustinus ibi loquitur de mente, secundum quod novit se et amat se. Sic igitur
notitia et amor possunt comparari ad mentem, aut sicut ad amantem et cognoscentem, aut sicut ad amatam et
cognitam. Et hoc secundo modo loquitur hic Augustinus: ea enim ratione dicit notitiam et amorem substantialiter
vel essentialiter in mente vel in anima existere, quia mens amat ipsam essentiam, vel substantiam novit. Unde
postea, subdit: quomodo illa tria non sint eiusdem essentiae, non video, cum mens ipsa se amet, atque ipsa se
noverit.
RA2
Ad secundum dicendum quod liber de spiritu et anima est apocryphus, cum enim auctor ignoretur, et sunt ibi
multa vel falsa vel improprie dicta: quia ille qui librum composuit, non intellexit dicta sanctorum, a quibus
accipere conatus fuit. Si tamen sustineri debeat, sciendum est triplex esse totum. Unum universale, quod adest
cuilibet parti secundum totam suam essentiam et virtutem; unde proprie praedicatur de suis partibus, ut cum
dicitur: homo est animal. Aliud vero est totum integrale, quod non adest alicui suae parti neque secundum totam
essentiam neque secundum totam suam virtutem; et ideo nullo modo praedicatur de parte, ut dicatur: paries est
domus. Tertium est totum potentiale, quod est medium inter haec duo: adest enim suae parti secundum totam
suam essentiam, sed non secundum totam suam virtutem. Unde medio modo se habet in praedicando: praedicatur
enim quandoque de partibus, sed non proprie. Et hoc modo quandoque dicitur, quod anima est suae potentiae, vel
e converso.
RA3
Ad tertium dicendum quod formae substantiales per seipsas sunt ignotae; sed innotescunt nobis per accidentia
propria. Frequenter enim differentiae substantiales ab accidentibus sumuntur, loco formarum substantialium,
quae per huiusmodi accidentia innotescunt; sicut bipes et gressibile et huiusmodi; et sic etiam sensibile et
rationale ponuntur differentiae substantiales. Vel potest dici, quod sensibile et rationale, prout sunt differentiae,
non sumuntur a ratione et a sensu secundum quod nominant potentias, sed ab anima rationali, et ab anima
sensitiva.
RA4
Ad quartum dicendum quod ratio illa procedit de accidente secundum quod est commune ad novem genera, et
sic nihil est medium inter substantiam et accidens; sed alio modo, ut dictum est.
RA5

51

