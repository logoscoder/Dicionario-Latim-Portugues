Si igitur substantia spiritualis unitur corpori ut forma, oportet quod ex substantia spirituali et corpore fiat unum.
Formae intelligibiles quae recipiuntur in intellectu, reciperentur in materia corporali; quod est impossibile: quia
formae receptae in materia corporali, sunt intelligibiles tantum in potentia.
Non ergo substantia spiritualis unitur corpori ut forma.
SC
Sed contra, est quod dionysius dicit IV cap. De divin. Nomin., quod anima est substantia intellectualis habens
vitam indeficientem.
Sed anima est forma corporis, ut patet per eius definitionem, quae ponitur in II de anima. Ergo aliqua substantia
spiritualis, sive intellectualis, unitur corpori ut forma.
CO
Respondeo. Dicendum quod difficultas huius quaestionis ex hoc accidit, quia substantia spiritualis est quaedam
res per se subsistens.
Formae autem debetur esse in alio, id est in materia, cuius est actus et perfectio.
Unde contra rationem substantiae spiritualis esse videtur quod sit corporis forma; et propter hoc Gregorius
Nyssenus in suo libro quem de anima fecit, imposuit Aristoteli quod posuit animam non per se subsistentem
esse, et corrumpi corrupto corpore, quia posuit eam entelechiam, idest actum vel perfectionem physici corporis.
Sed tamen si quis diligenter consideret, evidenter apparet quod necesse est aliquam substantiam formam humani
corporis esse.
Manifestum est enim quod huic homini singulari, ut socrati vel Platoni, convenit intelligere.
Nulla autem operatio convenit alicui nisi per aliquam formam in ipso existentem, vel substantialem vel
accidentalem; quia nihil agit aut operatur nisi secundum quod est actu. Est autem unumquodque actu per formam
aliquam vel substantialem vel accidentalem, cum forma sit actus; sicut ignis est actu ignis per igneitatem, actu
calidus per calorem. Oportet igitur principium huius operationis quod est intelligere, formaliter inesse huic
homini. Principium autem huius operationis non est forma aliqua cuius esse sit dependens a corpore, et materiae
obligatum sive immersum; quia haec operatio non fit per corpus, ut probatur in III de anima; unde principium
huius operationis habet operationem sine communicatione materiae corporalis. Sic autem unumquodque operatur
secundum quod est; unde oportet quod esse illius principii sit esse elevatum supra materiam corporalem, et non
dependens ab ipsa. Hoc autem proprium est spiritualis substantiae. Oportet ergo dicere, si praedicta
coniungantur, quod quaedam spiritualis substantia, sit forma humani corporis.
Quidam vero concedentes quod intelligere sit actus spiritualis substantiae, negaverunt illam spiritualem
substantiam uniri corpori ut forma. Quorum Averroes posuit intellectum possibilem, secundum esse, separatum a
corpore. Vidit tamen quod nisi esset aliqua unio eius ad hunc hominem, actio eius ad hunc hominem pertinere
non posset. Si enim sint duae substantiae omnino disiunctae, una agente vel operante, alia non dicitur operari.
Unde posuit intellectum illum, quem dicebat separatum omnino secundum esse a corpore, continuari cum hoc
homine per phantasmata, hac ratione, quia species intelligibilis, quae est perfectio intellectus possibilis, fundatur
in phantasmatibus a quibus abstrahitur.
Sic ergo habet duplex esse: unum in intellectu possibili, cuius est forma; et aliud in phantasmatibus, a quibus
abstrahitur. Phantasmata autem sunt in hoc homine, quia virtus imaginativa est virtus in corpore, id est habens
organum corporale. Ipsa ergo species intelligibilis est medium coniungens intellectum possibilem homini
singulari.
Sed haec continuatio nullo modo sufficit ad hoc quod hic homo singularis intelligat. Ut enim Aristoteles dicit in
Lib. III de anima, phantasmata comparantur ad intellectum possibilem sicut color ad visum. Sic igitur species
intelligibilis a phantasmatibus abstracta, est in intellectu possibili, sicut species coloris in sensu visus; sic autem
est in phantasmatibus intelligibilis species sicut species visibilis est in colore parietis. Per hoc autem quod
species visibilis, quae est forma visus, fundatur in colore parietis, non coniungitur visus parieti ut videnti, sed ut
viso; non enim per hoc paries videt, sed videtur.
Non enim hoc facit cognoscentem, ut sit in eo forma cuius similitudo est in potentia cognoscente; sed ut sit in
ipso cognoscitiva potentia. Neque igitur hic homo per hoc erit intelligens quod sunt in eo phantasmata, quorum
similitudo, quae est species intelligibilis, est in intellectu possibili; sed sequitur per hoc quod sua phantasmata
sint aliorum intellecta.
Sed oportet ipsum intellectum possibilem, qui est potentia intelligens, formaliter inesse huic homini ad hoc quod
hic homo intelligat.
Videtur etiam in ipsa ratione continuationis defecisse; cum species intelligibilis non sit unum cum intellectu
possibili, nisi in quantum est abstracta a phantasmatibus: sic enim solum est intellecta in actu; secundum autem
quod est in phantasmatibus, est intellecta solum in potentia. Per hoc igitur magis demonstratur disiunctio
intellectus possibilis a phantasmatibus quam continuatio. Oportet enim illa esse omnino disiuncta, quorum uni
aliquid uniri non potest, nisi fuerit ab altero separatum.
Hac igitur opinione reiecta tanquam impossibili, considerandum est quod Plato efficacius posuit hunc hominem
intelligere, nec tamen substantiam spiritualem uniri corpori ut formam. Ut enim Gregorius Nyssenus narrat,

10

