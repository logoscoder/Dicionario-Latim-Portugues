Ad sextum dicendum quod secundum Philosophum in IV physicorum, motor caeli est in aliqua parte eius, et non
in toto; et sic non circuit gyrum caeli. Secus autem est de anima, quae dat esse corpori secundum totum et partes.
|a7 Articulus 7
TTA
Septimo quaeritur utrum substantia spiritualis corpori aereo uniatur.
TTB
Et videtur quod sic.
AG1
Dicit enim Augustinus III super genes.
Ad litteram et IV de Civit. Dei, quod Daemones habent corpora aerea. Sed Daemones sunt substantiae
spirituales. Ergo substantia spiritualis corpori aereo unitur.
AG2
Praeterea, Augustinus in libro de divinatione Daemonum dicit quod Daemones subtilitate aerei corporis sensum
humanum transcendunt. Hoc autem non esset, nisi aereo corpori naturaliter unirentur. Ergo substantiae
spirituales aereo corpori uniuntur.
AG3
Praeterea, medium non discrepat ab extremis.
Sed in regione caelestium corporum invenitur vita, secundum ponentes corpora caelestia animata; in regione
autem terrae invenitur vita in animalibus et plantis. Ergo et in regione media, quae est aeris, invenitur vita. Nec
hoc potest referri ad vitam avium, quia aves ad modicum spatium aeris supra terram elevantur; nec videtur
conveniens quod totum aliud spatium aeris vacuum vita remaneret. Oportet igitur ponere, ut videtur, ibi esse
aliqua aerea animalia; ex quo sequitur quod aliquae substantiae spirituales aereo corpori uniantur.
AG4
Praeterea, nobilioris corporis nobilior est forma. Sed aer est nobilior corpus quam terra, cum sit formalius et
subtilius. Si igitur corpori terrestri, scilicet humano, unitur substantia spiritualis, quae est anima, multo fortius
corpori aereo uniretur.
AG5
Praeterea, eorum quae magis conveniunt facilior est unio. Sed aer magis videtur convenire cum anima quam
corpus commixtum, quale est corpus hominis; quia, ut Augustinus dicit super Gen. Ad litter., anima per aerem
administrat corpus.
Ergo magis nata est uniri anima corpori aereo, quam etiam corpori commixto.
AG6
Praeterea, dicitur in libro de substantia orbis: motus circularis proprius est animae; et hoc ideo quia anima,
quantum est de se, indifferens est ut moveat in omnem partem. Sed hoc etiam videtur aeri convenire, quia est
cum levibus levis et cum gravibus gravis. Ergo anima maxime videtur aeri uniri.
SC
Sed contra, anima est actus corporis organici.
Sed corpus aereum non potest esse organicum; quia cum non sit terminabilis termino proprio, sed solum alieno,
non est figurabilis.
Ergo substantia spiritualis, quae est anima, non potest corpori aereo uniri.
CO
Respondeo. Dicendum quod impossibile est substantiam spiritualem corpori aereo uniri.
Quod potest manifestari tripliciter. Primo quidem, quia inter omnia alia corpora, corpora simplicia elementorum
sunt imperfectiora, cum sint materialia respectu omnium aliorum corporum; unde non est conveniens secundum
rationem ordinis rerum, quod aliquod simplex corpus elementare spirituali substantiae uniatur ut forma.
Secunda ratio est, quia aer est corpus simile in toto et in omnibus suis partibus; unde si alicui parti aeris unitur
aliqua spiritualis substantia, eadem ratione et toti aeri unietur, et similiter cuilibet alteri elemento; quod videtur
absurdum.
Tertia ratio est, quia substantia spiritualis dupliciter alicui corpori invenitur uniri. Uno modo ad exhibendum
corpori motum; sicut dictum est, quod corporibus caelestibus spirituales substantiae uniuntur. Alio modo ut
substantia spiritualis per corpus iuvetur ad propriam suam operationem, quae est intelligere; sicut anima humana
unitur corpori, ut per sensus corporeos scientias acquirat. Aeri autem substantia spiritualis non potest uniri neque
ratione motus, quia aeri est connaturalis motus quidam, qui consequitur formam eius naturalem; nec invenitur
aliquis motus aut in toto aere aut in aliqua eius parte, qui non possit reduci in aliquam causam corporalem. Unde
ex motu eius non apparet quod aliqua substantia spiritualis et uniatur.
Neque etiam unitur spiritualis substantia corpori aereo propter perfectionem intellectualis operationis: corpus
enim simplex non potest esse instrumentum sensus, ut probatur in libro de anima. Unde relinquitur quod
spiritualis substantia nullo modo aereo corpori uniatur.
RA1
31

