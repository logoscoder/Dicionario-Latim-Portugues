Plato posuit substantiam intellectivam, quae dicitur anima, uniri corpori per quemdam spiritualem contactum:
quod quidem intelligitur secundum quod movens vel agens tangit motum aut passum, etiam si sit incorporeum.
Ex qua ratione dicit Aristoteles in I de generatione quod quaedam tangunt et non tanguntur, quia agunt et non
patiuntur. Unde dicebat Plato, ut dictus Gregorius refert, quod homo non est aliquid compositum ex anima et
corpore, sed est anima utens corpore, ut intelligatur esse in corpore quodammodo sicut nauta in navi.
Quod videtur tangere Aristoteles in II de anima.
Sic igitur et hic homo intelligit in quantum hic homo est ipsa substantia spiritualis, quae est anima, cuius actus
proprius est intelligere; hac tamen substantia forma corporis non existente.
Sed ad huius rationis improbationem unum sufficiat, quod Aristoteles in II de anima inducit directe contra hanc
positionem.
Si enim anima non uniretur corpori ut forma, sequeretur quod corpus et partes eius non haberent esse specificum
per animam; quod manifeste falsum apparet: quia recedente anima non dicitur oculus aut caro et os nisi
aequivoce, sicut oculus pictus vel lapideus.
Unde manifestum est quod anima est forma et quod quid erat esse huius corporis, id est a qua hoc corpus habet
rationem suae speciei. Qualiter autem hoc esse possit inquirendum est.
Considerandum est autem quod quanto aliqua forma est perfectior, tanto magis supergreditur materiam
corporalem; quod patet inducenti in diversis formarum ordinibus.
Forma enim elementi non habet aliquam operationem nisi quae fit per qualitates activas et passivas; quae sunt
dispositiones materiae corporalis. Forma autem corporis mineralis habet aliquam operationem excedentem
qualitates activas et passivas, quae consequitur speciem ex influentia corporis caelestis; ut quod magnes attrahit
ferrum, et quod sapphyrus curat apostema. Ulterius autem anima vegetabilis habet operationem, cui quidem
deserviunt qualitates activae et passivae organicae; sed tamen supra posse huiusmodi qualitatum, ipsa effectum
proprium sortitur nutriendo et augendo usque ad determinatum terminum, et alia huiusmodi complendo. Anima
autem sensitiva ulterius habet operationem, ad quam nullo modo se extendunt qualitates activae et passivae, nisi
quatenus exiguntur ad compositionem organi per quod talis operatio exercetur, ut videre, audire, appetere et
huiusmodi.
Perfectissima autem formarum, id est anima humana, quae est finis omnium formarum naturalium, habet
operationem omnino excedentem materiam, quae non fit per organum corporale, scilicet intelligere. Et quia esse
rei proportionatur eius operationi, ut dictum est, cum unumquodque operetur secundum quod est ens; oportet
quod esse animae humanae superexcedat materiam corporalem, et non sit totaliter comprehensum ab ipsa, sed
tamen aliquo modo attingatur ab ea. In quantum igitur supergreditur esse materiae corporalis, potens per se
subsistere et operari, anima humana est substantia spiritualis; in quantum vero attingitur a materia, et esse suum
communicat illi, est corporis forma.
Attingitur autem a materia corporali ea ratione quod semper supremum infimi ordinis attingit infimum supremi,
ut patet per dionysium VII cap. De divin. Nomin.; et ideo anima humana quae est infima in ordine substantiarum
spiritualium, esse suum communicare potest corpori humano, quod est dignissimum, ut fiat ex anima et corpore
unum sicut ex forma et materia. Si vero substantia spiritualis esset composita ex materia et forma, impossibile
esset quod esset forma corporalis: quia de ratione materiae est quod non sit in alio, sed quod ipsa sit primum
subiectum.
RA1
Ad primum ergo dicendum quod substantia spiritualis, licet non comprehendatur a corpore, attingitur tamen
aliqualiter ab eo, ut dictum est.
RA2
Ad secundum dicendum quod intelligere est operatio animae humanae secundum quod superexcedit
proportionem materiae corporalis, et ideo non fit per aliquod organum corporale.
Potest tamen dici, quod ipsum coniunctum, id est homo, intelligit, in quantum anima, quae est pars eius formalis,
habet hanc operationem propriam, sicut operatio cuiuslibet partis attribuitur toti; homo enim videt oculo, ambulat
pede, et similiter intelligit per animam.
RA3
Ad tertium dicendum quod anima habet esse subsistens, in quantum esse suum non dependet a corpore, utpote
supra materiam corporalem elevatum. Et tamen ad huius esse communionem recipit corpus, ut sic sit unum esse
animae et corporis, quod est esse hominis.
Si autem secundum aliud esse uniretur sibi corpus, sequeretur quod esset unio accidentalis.
RA4
Ad quartum dicendum quod anima secundum suam essentiam est forma corporis, et non secundum aliquid
additum. Tamen in quantum attingitur a corpore, est forma; in quantum vero superexcedit corporis proportionem,
dicitur spiritus, vel spiritualis substantia.
RA5
Ad quintum dicendum quod nulla pars habet perfectionem naturae separata a toto.

11

