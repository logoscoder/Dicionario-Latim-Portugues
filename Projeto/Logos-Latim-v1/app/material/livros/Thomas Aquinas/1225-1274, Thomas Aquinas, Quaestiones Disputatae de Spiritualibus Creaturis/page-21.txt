materiam corporalem primum principium, quia ponebant solum elementa corporum, non corporum autem non.
Est igitur etiam incorporeorum aliquod elementum. Sed elementum est materiale principium. Ergo etiam
substantiae incorporeae, ut Angelus et anima, habent materiale principium.
AG19
Praeterea, quaedam animalia decisa vivunt. Non est autem dicere quod altera pars vivat per totam animam. Ergo
nec ante decisionem tota anima erat in illa parte, sed pars animae.
AG20
Praeterea, totum et perfectum idem est, dicitur in III physic.. Perfectum autem est quod attingit propriam
virtutem, ut dicitur etiam in VI physic.. Propria autem virtus animae humanae secundum intellectum non est
actus alicuius partis corporis.
Non ergo anima est tota in qualibet parte corporis.
SC1
Sed contra. Est quod dicit Augustinus in III de Trinit., quod anima in toto tota est, et in qualibet parte eius, tota.
SC2
Praeterea, Damascenus dicit, quod Angelus ibi est ubi operatur; pari ergo ratione et anima. Sed anima operatur in
qualibet parte corporis, quia quaelibet pars corporis nutritur, augetur et sentit. Ergo anima est in qualibet parte
corporis.
SC3
Praeterea, anima est maioris virtutis quam formae materiales. Sed formae materiales, ut ignis aut aeris, sunt in
qualibet parte; multo magis anima.
SC4
Praeterea, in libro de spiritu et anima dicitur, quod anima praesentia sua corpus vivificat. Sed quaelibet pars
corporis vivificatur ab anima. Ergo anima est cuilibet parti corporis praesens.
CO
Respondeo. Dicendum quod veritas huius quaestionis ex praecedentibus dependet. Ostensum est enim prius
quod anima unitur corpori non solum ut motor, sed ut forma.
Posterius vero ostensum est quod anima non praesupponit alias formas substantiales in materia, quae dent esse
substantiale corpori aut partibus eius; sed et totum corpus et omnes eius partes habent esse substantiale et
specificum per animam, qua recedente, sicut non manet homo aut animal aut vivum, ita non manet manus aut
oculus aut caro aut os nisi aequivoce, sicut depicta aut lapidea.
Sic igitur, cum omnis actus sit in eo cuius est actus, oportet animam, quae est actus totius corporis et omnium
partium, esse in toto corpore et in qualibet eius parte.
Sed tamen aliter se habet totum ad animam, et aliter ad partes eius. Anima enim totius quidem corporis actus est
primo et per se, partium vero in ordine ad totum. Ad cuius evidentiam considerandum est, quod, cum materia sit
propter formam, talem oportet esse materiam ut competit formae. In istis rebus corruptibilibus formae
imperfectiores, quae sunt debilioris virtutis, habent paucas operationes, ad quas non requiritur partium
dissimilitudo; sicut patet in omnibus inanimatis corporibus. Anima vero, cum sit forma altioris et maioris
virtutis, potest esse principium diversarum operationum, ad quarum executionem requiruntur dissimiles partes
corporis. Et ideo omnis anima requirit diversitatem organorum in partibus corporis cuius est actus; et tanto
maiorem diversitatem, quanto anima fuerit perfectior. Sic igitur formae infimae uniformiter perficiunt suam
materiam; sed anima difformiter, ut ex dissimilibus partibus constituatur integritas corporis, cuius primo et per se
anima est actus.
Sed restat inquirendum quod dicitur, totam animam esse in toto, et totam in singulis partibus. Ad cuius
evidentiam considerandum est quod triplex totalitas invenitur.
Prima quidem est manifestior secundum quantitatem, prout totum quantum dicitur quod natum est dividi in
partes quantitatis: et haec totalitas non potest attribui formis nisi per accidens, in quantum scilicet per accidens
dividuntur divisione quantitatis, sicut albedo divisione superficiei. Sed hoc est illarum tantum formarum quae
coextenduntur quantitati; quod ex hoc competit aliquibus formis, quia habent materiam similem aut fere similem
et in toto et in parte. Unde formae quae requirunt magnam dissimilitudinem in partibus, non habent huiusmodi
extensionem et totalitatem, sicut animae, praecipue animalium perfectorum. Secunda autem totalitas attenditur
secundum perfectionem essentiae, cui totalitati etiam respondent partes essentiae, physice quidem in compositis
materia et forma, logice vero genus et differentia; quae quidem perfectio in formis accidentalibus recipit magis et
minus, non autem in substantialibus. Tertia autem totalitas est secundum virtutem. Si ergo loqueremur de aliqua
forma habente extensionem in materia, puta de albedine, possemus dicere quod est tota in qualibet parte totalitate
essentiae et virtutis, non autem totalitate prima, quae est ei per accidens; sicut tota ratio speciei albedinis
invenitur in qualibet parte superficiei, non autem tota quantitas quam habet per accidens, sed pars in parte.
Anima autem, et praecipue humana, non habet extensionem in materia; unde in ea prima totalitas locum non
habet. Relinquitur ergo quod secundum totalitatem essentiae simpliciter enuntiari possit esse tota in qualibet
corporis parte, non autem secundum totalitatem virtutis; quia partes difformiter perficiuntur ab ipsa ad diversas
operationes; et aliqua operatio est eius, scilicet intelligere, quam per nullam partem corporis exequitur.
21

