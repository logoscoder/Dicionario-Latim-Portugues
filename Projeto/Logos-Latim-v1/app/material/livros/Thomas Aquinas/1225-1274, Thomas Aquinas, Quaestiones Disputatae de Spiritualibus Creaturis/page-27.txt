Supremum autem in natura corporea est corpus caeleste, infimum autem in natura spirituali est anima. Ergo
corpus caeleste est animatum.
AG2
Praeterea, nobilioris corporis nobilior est forma. Corpus autem caeleste est nobilissimum corporum, et anima est
nobilissima formarum. Si ergo aliqua inferiora corpora sunt animata, multo magis corpus caeleste animatum erit.
AG3
Sed dicebat, quod licet corpus caeleste non sit animatum, tamen forma qua illud corpus est corpus, est nobilior
quam forma qua corpus hominis est corpus. Sed contra, aut in corpore humano est alia forma substantialis
praeter animam rationalem quae dat esse corpori, aut non. Si non, sed ipsa anima dat esse substantiale corpori,
cum anima sit nobilissima formarum, sequetur quod forma per quam corpus humanum est corpus, sit nobilior
quam forma per quam corpus caeleste est corpus. Si autem sit alia forma substantialis in homine dans esse
corpori praeter animam rationalem, manifestum est quod per illam formam corpus humanum sit susceptivum
animae rationalis. Quod autem est susceptivum perfectae bonitatis, est melius eo quod non est susceptivum, ut
dicitur II de caelo et mundo. Si ergo corpus caeleste non est susceptivum animae rationalis, adhuc sequetur quod
forma per quam corpus humanum est corpus, est nobilior quam forma per quam corpus caeleste est corpus; quod
videtur inconveniens.
AG4
Praeterea, perfectio universi requirit ut nulli corpori denegetur id ad quod naturaliter inclinatur. Omne autem
corpus habet naturalem inclinationem ad id quo indiget ad suam operationem. Operatio autem propria corporis
caelestis est motus circularis, ad quam indiget substantia spirituali. Non enim hic motus potest consequi aliquam
formam corporalem, sicut motus gravium et levium; quia oporteret quod motus cessaret cum perveniretur ad
aliquod ubi determinatum, sicut accidit in gravibus et levibus; quod patet esse falsum. Relinquitur ergo quod
corpora caelestia habent substantias spirituales sibi unitas.
AG5
Praeterea, omne quod in aliqua dispositione existens movetur naturaliter, in eadem dispositione existens non
potest quiescere nisi violenter, sicut corpus grave aut leve extra suum ubi existens. Sed si motus caeli sit a forma
naturali, oportet quod in quolibet ubi existens naturaliter moveatur.
Ergo in quolibet ubi ponatur quiescere, non quiescet nisi per violentiam. Nullum autem violentum potest esse
perpetuum. Non ergo in perpetuum quiescet caelum post diem iudicii, ut secundum fidem ponimus. Cum ergo
hoc sit inconveniens necesse videtur dicere quod caelum movetur motu voluntario; et sic sequitur quod caelum
sit animatum.
AG6
Praeterea, in quolibet genere, quod est per se prius est eo quod est per aliud. Sed caelum est primum in genere
mobilium. Ergo est per se motum tamquam movens seipsum.
Omne autem movens seipsum dividitur in duas partes, quarum una est movens per appetitum, ut anima, et alia
mota, ut corpus.
Corpus igitur caeleste est animatum.
AG7
Praeterea, nihil quod movetur a motore totaliter extrinseco, habet motum naturalem.
Cum ergo motus caeli sit a substantia spirituali, quia secundum Augustinum, III de Trinit., Deus administrat
corporalem substantiam per spiritualem; si illa substantia non uniretur ei, sed esset totaliter extrinseca, motus
caeli non esset naturalis; quod est contra Philosophum in I de caelo.
AG8
Praeterea, substantia illa spiritualis movens caelum si esset extrinseca tantum, non posset dici quod moveret
caelum solum volendo; quia sic eius velle esset eius agere, quod est solius Dei. Oporteret igitur quod aliquid
immitteret ad movendum; et sic, cum eius virtus sit finita, sequeretur quod accideret ei fatigatio in movendo per
diuturnitatem temporis; quod est inconveniens, et maxime secundum ponentes aeternitatem motus.
Ergo substantia spiritualis quae movet caelum, est ei unita.
AG9
Praeterea, sicut habetur in IV physic., motores inferiorum orbium moventur per accidens, non autem motor
superioris orbis. Sed motor superioris orbis unitur suo orbi ut motor. Ergo motores inferiorum orbium uniuntur
eis non solum ut motores, sed ut formae; et sic ad minus inferiores orbes sunt animati.
AG10
Praeterea, ut in XI metaph.
Commentator dicit, substantiae separatae sunt in optima dispositione in qua esse possunt; et hoc est ut
unaquaeque earum moveat corpus caeleste et ut agens, et ut finis. Non autem hoc esset, nisi aliquo modo eis
unirentur. Ergo corporibus caelestibus sunt unitae substantiae incorporeae; et sic corpora caelestia videntur esse
animata.
AG11
Praeterea, Commentator in eodem libro expresse dicit, corpora caelestia animata esse.
27

