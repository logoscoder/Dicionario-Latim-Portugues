Praeterea, omnis substantia ex hoc ipso est intellectualis quod est immunis a materia, ut Avicenna dicit. Sed esse
immateriale convenit animae secundum suam essentiam; ergo et esse intellectuale. Intellectus ergo est sua
essentia, et pari ratione aliae eius potentiae.
AG18
Praeterea, in his quae sunt sine materia, idem est intellectus et intellectum, secundum Philosophum. Sed ipsa
essentia animae est quae intelligitur. Ergo ipsa essentia animae est intellectus intelligens; et pari ratione anima
est aliae suae potentiae.
AG19
Praeterea, partes rei sunt de substantia eius. Sed potentiae animae dicuntur partes eius. Ergo pertinent ad
substantiam animae.
AG20
Praeterea, anima est substantia simplex, ut supra dictum est; potentiae autem animae plures sunt. Si igitur
potentiae animae non sunt eius essentia, sed accidentia quaedam, sequitur quod in uno simplici sint plura et
diversa accidentia; quod videtur inconveniens.
Non ergo potentiae animae sunt eius accidentia, sed ipsa eius essentia.
SC1
Sed contra. Est quod dionysius dicit, XI cap. Angel. Hierar., quod superiores essentiae dividuntur in substantiam,
virtutem et operationem. Multo igitur magis in animabus aliud est earum essentia, et aliud virtus, sive potentia.
SC2
Praeterea, Augustinus dicit, XV de Trinit., quod anima dicitur imago Dei, sicut tabula, propter picturam quae in
ea est. Sed pictura non est ipsa essentia tabulae.
Ergo nec potentiae animae, secundum quas imago Dei assignatur in anima, sunt ipsa animae substantia.
SC3
Praeterea, quaecumque essentialiter numerantur non sunt una essentia. Sed illa tria, secundum quae attenditur
imago in anima, numerantur essentialiter vel substantialiter.
Non ergo sunt ipsa essentia animae, quae est una.
SC4
Praeterea, potentia est medium inter substantiam et operationem. Sed operatio differt a substantia animae. Ergo
potentia differt ab utroque; alioquin non esset medium, si esset idem cum extremo.
SC5
Praeterea, agens principale et instrumentale non sunt unum. Sed potentia animae comparatur ad essentiam eius ut
agens instrumentale ad principale; dicit enim Anselmus in libro de concordia praescientiae et liberi arbitrii quod
voluntas quae est potentia animae, est sicut instrumentum.
Ergo anima non est suae potentiae.
SC6
Praeterea, Philosophus dicit, I cap. De mem. Et remin. Quod memoria est passio aut habitus sensitivi aut
phantastici. Passio autem et habitus est accidens; et eadem ratione aliae potentiae animae.
CO
Respondeo. Dicendum quod quidam posuerunt, potentias animae non esse aliud quam ipsam eius essentiam: ita
quod una et eadem essentia animae, secundum quod est principium sensitivae operationis, dicitur sensus;
secundum vero quod est intellectualis operationis principium, dicitur intellectus; et sic de aliis. Et ad hoc
praecipue videntur moti fuisse, ut Avicenna dicit, propter simplicitatem animae; quasi non compateretur tantam
diversitatem, quanta apparet in potentiis animae. Sed haec positio est omnino impossibilis.
Primo quidem, quia impossibile est quod alicuius substantiae creatae sua essentia sit sua potentia operativa.
Manifestum est enim quod diversi actus diversorum sunt: semper enim actus proportionatur ei cuius est actus.
Sicut autem ipsum esse est actualitas quaedam essentiae, ita operari est actualitas operativae potentiae seu
virtutis. Secundum enim hoc, utrumque eorum est in actu: essentia quidem secundum esse, potentia vero
secundum operari. Unde, cum in nulla creatura suum operari sit suum esse, sed hoc sit proprium solius Dei,
sequitur quod nullius creaturae operativa potentia sit eius essentia; sed solius Dei proprium est ut sua essentia sit
sua potentia.
Secundo, impossibile apparet hoc speciali ratione in anima, propter tria. Primo quidem, quia essentia una est; in
potentiis autem oportet ponere multitudinem propter diversitatem actuum et obiectorum. Oportet enim potentias
secundum actus diversificari, cum potentia ad actum dicatur. Secundo, idem apparet ex potentiarum differentia;
quarum quaedam sunt quarumdam partium corporis actus, ut omnes potentiae sensitivae et nutritivae partis;
quaedam vero potentiae non sunt actus alicuius partis corporis, ut intellectus et voluntas: quod non posset esse, si
potentiae animae non essent aliud quam eius essentia. Non enim potest dici quod unum et idem possit esse actus
corporis et separatum, nisi secundum diversa.
Tertio apparet idem ex ordine potentiarum animae, et habitudine earum ad invicem. Invenitur enim quod una
aliam movet, sicut ratio irascibilem et concupiscibilem, et intellectus voluntatem; quod esse non posset si omnes

50

