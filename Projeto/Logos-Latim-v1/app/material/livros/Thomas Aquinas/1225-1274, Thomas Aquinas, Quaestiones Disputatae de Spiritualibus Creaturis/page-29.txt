Ratio autem motus repugnat unitati, quia de ratione motus est quod aliquid aliter se habeat nunc et prius; unde
non inclinat forma naturalis ad motum propter ipsum motum, sed propter esse in aliquo ubi, quo adepto quiescit
motus; et sic accideret in motu caeli, si consequeretur aliquam formam naturalem.
Oportet igitur dicere, quod motus caeli sit ab aliqua substantia intelligente. Nam finis huius motus non potest
esse nisi quoddam bonum intelligibile abstractum, propter quod movet substantia intelligens quae movet caelum,
ut scilicet assequatur eius similitudinem, in operando, et ut explicet in actu id quod virtute continetur in illo
intelligibili bono; et praecipue completio numeri electorum, propter quos omnia alia esse videntur.
Sic igitur erit duplex ordo substantiarum spiritualium. Quarum quaedam erunt motores caelestium corporum, et
unientur eis sicut motores mobilibus, sicut et Augustinus dicit in III de trinitate, quod omnia corpora reguntur a
Deo per spiritum vitae rationalem; et idem a Gregorio habetur in IV dialogorum. Quaedam vero erunt fines
horum motuum, quae sunt omnino abstractae, et corporibus non unitae. Aliae vero uniuntur corporibus
caelestibus per modum quo motor unitur mobili. Et hoc videtur sufficere ad salvandum intentionem Platonis et
Aristotelis. Et de Platone quidem manifestum est; Plato enim, sicut supra dictum est, etiam corpus humanum non
dixit aliter animatum, nisi in quantum anima unitur corpori ut motor.
Ex dictis vero Aristotelis manifestum est quod non posuit in corporibus caelestibus de virtutibus animae nisi
intellectivam.
Intellectus vero, secundum ipsum, nullius corporis actus est.
Dicere autem ulterius, quod corpora caelestia hoc modo sint animata sicut inferiora corpora quae per animam
vegetantur et sensificantur, repugnat incorruptibilitati caelestium corporum. Sic igitur negandum est corpora
caelestia esse animata eo modo quo ista inferiora corpora animantur. Non est tamen negandum corpora caelestia
esse animata, si per animationem nihil aliud intelligatur quam unio motoris ad mobile. Et istos duos modos
videtur Augustinus tangere in super Gen. Ad litteram. Dicit enim: solet quaeri, utrum caeli luminaria ista
conspicua corpora sola sint, aut habeant rectores quosdam spiritus suos; et si habent, utrum ab eis etiam vitaliter
inspirentur, sicut animantur carnes per animas animalium. Sed licet ipse sub dubio utrumque relinquat, ut per
sequentia patet, secundum praemissa dicendum est quod habent rectores spiritus, a quibus tamen non sic
animantur sicut inferiora animalia a suis animabus.
RA1
Ad primum ergo dicendum quod corpus caeleste attingit substantias spirituales, in quantum inferior ordo
substantiarum spiritualium corporibus caelestibus unitur per modum motoris.
RA2
Ad secundum dicendum quod secundum opinionem Averrois caelum est compositum ex materia et forma, sicut
animal in inferioribus.
Sed tamen materia utrobique aequivoce dicitur: nam in superioribus non est potentia ad esse sicut in inferioribus,
sed ad ubi tantum. Unde ipsum corpus actu existens est materia, nec indiget forma quae det ei esse, cum sit ens
actu, sed quae det ei motum solum. Et sic corpus caeleste habet nobiliorem formam quam corpus humanum, sed
alio modo. Si autem dicatur, sicut alii dicunt, quod ipsum corpus caeleste est compositum ex materia et forma
corporali, tunc adhuc dici poterit, quod illa forma corporalis erit nobilissima in quantum est forma et actus, quae
implet totam potentialitatem materiae, ut non remaneat in ea potentialitas ad aliam formam.
RA3
Et per hoc etiam patet solutio ad tertium.
RA4
Ad quartum dicendum quod corpus caeleste ex hoc quod movetur a spirituali substantia, sequitur quod habeat
inclinationem ad ipsam sicut ad motorem et non aliter.
RA5
Et similiter dicendum ad quintum et sextum.
RA7
Ad septimum dicendum, quod substantia spiritualis quae movet caelum, habet virtutem naturalem determinatam
ad talis corporis motum.
Et similiter corpus caeli habet naturalem aptitudinem ut tali motu moveatur. Et per hoc motus caeli est naturalis,
licet sit a substantia intelligente.
RA8
Ad octavum dicendum, quod probabiliter dicitur quod imperio voluntatis substantia spiritualis movet corpus
caeleste. Quamvis enim materia corporalis secundum formalem transmutationem non obediat ad nutum spiritui
creato, sed soli Deo, ut Augustinus dicit in III de Trin.; tamen quod ei obedire ad nutum possit secundum
transmutationem localem, etiam in nobis apparet, in quibus statim ad imperium voluntatis sequitur motus
corporalium membrorum. Si tamen supra imperium voluntatis addatur etiam influxus virtutis, non propter hoc
sequitur fatigatio ex finitate virtutis; quaelibet enim virtus superioris ordinis, licet sit finita in se et respectu sui
superioris, est tamen infinita respectu suorum inferiorum; sicut etiam virtus solis est infinita respectu
generabilium et corruptibilium, per quorum productionem, etiamsi in infinitum esset, non minoraretur.

29

