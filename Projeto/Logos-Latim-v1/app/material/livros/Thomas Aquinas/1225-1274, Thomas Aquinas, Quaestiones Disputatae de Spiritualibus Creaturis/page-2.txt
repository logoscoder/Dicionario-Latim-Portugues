AG3
Praeterea, principium mutabilitatis est materia; unde, secundum Philosophum, necesse est ut materia imaginetur
in re mota.
Sed substantia spiritualis creata est mutabilis; solus enim Deus naturaliter immutabilis est. Ergo substantia
spiritualis creata habet materiam.
AG4
Praeterea, Augustinus dicit, XII confessionum, quod Deus fecit materiam communem visibilium et invisibilium.
Invisibilia autem sunt substantiae spirituales. Ergo substantia spiritualis habet materiam.
AG5
Praeterea, Philosophus dicit in VIII metaphys., quod si qua substantia est sine materia, statim est ens et unum; et
non est ei alia causa ut sit ens et unum. Sed omne creatum habet causam sui esse et unitatis.
Ergo nullum creatum est substantia sine materia. Omnis ergo substantia spiritualis creata, est composita ex
materia et forma.
AG6
Praeterea, Augustinus dicit in libro de quaestionibus veteris et novi testamenti, quod prius fuit formatum corpus
Adae quam anima ei infunderetur: quia prius est necesse fieri habitaculum quam habitatorem introduci.
Comparatur autem anima ad corpus sicut habitator ad habitaculum. Sed habitator est per se subsistens; anima
igitur est per se subsistens, et multo fortius Angelus.
Sed substantia per se subsistens non videtur esse forma tantum. Ergo substantia spiritualis creata non est forma
tantum: est ergo composita ex materia et forma.
AG7
Praeterea, manifestum est quod anima est susceptiva contrariorum. Hoc autem videtur esse proprium substantiae
compositae.
Ergo anima est substantia composita, et eadem ratione Angelus.
AG8
Praeterea, forma est quo aliquid est.
Quidquid ergo compositum est ex quo est et quod est, est compositum ex materia et forma.
Omnis autem substantia spiritualis creata composita est ex quo est et quod est, ut patet per boetium in libro de
hebdomadibus.
Ergo omnis substantia spiritualis creata est composita ex materia et forma.
AG9
Praeterea, duplex est communitas: una in divinis, secundum quod essentia est communis tribus personis; alia in
rebus creatis, secundum quod universale est commune suis inferioribus. Singulare autem videtur primae
communitatis, ut id quo distinguuntur ea quae communicant in illo communi, non sit aliud realiter ab ipso
communi: paternitas enim qua pater distinguitur a filio, est ipsa essentia, quae est patri et filio communis. In
communitate autem universalis oportet quod id quo distinguuntur ea quae continentur sub communi, sit aliud ab
ipso communi. In omni ergo creato quod continetur sub aliquo genere communi, necesse est esse compositionem
eius quod commune est, et eius per quod commune ipsum restringitur. Substantia autem spiritualis creata est in
aliquo genere. Oportet ergo quod in substantia spirituali creata, sit compositio naturae communis, et eius per
quod natura communis coarctatur. Haec autem videtur esse compositio formae et materiae.
Ergo in substantia spirituali creata, est compositio formae et materiae.
AG10
Praeterea, forma generis non potest esse nisi in intellectu vel materia. Sed substantia spiritualis creata, ut
Angelus, est in aliquo genere. Forma igitur generis illius vel est in intellectu tantum, vel in materia. Sed si
Angelus non haberet materiam, non esset in materia.
Ergo esset in intellectu tantum; et sic, supposito quod nullus intelligeret Angelum, sequeretur quod Angelus non
esset; quod est inconveniens. Oportet igitur dicere, ut videtur, quod substantia spiritualis creata sit composita ex
materia et forma.
AG11
Praeterea, si substantia spiritualis creata esset forma tantum, sequeretur quod una substantia spiritualis esset
praesens alteri. Si enim unus Angelus intelligit alium, aut hoc est per essentiam Angeli intellecti, et sic oportebit
quod substantia Angeli intellecti sit praesens in intellectu Angeli intelligentis ipsum; aut per speciem, et tunc
idem sequitur, si species per quam Angelus ab alio intelligitur, non differt ab ipsa substantia Angeli intellecti.
Nec videtur posse dari in quo differat, si substantia Angeli est sine materia, sicut et eius species intelligibilis.
Hoc autem est inconveniens quod unus Angelus per sui substantiam sit praesens in alio: quia sola trinitas mente
rationali illabitur. Ergo et primum, ex quo sequitur, est inconveniens, scilicet quod substantia spiritualis creata sit
immaterialis.
AG12
Praeterea, Commentator dicit in XI metaph., quod si esset arca sine materia, idem esset cum arca quae est in
intellectu; et sic videtur idem quod prius.
2

