naturas generum et specierum et aliorum universaliter de ipsis dictorum, posuit huiusmodi naturas abstractas a
sensibilibus per se subsistentes, quas substantias separatas nominabat.
Aristoteles vero processit ad ponendum substantias separatas ex perpetuitate caelestis motus. Oportet enim
caelestis motus aliquem finem ponere. Si autem finis alicuius motus non semper eodem modo se habeat, sed
moveatur per se vel per accidens, necesse est illum motum non semper uniformiter se habere; unde motus
naturalis gravium et levium magis intenditur cum appropinquat ad hoc quod est esse in loco proprio. Videmus
autem in motibus caelestium corporum semper uniformitatem servari; ex quo existimavit huius uniformis motus
perpetuitatem. Oportebat igitur ut poneret finem huius motus non moveri nec per se nec per accidens. Omne
autem corpus vel quod est in corpore, mobile est per se vel per accidens. Sic ergo necessarium fuit quod poneret
aliquam substantiam omnino a corpore separatam, quae esset finis motus caelestis.
In hoc autem videtur tres praedictae positiones differre, quod Anaxagoras non habuit necesse ponere secundum
principia ab eo supposita nisi unam substantiam incorpoream.
Plato autem necesse habuit ponere multas et ad invicem ordinatas, secundum multitudinem et ordinem generum
et specierum et aliorum, quae abstracta ponebat; posuit enim primum abstractum, quod essentialiter esset bonum
et unum, et consequenter diversos ordines intelligibilium et intellectuum. Aristoteles autem posuit plures
substantias separatas.
Cum enim in caelo appareant multi motus, quorum quemlibet ponebat esse uniformem et perpetuum; cuiuslibet
autem motus oportet esse aliquem proprium finem, ex quo finis talis motus debet esse substantia incorporea,
consequens fuit ut poneret multas substantias incorporeas ad invicem ordinatas secundum naturam et ordinem
caelestium motuum. Nec ultra in eis ponendis processit, quia proprium philosophiae eius fuit a manifestis non
discedere.
Sed istae viae non sunt nobis multum accommodae: quia neque ponimus mixtionem sensibilium cum
Anaxagora, neque abstractionem universalium cum Platone, neque perpetuitatem motus cum Aristotele. Unde
oportet nos aliis viis procedere ad manifestationem propositi.
Primo igitur apparet esse aliquas substantias omnino a corporibus absolutas ex perfectione universi. Talis enim
videtur esse universi perfectio, ut non desit ei aliqua natura quam possibile sit esse; propter quod singula
dicuntur bona, omnia autem simul valde bona. Manifestum est autem quod si aliqua duo sunt, quorum unum ex
altero non dependeat secundum suam rationem, possibile est illud sine alio inveniri: sicut animal secundum suam
rationem non dependet a rationali; unde possibile est inveniri animalia non rationalia. Est autem de ratione
substantiae quod per se subsistat; quod nullo modo dependet a corporis ratione, cum ratio corporis quaedam
accidentia, scilicet dimensiones, aliquo modo respiciat, a quibus non causatur subsistere. Relinquitur igitur quod
post Deum, qui non continetur in aliquo genere, inveniantur in genere substantiae aliquae substantiae a
corporibus absolutae.
Secundo potest idem considerari ex ordine rerum, qui talis esse invenitur ut ab uno extremo ad alterum non
perveniatur nisi per media: sicut sub corpore caelesti invenitur immediate ignis, sub quo aer, sub quo aqua, sub
quo terra, secundum scilicet consequentiam nobilitatis et subtilitatis horum corporum.
Est autem in summo rerum vertice id quod est omnibus modis simplex et unum, scilicet Deus. Non igitur
possibile est quod immediate sub Deo collocetur corporalis substantia, quae est omnino composita et divisibilis.
Sed oportet ponere multa media per quae deveniatur a summa simplicitate divina ad corpoream multiplicitatem;
quorum mediorum aliqua sunt substantiae incorporeae corporibus non unitae, aliqua vero substantiae incorporeae
corporibus unitae.
Tertio, apparet idem ex proprietate intellectus.
Manifestum est enim quod intelligere est operatio quae per corpus fieri non potest, ut probatur in III de anima.
Unde oportet quod substantia cuius est haec operatio, habeat esse non dependens a corpore, sed supra corpus
elevatum; sicut enim est unumquodque, ita operatur. Si ergo aliqua substantia intelligens corpori uniatur, hoc
non erit ei in quantum est intelligens, sed secundum aliquid aliud; sicut supra dictum est, quod necessarium est,
animam humanam uniri corpori, in quantum indiget operationibus per corpus exercitis ad complementum
intellectualis operationis, prout intelligit a phantasmatibus abstrahendo. Quod quidem accidit intellectuali
operationi, et pertinet ad imperfectionem ipsius, ut ex his quae sunt intelligibilia solum in potentia scientiam
capiat; sicut est de imperfectione visus vespertilionis, quod necesse habeat videre in obscuro.
Quod autem per accidens adiungitur alicui, non in omnibus cum eo invenitur.
Oportet etiam quod ante esse imperfectum in aliquo genere, inveniatur id quod est perfectum in genere illo; quia
perfectum est naturaliter prius imperfecto, sicut actus potentia.
Relinquitur igitur quod oportet ponere aliquas substantias incorporeas corpori non unitas, utpote non indigentes
aliquo corpore ad intellectualem operationem.
RA1
Ad primum ergo dicendum quod in hoc non est auctoritas Origenis recipienda; quia multa in illo libro erronee
loquitur, sequens opiniones antiquorum Philosophorum.
RA2

25

