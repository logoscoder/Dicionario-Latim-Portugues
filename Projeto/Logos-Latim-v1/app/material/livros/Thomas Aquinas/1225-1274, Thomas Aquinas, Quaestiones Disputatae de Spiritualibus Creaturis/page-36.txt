habent scientiam magis universalem, ut dionysius dicit, XII cap. Angel. Hierar., ideo eorum dilectio maxime
respicit commune bonum.
Magis igitur diligunt se invicem, si specie differunt, quod magis pertinet ad perfectionem universi, ut ostensum
est, quam si in specie convenirent, quod pertineret ad bonum privatum unius speciei.
RA6
Ad sextum dicendum quod substantias separatas non potest anima nostra corpori unita secundum essentias
earum intelligere, ut sciat de eis quid sunt; quia earum essentiae excedunt genus sensibilium naturarum et earum
proportionem, ex quibus intellectus noster cognitionem capit. Et ideo substantiae separatae non possunt definiri a
nobis proprie, sed solum per remotionem, vel aliquam operationem ipsarum. Et hoc modo Damascenus definit
Angelum non definitione pertinente ad speciem specialissimam, sed ad genus subalternum, quod est genus et
species, unde definiri potest.
RA7
Ad septimum dicendum quod modus distinctionis personarum divinarum est absque essentiae diversitate, quod
non patitur natura creata; et ideo non est hoc ad consequentiam trahendum in creaturis.
RA8
Ad octavum dicendum quod magis et minus dupliciter accipitur. Uno modo secundum diversum modum
participationis unius et eiusdem formae, sicut magis album dicitur magis clarum quam minus album; et sic magis
et minus non diversificant speciem. Alio modo dicitur magis et minus secundum gradum diversarum formarum,
sicut album dicitur magis clarum quam rubeum aut viride; et sic magis et minus diversificant speciem; et hoc
modo Angeli differunt in donis naturalibus secundum magis et minus.
RA9
Ad nonum dicendum quod id quod constituit in specie est nobilius eo quod constituit in genere, sicut
determinatum indeterminato: habet enim se determinatum ad indeterminatum ut actus ad potentiam. Non autem
ita quod semper illud quod constituit in specie, ad nobiliorem naturam pertineat, ut patet in speciebus animalium
irrationalium: non enim constituuntur huiusmodi species per additionem alterius naturae nobilioris supra naturam
sensitivam, quae est nobilissima in eis, sed per determinationem ad diversos gradus in illa natura. Et similiter
dicendum est de intellectuali, quod est commune in Angelis.
RA10
Ad decimum dicendum quod hoc non videtur esse universaliter verum, quod imperfectior differentia generis in
plures species multiplicetur. Corpus enim dividitur per animatum et inanimatum: plures tamen videntur esse
species animatorum corporum quam inanimatorum, praecipue si corpora caelestia sint animata, et omnes stellae
ab invicem specie differant. Sed et in plantis et animalibus est maxima diversitas specierum. Ut tamen huius rei
veritas investigetur, considerandum est quod dionysius Platonicis contrariam sententiam proferre videtur. Dicunt
enim Platonici quod substantiae quo sunt primo uni propinquiores, eo sunt minoris numeri.
Dionysius vero dicit in XIV cap. Angelicae hierarchiae, quod Angeli omnem materialem multitudinem
transcendunt. Utrumque autem verum esse aliquis potest ex rebus corporalibus percipere; in quibus quanto
corpus aliquod invenitur superius, tanto minus habet de materia, sed in maiorem quantitatem extenditur. Unde
cum numerus quodammodo sit causa quantitatis continuae, secundum quod punctum constituit unitas, et punctus
lineam, ut more Platonicorum loquamur: ita est etiam in tota rerum universitate, quod quanto aliqua sunt
superiora in entibus, tanto plus habent de formali multitudine, quae attenditur secundum distinctionem
specierum: et in hoc salvatur dictum dionysii: minus autem de multitudine materiali quae attenditur secundum
distinctionem individuorum in eadem specie; in quo salvatur dictum Platonicorum.
Quod autem est una sola species animalis rationalis, multis existentibus speciebus irrationalium animalium, ex
hoc provenit, quia animal rationale constituitur ex hoc quod natura corporea attingit in sui supremo naturam
substantiarum spiritualium in sui infimo.
Supremus autem gradus alicuius naturae, vel etiam infimus, est unus tantum: quamvis posset dici plures esse
species rationalium animalium, si quis poneret corpora caelestia animata.
RA11
Ad undecimum dicendum quod homines continentur inter creaturas corruptibiles, quae sunt infinita pars
universi, in qua inveniuntur aliqua ordinata non solum per se, sed etiam per accidens. Et ideo in ecclesia militanti
diversitas secundum potentiam et ordinem non diversificat speciem; secus autem est in Angelis, qui sunt
suprema pars universi, ut dictum est. Est autem in hominibus Angelorum similitudo non perfecta, sed qualem
esse contingit, ut dictum est.
RA12
Ad duodecimum dicendum quod ornamenta terrae et aquae, quia corruptibilia sunt, requirunt multitudinem in
eadem specie, ut dictum est. Corpora autem caelestia etiam sunt diversarum specierum, ut dictum est: lux enim
non est forma substantialis eorum, cum sit qualitas per se sensibilis; quod de nulla forma substantiali dici potest.
Et praeterea non est eiusdem rationis lux in omnibus; quod patet ex hoc quod diversorum corporum superiorum
radii diversos habent effectus.
RA13
36

