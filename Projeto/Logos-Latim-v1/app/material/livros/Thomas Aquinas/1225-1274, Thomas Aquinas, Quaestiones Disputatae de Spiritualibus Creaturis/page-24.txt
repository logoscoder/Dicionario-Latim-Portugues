Praeterea, Angelus naturaliter est perfectior quam anima. Perfectius autem est quod vivit et dat vitam, quam illud
quod vivit tantum. Cum igitur anima vivat, et det vitam corpori per hoc quod est forma eius, videtur quod multo
fortius Angelus non solum vivat, sed etiam uniatur alicui corpori cui det vitam; et sic idem quod prius.
AG7
Praeterea, manifestum est quod Angeli singularia cognoscunt; alioquin frustra hominibus in custodiam
deputarentur. Non possunt autem singularia cognoscere per formas universales: quia sic aequaliter se haberet
eorum cognitio ad praeteritum et futurum, cum tamen futura cognoscere solius Dei sit. Cognoscunt igitur Angeli
singularia per formas particulares, quae requirunt organa corporalia sibi unita in quibus recipiantur. Ergo Angeli
habent organa corporalia sibi unita; et sic nullus spiritus creatus videtur esse omnino a corpore absolutus.
AG8
Praeterea, principium individuationis est materia. Angeli autem sunt quaedam individua, alioquin non haberent
proprias actiones; agere enim particularium est. Cum igitur non habeant materiam ex qua sint, ut supra dictum
est, videtur quod habeant materiam in qua, scilicet corpora quibus uniuntur.
AG9
Praeterea, cum spiritus creati sint substantiae finitae, necesse est quod sint in determinato genere et specie. Est
igitur in eis invenire naturam universalem speciei. Ex ipsa autem natura universali non habent quod
individuentur.
Ergo oportet esse aliquid additum per quod individuentur. Hoc autem non potest esse aliquid materiale, quod
intret compositionem Angeli, cum Angeli sint immateriales substantiae, ut supra dictum est. Necesse est ergo
quod addatur eis aliqua materia corporalis, per quam individuantur; et sic idem quod prius.
AG10
Praeterea, substantiae spirituales creatae non sunt materia tantum, quia sic essent in potentia solum, et non
haberent aliquam actionem; nec iterum sunt compositae ex materia et forma, ut supra ostensum est. Relinquitur
igitur quod sint formae tantum. De ratione autem formae est quod sit actus materiae cui unitur. Videtur ergo
quod spirituales substantiae creatae uniantur materiae corporali.
AG11
Praeterea, de similibus simile est iudicium.
Sed aliquae spirituales substantiae creatae sunt unitae corporibus. Ergo omnes.
SC1
Sed contra. Est quod dionysius dicit in IV cap. De div. Nom., quod Angeli sunt incorporales et immateriales.
SC2
Praeterea, secundum Philosophum in VIII physic., si aliqua duo inveniuntur coniuncta, quorum unum sine altero
inveniri potest, oportet et alterum sine altero inveniri.
Invenitur enim aliquid movens motum; unde si aliquid est motum non movens, invenitur etiam aliquid movens
non motum. Sed invenitur aliquid compositum ex substantia corporali et spirituali. Cum igitur inveniatur aliquod
corpus sine spiritu, videtur quod aliquis spiritus inveniri possit corpori non unitus.
SC3
Praeterea, Richardus de s. Victore sic argumentatur.
In divinis plures inveniuntur personae in una natura. In rebus autem humanis una persona in duabus naturis,
scilicet anima et corpore. Ergo et invenitur medium, scilicet quod sit una persona in una natura: quod non esset,
si natura spiritualis corpori uniretur.
SC4
Praeterea, Angelus est in corpore assumpto.
Si ergo corpus aliud sibi naturaliter uniretur, sequeretur quod duo corpora simul essent in eodem; quod est
impossibile. Sunt ergo aliquae spirituales substantiae creatae non habentes corpora naturaliter sibi unita.
CO
Respondeo. Dicendum quod quia nostra cognitio a sensu incipit, sensus autem corporalium est, a principio
homines de veritate inquirentes solum naturam corpoream capere potuerunt, in tantum quod primi naturales
Philosophi nihil esse nisi corpora aestimabant; unde et ipsam animam corpus esse dicebant. Quos etiam secuti
videntur Manichaei haeretici, qui Deum lucem quamdam corpoream per infinita distensam spatia esse
existimabant. Sic etiam et Anthropomorphitae, qui Deum lineamentis humani corporis figuratum esse astruebant,
nihil ultra corpora esse suspicabantur.
Sed posteriores Philosophi rationabiliter per intellectum corporalia transcendentes, ad cognitionem incorporeae
substantiae pervenerunt.
Quorum Anaxagoras primus, quia ponebat a principio omnia corporalia invicem esse immixta, coactus fuit
ponere supra corporalia aliquod incorporeum non mixtum, quod corporalia distingueret et moveret. Et hoc
vocabat intellectum distinguentem et moventem omnia, quem nos dicimus Deum. Plato vero est alia via usus ad
ponendum substantias incorporeas. Existimavit enim quod ante omne esse participans, necesse est ponere aliquid
abstractum participatum. Unde cum omnia corpora sensibilia participent ea quae de ipsis praedicantur, scilicet

24

