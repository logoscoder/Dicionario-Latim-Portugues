Ad quintum dicendum quod potentiae animae dici possunt proprietates essentiales, non quia sint partes essentiae,
sed quia causantur ab essentia; et sic non distinguuntur ab accidente quod est commune novem generibus: sed
distinguuntur ab accidente, quod est accidentale praedicatum et non causatur a natura speciei.
RA6
Unde patet solutio ad sextum.
RA7
Ad septimum dicendum quod duplex est operatio intellectus, sicut dicitur in III de anima. Una qua intelligit quod
quid est, et tali operatione intellectus potest intelligi essentia rei et sine proprio et sine accidente, cum neutrum
eorum ingrediatur rei essentiam; et sic procedit ratio. Alia est operatio intellectus componentis et dividentis; et
sic potest substantia intelligi sine accidentali praedicato, etiamsi secundum rem sit inseparabile: sicut potest
intelligi corvus esse albus. Non enim est ibi repugnantia intellectuum, cum oppositum praedicati non dependeat
ex principiis speciei, quae signatur nomine in subiecto posito. Hac vero operatione intellectus non potest intelligi
substantia sine proprio: non enim potest intelligi quod homo non sit risibilis, vel triangulus non habeat tres
angulos aequales duobus rectis: hic enim est repugnantia intellectuum, quia oppositum praedicati dependet ex
natura subiecti. Sic igitur potest intelligi prima operatione intellectus essentia animae, ut scilicet intelligatur quod
quid est absque potentiis; non autem secunda operatione, ita scilicet quod intelligatur non habere potentias.
RA8
Ad octavum dicendum quod illa tria dicuntur esse una vita, una essentia, vel secundum quod comparantur ad
essentiam ut ad obiectum, vel eo modo quo totum potentiale praedicatur de partibus.
RA9
Ad nonum dicendum quod tota anima est forma substantialis totius corporis, non ratione totalitatis potentiarum,
sed per ipsam essentiam animae, ut supra dictum est. Unde non sequitur quod ipsa potentia visiva sit forma
substantialis oculi, sed ipsa essentia animae, secundum quod est subiectum vel principium talis potentiae.
RA10
Ad decimum dicendum quod forma accidentalis, quae est principium actionis, ipsamet est potentia vel virtus
substantiae agentis; non autem proceditur in infinitum, ut cuiuslibet virtutis sit alia virtus.
RA11
Ad undecimum dicendum quod essentia est maius donum quodammodo quam potentia, sicut causa est potior
effectu. Potentiae etiam sunt quodammodo potiores, in quantum sunt propinquiores actibus, quibus anima suo
fini inhaeret.
RA12
Ad duodecimum dicendum quod ex hoc contingit quod ab essentia animae aliqua potentia fluat quae non est
actus corporis, quia essentia animae excedit corporis proportionem, ut supra dictum est.
Unde non sequitur quod potentia sit immaterialior quam essentia; sed ex immaterialitate essentiae sequitur
immaterialitas potentiae.
RA13
Ad decimumtertium dicendum quod accidentium unum est alio subiecto propinquius, sicut quantitas est
propinquior substantiae quam qualitas; et ita substantia recipit unum accidens alio mediante; sicut colorem
mediante superficie, et scientiam mediante potentia intellectiva. Eo igitur modo potentia animae est susceptiva
contrariorum sicut superficies albi et nigri, in quantum scilicet substantia suscipit contraria secundum praedicta.
RA14
Ad decimumquartum dicendum quod anima, in quantum est forma corporis secundum suam essentiam, dat esse
corpori, in quantum est forma substantialis; et dat sibi huiusmodi esse quod est vivere, in quantum est talis
forma, scilicet anima; et dat ei huiusmodi vivere, scilicet intellectuali natura, in quantum est talis anima, scilicet
intellectiva.
Intelligere autem quandoque sumitur pro operatione, et sic principium eius est potentia vel habitus; quandoque
vero pro ipso esse intellectualis naturae, et sic principium eius quod est intelligere, est ipsa essentia animae
intellectivae.
RA15
Ad decimumquintum dicendum quod potentia materiae non est ad operari, sed ad esse substantiale; et ideo
potentia materiae potest esse in genere substantiae, non autem potentia animae quae est ad operari.
RA16
Ad decimumsextum dicendum quod, sicut supra dictum est, Augustinus comparat notitiam et amorem ad
mentem, secundum quod cognoscitur et amatur; et si secundum hanc habitudinem notitia et amor essent in mente
vel in anima sicut in subiecto, sequeretur quod pari ratione essent sicut in subiecto in omnibus cognitis et amatis:
et sic accidens transcenderet suum subiectum; quod est impossibile. Alioquin, si Augustinus intenderet probare
quod haec essent ipsa essentia animae, nulla esset eius probatio. Non enim minus verum est de essentia rei quod
non est extra rem; quam de accidente quod non est extra subiectum.
RA17

52

