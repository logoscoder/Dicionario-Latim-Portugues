Unde anima, cum sit pars humanae naturae, non habet perfectionem suae naturae nisi in unione ad corpus. Quod
patet ex hoc quod in virtute ipsius animae est quod fluant ab ea quaedam potentiae quae non sunt actus
organorum corporalium, secundum quod excedit corporis proportionem; et iterum quod fluant ab ea potentiae
quae sunt actus organorum, in quantum potest contingi a materia corporali. Non est autem aliquid perfectum in
sua natura, nisi actu explicari possit quod in eo virtute continetur. Unde anima, licet possit esse et intelligere a
corpore separata, tamen non habet perfectionem suae naturae cum est separata a corpore ut Augustinus dicit, XII
super genes. Ad litteram.
RA6
Ad sextum dicendum quod miraculum non accipitur ibi secundum quod dividitur contra naturalem operationem,
sed secundum quod etiam ipsa naturalia opera miracula dicuntur, prout ab incomprehensibili divina virtute
procedunt. Et hoc modo dicit Augustinus super Ioan., quod mirabilius est quod Deus ex paucis granis tantam
segetum multitudinem producit, quae sufficiat ad totius humani generis satietatem, quam quod ex quinque
panibus quinque millia hominum satiavit.
RA7
Ad septimum dicendum quod illud per quod debilitatur aliquid, praeintellecta sua natura, non est naturale.
Contingit tamen plerumque quod aliquid est pertinens ad naturam alicuius, ex quo tamen sequitur in eo aliqua
debilitatio aut defectus: sicut componi ex contrariis est naturale animali, ex quo sequitur in eo mors et corruptio.
Et similiter naturale est animae quod indigeat phantasmatibus ad intelligendum; ex quo tamen sequitur quod
diminuatur in intelligendo a substantiis superioribus. Quod autem dicitur, quod anima a corpore praegravatur,
hoc non est ex eius natura, sed ex eius corruptione, secundum illud sapient. IX: corpus quod corrumpitur
aggravat animam. Quod vero dicitur quod abstrahit se a nexibus corporalibus ut se intelligat, intelligendum est
quod abstrahit se ab eis quasi ab obiectis, quia anima intelligitur per remotionem omnis corporeitatis; non tamen
ab eis abstrahitur secundum esse. Quinimmo, quibusdam corporeis organis laesis, non potest anima directe nec
se nec aliud intelligere, ut quando laeditur cerebrum.
RA8
Ad octavum dicendum quod quanto aliqua forma est altior, tanto plus indiget a potentiori agente produci. Unde
cum anima humana sit altissima omnium formarum, producitur a potentissimo agente, scilicet Deo; alio tamen
modo quam aliae formae a quibuscumque agentibus. Nam aliae formae non sunt subsistentes: unde esse non est
earum, sed eis aliqua sunt; unde fieri earum est secundum quod materia vel subiectum reducitur de potentia in
actum: et hoc est educi formam de potentia materiae absque additione alicuius extrinseci. Sed ipsa anima habet
esse subsistens; unde sibi proprie debetur fieri, et corpus trahitur ad esse eius. Et propter hoc dicitur quod est ab
extrinseco, et quod non educitur de potentia materiae. Unde patet solutio ad nonum.
RA10
Ad decimum dicendum quod spiritus magis convenit cum spiritu quam corpore convenientia naturae; sed
convenientia proportionis, quae requiritur inter formam et materiam, magis convenit spiritus cum corpore quam
spiritus cum spiritu: cum duo spiritus sint duo actus, corpus autem comparetur ad animam sicut potentia ad
actum.
RA11
Ad undecimum dicendum quod Angelus et anima sunt pares natura generis, in quantum utrumque est
intellectualis substantia. Sed Angelus natura speciei est superior, ut patet per dionysium, IV cap. Caelest.
Hierarchiae.
RA12
Ad duodecimum dicendum quod rationale proprie acceptum est differentia animae, non Angeli, sed magis
intellectuale, ut dionysius utitur; quia Angelus non cognoscit veritatem per discursum rationis, sed simplici
intuitu, quod est proprie intelligere. Si tamen rationale large accipiatur tunc dicendum est, quod non est ultima
differentia specifica, sed dividitur per alias specificas differentias, propter diversos gradus intelligendi.
RA13
Ad decimumtertium dicendum quod intellectus non dicitur esse actus partis alicuius corporis, in quantum est
potentia non utens organo; ipsa tamen substantia animae unitur corpori ut forma, sicut dictum est.
RA14
Ad decimumquartum dicendum quod illis mulieribus discursus dicitur accidere in spiritu; non quod spiritus, id
est substantia animae, extra corpus operetur; sed quia in spiritu, hoc est in phantastico animae, huiusmodi visa
formantur.
RA15
Ad decimumquintum dicendum quod materia sine forma, proprie loquendo non potest esse subiectum, secundum
quod subiectum proprie dicitur aliquid ens actu; sed quod corpus animatum sit ens actu, ut possit esse subiectum,
non habet ab alia forma quam ab anima, ut infra patebit.
RA16

12

