Et similiter virtus intellectus est infinita respectu formarum sensibilium; et sic etiam virtus substantiae spiritualis
quae movet caelum, est infinita respectu motus corporalis; unde non sequitur in ea fatigatio.
RA9
Ad nonum dicendum, quod anima quae movet animalia corruptibilia, unitur eis secundum esse; sed substantia
spiritualis, quae movet caelestia corpora, unitur eis secundum moveri tantum. Unde moveri per accidens
attribuitur animae corruptibilis animalis ratione sui ipsius; oportet enim quod moto corpore, cum quo est unum
secundum esse, ipsamet per accidens moveatur. Sed moveri per accidens attribuitur motori inferioris orbis non
ratione sui ipsius, sed ratione mobilis; in quantum scilicet inferior orbis movetur per accidens, ut delatus motu
superioris. Motor vero superioris orbis neutro modo per accidens movetur; quia orbis eius non defertur, sed alios
defert.
RA10
Ad decimum dicendum quod super hoc invenitur Averroes varie locutus. In libro enim de substantia orbis dixit,
quod idem est quod movet corpora caelestia ut agens et finis; quod quidem est valde erroneum, praesertim
secundum eius opinionem qua ponit quod prima causa non est supra substantias moventes primum caelum. Sic
enim sequitur quod Deus sit anima prima caeli, secundum quod substantiam quae movet primum caelum ut
agens, dicitur anima eius. Et ratio qua hoc dixit est valde insufficiens: quia enim in substantiis separatis a materia
est idem intellectus et intellectum, existimavit quod sit idem desiderans et desideratum; quod non est simile.
Nam cognitio cuiuslibet rei fit secundum quod cognitum est in cognoscente; desiderium autem fit secundum
conversionem desiderantis ad rem desideratam. Si autem bonum desideratum inesset desideranti ex seipso, non
competeret ei quod moveret ad consequendum bonum desideratum. Unde oportet dicere quod bonum
desideratum, quod movet ut finis, est aliud a desiderante, quod movet ut agens. Et hoc etiam idem dicit
Commentator in XI metaph.; ponit enim ibi duos motores: unum coniunctum, quem vocat animam, et alium
separatum, qui movet ut finis. Tamen ex toto hoc non habetur amplius quam quod substantia spiritualis unitur
corpori caelesti ut motor.
RA11
Ad undecimum dicendum quod corpora caelestia dicit esse animata, quia substantiae spirituales uniuntur eis ut
motores, et non ut formae. Unde super VII metaph., dicit quod virtus formativa seminis non agit nisi per calorem
qui est in semine; non ita quod sit forma in eo, sicut anima in calore naturali, sed ita quod sit ibi inclusa, sicut
anima est inclusa in corporibus caelestibus.
RA12
Ad duodecimum dicendum quod corpus caeleste, in quantum movetur a substantia spirituali, est instrumentum
eius; et ita movet in virtute substantiae spiritualis ad causandum vitam in istis inferioribus, sicut serra agit in
virtute artis ad causandam arcam.
RA13
Ad decimumtertium dicendum quod ex illa ratione amplius haberi non potest quam quod corpora caelestia a
substantiis spiritualibus moveantur.
RA14
Ad decimumquartum dicendum quod secundum Damascenum caeli dicuntur enarrare gloriam Dei, laudare,
exultare, materialiter, in quantum sunt hominibus materia laudandi vel enarrandi vel exultandi. Similia enim
inveniuntur in Scripturis de montibus et collibus et aliis inanimatis creaturis.
RC1
Ad primum vero eorum quae in contrarium obiiciuntur, dicendum quod Damascenus removet corpora caelestia
esse animata, ita quod substantiae spirituales uniantur eis ut formae, sicut corruptibilibus animalibus.
RC2
Ad secundum dicendum quod unus Angelus deputatur ad custodiam unius hominis quamdiu vivit. Unde non est
inconveniens si deputatur ad movendum caeleste corpus quamdiu movetur.
RC3
Ad tertium dicendum quod si corpora caelestia sunt animata, spiritus eis praesidentes in societate Angelorum
computantur. Unde Augustinus dicit in Enchir.: nec illud certum habeo, utrum ad societatem Angelorum
pertineant sol et luna et cuncta sidera; quamvis nonnullis lucida esse corpora, non tamen cum sensu vel
intelligentia, videantur.
RC4
Ad quartum dicendum quod in hoc nulla est dubitatio, si sequamur opinionem Damasceni ponentis Angelos qui
peccaverunt de numero eorum fuisse, qui corporibus corruptibilibus praeferuntur. Si vero, secundum sententiam
Gregorii, etiam de superioribus aliqui peccaverunt, dicendum quod Deus eos quos ad hoc ministerium deputavit,
custodivit a casu, sicut et plures aliorum.
RC5
Ad quintum dicendum quod non dicimus: ora pro me, sol, tum quia substantia spiritualis non unitur corpori caeli
ut forma, sed ut motor tantum, tum ut auferatur idololatriae occasio.
RC6
30

