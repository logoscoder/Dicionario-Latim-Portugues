quia solus Deus est actus purus. Ergo substantia spiritualis creata habet hoc a materia: quod non posset esse, nisi
materia esset pars eius.
Est ergo composita ex materia et forma.
SC1
Sed contra. Est quod dionysius dicit IV cap. De divin. Nomin. De Angelis, quod sunt incorporei et immateriales.
SC2
Sed dices, quod dicuntur immateriales, quia non habent materiam subiectam quantitati et transmutationi. Sed
contra est quod ipse praemittit, quod ab universa materia sunt mundi.
SC3
Praeterea, secundum Philosophum in IV physic., locus non quaeritur nisi propter motum; et similiter nec materia
quaereretur nisi propter motum. Secundum ergo quod aliqua habent motum, secundum hoc quaerenda est in eis
materia; unde illa quae sunt generabilia et corruptibilia, habent materiam ad esse; quae autem sunt transmutabilia
secundum locum habent materiam ad ubi. Sed substantiae spirituales non sunt transmutabiles secundum esse.
Ergo non est in eis materia ad esse; et sic non sunt compositae ex materia et forma.
SC4
Praeterea, Hugo de sancto victore dicit super angelicam hierarchiam dionysii, quod in substantiis spiritualibus
idem est quod vivificat et quod vivificatur.
Sed id quod vivificat est forma; quod autem vivificatur, est materia: forma enim dat esse materiae, vivere autem
viventibus est esse.
Ergo in Angelis non differt materia et forma.
SC5
Praeterea, Avicenna et Algazel dicunt quod substantiae separatae, quae spirituales substantiae dicuntur, sunt
omnino a materia denudatae.
SC6
Praeterea, Philosophus dicit in III de anima, quod lapis non est in anima, sed species lapidis: quod videtur esse
propter simplicitatem animae, ut scilicet in ea materialia esse non possint. Ergo anima non est composita ex
materia et forma.
SC7
Praeterea, in libro de causis dicitur, quod intelligentia est substantia quae non dividitur. Sed omne quod
componitur, dividitur. Ergo intelligentia non est substantia composita.
SC8
Praeterea, in his quae sunt sine materia, idem est intellectus et quod intelligitur.
Sed id quod intelligitur, est forma intelligibilis omnino immaterialis. Ergo substantia intelligens est absque
materia.
SC9
Praeterea, Augustinus dicit in libro de Trinit., quod anima se tota intelligit.
Non autem intelligit per materiam: ergo materia non est aliquid eius.
SC10
Praeterea, Damascenus dicit, quod anima est simplex. Non ergo composita ex materia et forma.
SC11
Praeterea, spiritus rationalis magis appropinquat primo simplicissimo, scilicet Deo, quam spiritus brutalis. Sed
spiritus brutalis non est compositus ex materia et forma. Ergo multo minus spiritus rationalis.
SC12
Praeterea, plus appropinquat primo simplici substantia angelica quam forma materialis.
Sed forma materialis non est composita ex materia et forma. Ergo nec substantia angelica.
SC13
Praeterea, forma accidentalis est ordine dignitatis infra substantiam. Sed Deus facit aliquam formam
accidentalem subsistere sine materia, ut patet in sacramento altaris. Ergo fortius facit aliquam formam in genere
substantiae subsistere sine materia; et hoc maxime videtur substantiae spiritualis.
SC14
Praeterea, Augustinus dicit, XII confess.: duo fecisti, Domine: unum prope te, id est substantiam angelicam;
aliud prope nihil, scilicet materiam. Sic ergo materia non est in Angelo, cum contra ipsum dividatur.
CO
Respondeo. Dicendum quod circa hanc quaestionem contrarie aliqui opinantur. Quidam enim asserunt,
substantiam spiritualem creatam, esse compositam ex materia et forma; quidam vero hoc negant. Unde ad huius
veritatis inquisitionem, ne in ambiguo procedamus, considerandum est quid nomine materiae significetur.
Manifestum est enim quod cum potentia et actus dividant ens, et cum quodlibet genus per actum et potentiam
dividatur; id communiter materia prima nominatur quod est in genere substantiae, ut potentia quaedam intellecta
praeter omnem speciem et formam, et etiam praeter privationem; quae tamen est susceptiva et formarum et
privationum, ut patet per august. XII confess.
4

