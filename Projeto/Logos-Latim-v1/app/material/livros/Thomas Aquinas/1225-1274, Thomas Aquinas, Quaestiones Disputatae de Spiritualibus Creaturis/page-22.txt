Unde sic accepta totalitate animae secundum virtutem, non solum non est tota in qualibet parte, sed nec tota in
toto: quia virtus animae capacitatem corporis excedit, ut supra dictum est.
RA1
Ad primum ergo dicendum quod Philosophus ibi loquitur de anima quantum ad potentiam motivam, quae primo
fundatur in corde.
RA2
Ad secundum dicendum quod anima non est in qualibet parte corporis primo et per se, sed in ordine ad totum, ut
dictum est; et ideo non quaelibet pars animalis est animal.
RA3
Ad tertium dicendum quod secundum Philosophum in libro de somno et vigilia, cuius est potentia, eius est actio.
Unde potentiae illae, quarum operationes non sunt solius animae sed coniuncti, sunt in organo sicut in subiecto,
in anima autem sicut in radice.
Solum autem illae potentiae sunt in anima sicut in subiecto, quarum operationes anima non per organum corporis
exequitur; quae tamen sunt animae secundum quod excedit corpus. Unde non sequitur quod in qualibet parte
corporis sint omnes potentiae animae.
RA4
Ad quartum dicendum quod forma domus, cum sit accidentalis, non dat esse specificum singulis partibus domus,
sicut dat anima singulis partibus corporis; et ideo non est simile.
RA5
Ad quintum dicendum quod auctoritas illa non sic intelligitur quod anima humana extendatur secundum
extensionem corporis, sed quia virtualis animae quantitas non porrigitur in maiorem quantitatem quam corporis.
RA6
Ad sextum dicendum quod omnis operatio aliquo modo accipitur ut media inter operantem et obiectum
operationis; vel realiter, sicut in illis actionibus quae procedunt ab agente in aliquod extrinsecum
transmutandum; vel secundum modum intelligendi, sicut intelligere et velle et huiusmodi, quae licet sint actiones
in agente manentes, ut dicitur in IX metaph., tamen significantur per modum aliarum actionum, ut ab uno
tendentes in aliud. Sic ergo, cum dicitur aliquis operari hic vel ibi, dupliciter potest intelligi. Uno modo, quod per
huiusmodi adverbia determinetur verbum, ex quo operatio exit ab agente; et sic verum est quod anima
ubicumque operatur, ibi est. Alio modo, ex ea parte qua operatio intelligitur terminari ad alterum; et sic non
ubicumque operatur, ibi est: sic enim sentit et videt in caelo, in quantum caelum sentitur et videtur ab ea.
RA7
Ad septimum dicendum quod anima moto corpore movetur per accidens, et non per se.
Non est autem inconveniens quod aliquid simul moveatur et quiescat per accidens secundum diversa. Esset
autem inconveniens, si per se simul quiesceret et moveretur.
RA8
Ad octavum dicendum quod licet anima sit actus cuiuslibet partis corporis, non tamen uniformiter omnes partes
corporis perficiuntur ab ea, ut dictum est; sed una altera principalius et perfectius.
RA9
Ad nonum dicendum quod anima per determinatam figuram dicitur esse in corpore, non quod figura sit causa
quare sit in corpore, sed potius figura corporis est ex anima; unde ubi non est figura conveniens huic animae, non
potest esse haec anima. Sed aliam figuram requirit anima in toto corpore, cuius per prius est actus, et aliam in
parte, cuius est actus in ordine ad totum, sicut dictum est. Unde in animalibus in quibus figura partis fere est
conformis figurae totius, pars recipit animam ut quoddam totum: quare decisa vivit. In animalibus tamen
perfectis, in quibus figura partis multum differt a figura totius, pars non recipit animam sicut totum et primum
perfectibile ut decisa vivat; recipit tamen animam in ordine ad totum, ut coniuncta vivat.
RA10
Ad decimum dicendum quod Angelus comparatur ad corpus caeleste quod movet, non sicut forma, sed sicut
motor; unde non est simile de ipso et de anima, quae est forma totius et cuiuslibet partis.
RA11
Ad undecimum dicendum quod si esset oculus in pede, esset ibi potentia visiva, quia haec potentia est actus talis
organi animati.
Remoto autem organo, remanet ibi anima, non tamen potentia visiva.
RA12
Ad duodecimum dicendum quod augmentum non fit sine motu locali, ut dicit Philosophus IV physic.; unde
augmentato puero, sicut aliqua pars corporis incipit esse per se ubi prius non erat, ita anima per accidens, et per
transmutationem suam, in quantum per accidens movetur moto corpore.
RA13
Ad decimumtertium dicendum quod corpus organicum est perfectibile ab anima primo et per se; singula autem
organa et organorum partes, ut in ordine ad totum, sicut dictum est.
RA14
22

