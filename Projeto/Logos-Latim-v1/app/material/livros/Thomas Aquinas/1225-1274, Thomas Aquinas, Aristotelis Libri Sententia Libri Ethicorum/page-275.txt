Sed in toto tempore construitur ipsum templum.
Et haec tria differunt specie: scilicet lapidum compositio, columnarum virgatio, et templi aedificatio.
|#8 Est tamen circa hoc considerandum, quod sicut forma totius templi est perfecta, formae autem partium sunt
imperfectae, ita etiam ipsa constructio templi est generatio perfecta, nullo enim exteriori indiget ad propositum
aedificatoris explendum; sed generatio fundamenti est imperfecta, et similiter generatio trisculpti, idest
columnarum sculptarum in tres ordines dispositarum supra fundamentum.
Quia utrumque horum est generatio partis, quae habet rationem imperfecti. Sic ergo patet, quod praedictae
generationes totius et partium differunt specie; et quod non est accipere, quod species motus perficiatur in
quocumque tempore, sed perficitur in toto tempore.
|#9 Secundo ibi: similiter autem etc., manifestat idem in motu locali. Et dicit quod id quod dictum est de
generatione, similiter videtur esse verum in ambulatione, et in omnibus aliis motibus. Manifestum est enim quod
latio, id est motus localis, est motus unde et quo, idest a termino et ad terminum.
Et sic oportet, quod specie diversificetur secundum diversitatem terminorum. Sunt autem diversae species motus
localis in animalibus volatus qui convenit avibus, ambulatio quae convenit gressibilibus, saltatio quae convenit
locustis, et alia huiusmodi quae differunt secundum diversas species principiorum moventium: non enim sunt
eiusdem speciei animae diversorum animalium.
|#10 Nec solum praedicto modo diversificantur species localium motuum; sed etiam in una dictarum specierum,
puta ambulatione, diversae species inveniuntur. Si enim accipiatur motus quo quis perambulat stadium, et motus
quo quis ambulat aliquam partem eius, non est utrobique idem unde et quo, idest terminus a quo et terminus ad
quem. Et simile est de motibus, quibus aliquis perambulat hanc et illam partem stadii, quia non sunt idem
termini, non enim est idem secundum speciem pertransire hanc lineam et illam, quamvis omnes lineae in
quantum huiusmodi sint eiusdem speciei.
|#11 Tamen secundum quod in certo situ seu loco constituuntur, accipiuntur ut specie differentes secundum
diversitatem locorum, quae attenditur secundum diversum ordinem ad primum continens. Ille autem qui
pertransit lineam, non solum pertransit lineam, sed lineam in loco existentem; quia in alio loco est una linea ab
alia. Et ita manifestum est, quod secundum diversitatem terminorum, differt specie totus motus localis a singulis
partibus; ita tamen, quod totus motus habet perfectam speciem, partes autem habent speciem imperfectam.
|#12 Et quia ad manifestationem praedictorum requireretur plene cognoscere naturam motus, subiungit, quod in
aliis, idest in libro physicorum, dictum est de motu per certitudinem, idest sufficienter et complete. Sed hoc
sufficit hic de motu dixisse, quod motus non est perfectus in omni tempore; sed multi sunt motus imperfecti et
differentes specie in diversis partibus temporis, ex eo, quod unde et quo, idest termini motus, specificant motum.
|#13 Sic igitur manifestata propositione maiori, subiungit minorem, scilicet quod species delectationis est
perfecta in quocumque tempore, et hoc manifestum est ex supra dictis.
Unde concludit manifestum esse, quod delectatio et generatio sive mutatio, sunt alterae adinvicem; et quod
delectatio est aliquid de numero totorum et perfectorum, quia scilicet in qualibet parte temporis delectatio habet
complementum suae speciei.
|#14 Secundam rationem ponit ibi: videbitur autem etc..
Quae talis est: non contingit moveri in non tempore, ut in sexto physicorum probatum est. Delectari autem
contingit in non tempore.
Sic enim dictum est, quod delectari est aliquid totum, quia contingit etiam delectari in nunc, hoc enim dicitur hic
esse totum quod statim in ipso nunc habet suum complementum; ergo delectatio non est motus.
|#15 Et est considerandum, quod differentia ex qua procedit haec ratio, est causa differentiae ex qua prima ratio
procedebat.
Ideo enim species delectationis est perfecta in quocumque tempore, non autem species motus, quia delectatio est
in instanti, motus autem omnis in tempore. Et hoc designat ipse modus loquendi Philosophi cum dicit videbitur
autem utique hoc, et ex non contingere etc..
|#16 Deinde cum dicit: ex his autem manifestum etc., concludit ex praemissis principale intentum.
Et dicit manifestum esse ex praemissis, quod non bene dicunt, dicentes delectationem esse motum vel
generationem. Ratio enim motus et generationis non potest cuique attribui, sed solum divisibilibus, quae non
sunt tota, idest quae non statim habent suum complementum.

275

