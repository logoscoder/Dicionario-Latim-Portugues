|#14 Quartam rationem ponit ibi, adhuc autem etc..
Illa enim, quae laboriose fiunt ab omnibus magis diliguntur. Sicut illi, qui proprio studio et labore possident
divitias magis amant eas quam illi qui accipiunt eas ex successione parentum, vel ex gratuito dono alicuius, unde
sic accipientes magis sunt liberales, ut in quarto dictum est. Quod autem aliquis recipiat beneficium ab aliquo est
sine eius labore. Sed quod aliquis alteri benefaciat est operosum, idest requirens operam et laborem. Unde
rationabile est, quod benefactores magis ament beneficiatos, quam e converso.
|#15 Et hanc rationem confirmat per exemplum matrum, quae magis amant filios quam patres. Tum quia magis
laborant circa eorum generationem portando et pariendo eos, quam patres. Tum etiam quia matres magis possunt
scire, quod sint earum filii quam patres.
Et hoc etiam videtur esse proprium benefactorum, ut scilicet ament beneficiatos inquantum circa eos laborant.
|+8 Lectio 8
|#1 Dubitatur autem etc..
Postquam Philosophus determinavit de conservatione et dissolutione amicitiae, et iterum de amicitiae operibus,
hic movet quasdam dubitationes circa amicitiam.
Et primo ex parte amantis. Secundo ex parte amatorum, ibi, utrum igitur quam plurimos etc..
Circa primum duo facit. Primo solvit dubitationem de amore amantis quem habet ad seipsum. Secundo de amore
amantis quem habet ad alterum, ibi, dubitatur autem, et circa felicem etc..
Circa primum tria facit. Primo proponit dubitationem.
Secundo ostendit eam esse rationabilem, ibi, increpant enim etc..
Tertio solvit, ibi, forte igitur tales etc..
Dicit ergo primo, quod dubitatio est, utrum oporteat quod aliquis diligat seipsum maxime, vel aliquem alium
magis quam se.
|#2 Deinde cum dicit increpant enim etc., ostendit dubitationem esse rationabilem.
Et primo obiicit pro una parte. Secundo pro alia, ibi, rationibus autem his etc.. Tertio concludit dubitabilitatem
quaestionis, ibi, dubitatur autem etc..
Circa primum primo inducit hoc quod homines increpant illos, qui maxime amant seipsos. Et hoc, quod aliqui
sint amatores sui, reputatur quasi ad malum.
|#3 Secundo ibi: videturque etc., inducit, quod homo pravus omnia facit propter suam utilitatem; et tanto hoc
magis observat quanto peior est, et quanto hoc magis facit, magis accusatur ab hominibus, velut qui nihil facit
extra seipsum, idest quod sit propter bonum aliorum, sed solum propter suum.
Sed homines virtuosi non agunt solum propter se ipsos, sed magis agunt propter bonum honestum et propter
amicos, propter quae plerumque praetereunt suas utilitates.
|#4 Deinde cum dicit rationibus autem etc., obiicit pro parte contraria. Et dicit, quod a praemissis rationibus
dissonant opera, secundum quae homines maxime ostenduntur amare seipsos. Et hoc non irrationabiliter.
Primo quidem, quia sicut communiter homines dicunt, oportet hominem maxime amare, eum qui maxime est
nobis amicus; ille autem est alicui maxime amicus qui maxime vult ei bonum eius gratia, etiam si nullus alius
sciret. Quae quidem maxime existunt homini ad seipsum. Unusquisque enim maxime vult sibi bona. Sic ergo
patet, quod homo maxime debet amare seipsum.
|#5 Secundo ibi: et reliqua etc., inducit pro hac parte id quod dictum est. Et dicit, quod reliqua omnia quibus
determinatur et definitur quid sit amicus, maxime existunt homini ad se ipsum, unde supra dictum est quod
omnia amicabilia quae considerantur in comparatione ad alios, proveniunt ex amicabilibus quae patitur homo ad
seipsum.
|#6 Tertio ibi: sed et proverbia etc., inducit ad idem quaedam proverbia. Et dicit, quod omnia proverbia quae
vulgariter dicuntur, consentiunt in hanc partem, quod homo maxime diligat se ipsum, sicut quod dicitur unam
esse animam duorum amicorum. Et quod, ea quae sunt amicorum sunt communia. Et quod, amicitia est quaedam
aequalitas. Et quod, amicus se habet ad amicum sicut genu ad tibiam, quae habent maximam propinquitatem.
Per haec autem omnia datur intelligi, quod amicitia in quadam unitate consistit, quae maxime est alicuius ad
seipsum. Et sic omnia praedicta proverbia maxime verificantur de aliquo respectu suiipsius. Et hoc ideo, quia
homo maxime est amicus sibiipsi, et sic homo maxime debet seipsum amare.

256

