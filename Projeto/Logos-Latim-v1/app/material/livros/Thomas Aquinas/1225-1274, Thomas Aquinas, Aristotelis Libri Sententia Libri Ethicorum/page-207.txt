|#3 Secundam rationem ponit ibi: adhuc autem etc..
Et dicit quod non solum conveniens est morali considerare de delectatione; sed etiam est ei necessarium, quia ad
ipsum pertinet considerare virtutes et malitias. Ostensum est autem supra in secundo, quod virtus et malitia
moralis sunt circa delectationes et tristitias.
Ergo necessarium est morali considerare de delectatione et tristitia.
|#4 Tertiam rationem ponit ibi, et felicitatem etc..
Ad Philosophum enim moralem pertinet considerare felicitatem, sicut ultimum finem. Sed plures ponunt esse
felicitatem cum delectatione, inter quos etiam et ipse, unde et apud Graecos beatus nominatur a gaudendo; ergo
ad moralem Philosophum pertinet determinare de delectatione.
|#5 Deinde cum dicit: his quidem igitur etc., determinat de delectatione et tristitia.
Et primo determinat de eis in communi. Secundo specialiter determinat de corporalibus delectationibus, circa
quas posuit esse continentiam et incontinentiam, ibi, de corporalibus autem utique etc..
Circa primum duo facit. Primo prosequitur opiniones impugnantium delectationem. Secundo determinat
contrariam veritatem, ibi, sed tamen quoniam et tristitia malum etc..
Circa primum tria facit. Primo proponit opiniones impugnantium delectationes. Secundo inducit rationes eorum,
ibi, totaliter quidem igitur etc.. Tertio solvit, ibi, quoniam autem non accidit etc..
Circa primum ponit tres opiniones.
Quibusdam enim videbatur, quod nulla delectatio esset bona, neque per se neque per accidens.
Et si contingat quod aliquod delectabile sit bonum, non tamen idem est in eo id quod est bonum et delectatio.
Alii autem dixerunt, quod delectationes quaedam sunt bonae, sed multae sunt pravae. Et ita non omnis delectatio
est bonum. Tertii autem dixerunt, quod etiam si omnes delectationes essent bonae, non tamen continget aliquam
delectationem esse optimum.
|#6 Deinde cum dicit: totaliter quidem igitur etc., inducit rationes ad praedictas opiniones.
Et primo ad primam; secundo ad secundam, ibi: huius autem etc.; tertio ad tertiam, ibi: quod autem non optimum
etc..
Circa primum ponit sex rationes. Quarum prima, sumitur ex definitione delectationis quam ponebant, dicentes
quod delectatio est quaedam sensibilis generatio in naturam.
Dum enim aliquid sensibiliter aggeneratur naturae nostrae, quasi nobis connaturale, ex hoc delectamur, sicut
patet in sumptione cibi et potus. Nulla autem generatio est de genere finium, sed potius generatio est via in
finem, sicut aedificatio non est domus. Sed bonum habet rationem finis. Ergo nulla generatio, et per consequens
nulla delectatio, est bonum.
|#7 Secundam rationem ponit ibi adhuc temperatus etc..
Quae talis est. Nullus virtuosus laudatur ex hoc, quod fugit quod bonum est. Temperatus autem laudatur ex hoc
quod fugit delectationes.
Ergo delectatio non est aliquid bonum.
|#8 Tertiam rationem ponit ibi, adhuc prudens etc..
Quae talis est. Sicut prudens persequitur, idest quaerit non tristari, ita etiam quaerit non delectari. Sed tristitia
non est bonum. Ergo neque delectatio.
|#9 Quartam rationem ponit ibi, adhuc impedimentum etc..
Quae talis est. Nullo bono impeditur prudentia.
Impeditur autem per delectationes; et tanto magis, quanto sunt maiores; ex quo videtur quod per se et non per
accidens impediant: sicut patet quod delectatio venereorum, quae est maxima, intantum impedit rationem quod
nullus in ipsa delectatione actuali potest aliquid actu intelligere; sed tota intentio animae trahitur ad
delectationem. Ergo delectatio non est aliquid bonum.
|#10 Quintam rationem ponit ibi, adhuc ars etc..
Quae talis est. Omne bonum humanum videtur esse opus alicuius artis, quia bonum hominis ex ratione est. Sed
delectatio non est opus alicuius artis, quia nulla ars est ad delectandum.
Ergo delectatio non est aliquid bonum.
|#11 Sextam rationem ponit ibi, adhuc pueri etc..
Quae talis est. Illud quod est in homine puerile et bestiale vituperatur. Sed pueri et bestiae persequuntur, id est
quaerunt, delectationes.
Ergo delectatio non est aliquid bonum.
207

