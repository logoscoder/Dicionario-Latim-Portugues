quas est fortitudo, neque in delectationibus tactus circa quas est temperantia, neque etiam in iudiciis circa quae
est iustitia. Sed laudatur in datione et sumptione, id est acceptione pecuniarum; magis tamen in datione quam in
acceptione, ut infra ostendetur.
|#4 Est tamen considerandum quod aliquid potest dici materia virtutis moralis dupliciter. Uno modo sicut
materia propinqua.
Et hoc modo passiones sunt materia plurimarum virtutum Moralium. Alio modo sicut materia remota, et hoc
modo obiecta passionum ponuntur materiae. Sicut fortitudinis materia proxima est timor et audacia, materia
autem remota pericula mortis. Temperantiae autem materia proxima concupiscentiae et delectationes, materia
autem remota cibi et actus venerei. Sic igitur et liberalitatis materia quidem propinqua est cupiditas vel amor
pecuniarum, materia autem remota ipsa pecunia.
|#5 Deinde cum dicit: pecunias autem etc., exponit quid nomine pecuniae intelligatur.
Et dicit quod nomine pecuniarum significantur omnia illa, quorum dignum pretium potest numismate mensurari;
sicut equus, vestis, domus, et quaecumque denariis appretiari possunt; quia idem est dare vel accipere ista, et
dare vel accipere pecunias.
|#6 Deinde cum dicit: est autem prodigalitas etc., ostendit quomodo circa praedictam materiam, sunt etiam vitia
liberalitati opposita.
Et circa hoc tria facit. Primo proponit in communi, quod intendit. Et dicit, quod etiam circa pecunias se habent
secundum superabundantiam et defectum prodigalitas et illiberalitas.
Medium enim et extrema circa idem sunt. Unde cum prodigalitas et illiberalitas sint extrema liberalitatis,
consequens est quod etiam ipsa sint circa pecunias.
|#7 Secundo ibi: illiberalitatem quidem etc., ostendit specialiter de illiberalitate, quod semper copulamus eam,
idest attribuimus illis qui student, id est sollicitantur, circa pecunias acquirendas vel conservandas magis quam
oportet.
|#8 Tertio ibi prodigalitatem autem etc., ostendit quomodo prodigalitas se habeat circa pecunias. Et dicit quod
nomen prodigalitatis quandoque extendimus attribuentes ipsum intemperatis hominibus: vocamus enim
quandoque prodigos illos qui incontinenter vivunt et consumunt divitias suas in intemperantiam sive ciborum
sive venereorum. Unde et tales videntur esse pravissimi in hoc genere, quia simul habent multa vitia, id est
intemperantiam et prodigalitatem. Et quamvis quandoque tales vocentur prodigi, nomen tamen intemperantiae
proprie competit eis; quia nomen prodigi impositum est ad significandum unum vitium quod consistit in indebita
corruptione vel consumptione substantiae, idest propriarum divitiarum. Et hoc probat ex ipso nomine
prodigalitatis. Nam prodigus dicitur quasi perditus, inquantum scilicet homo corrumpendo proprias divitias per
quas vivere debet, videtur suum esse destruere quod per divitias conservatur.
|#9 Sed oportet quod hoc conveniat ei propter seipsum; quia unumquodque habet speciem et denominationem
ab eo quod convenit ei per se; ille ergo vere dicitur prodigus cui per se hoc convenit quod consumat suas divitias
quasi non habens curam debitam de eis. Ille vero qui consumit suam substantiam propter aliquid aliud, puta
propter intemperantiam, non per se est consumptor divitiarum, sed per se est intemperatus.
Contingit enim quandoque quod etiam homines cupidi et tenaces propter vim concupiscentiae bona sua
consumant. Sic ergo nunc de prodigalitate loquimur, prout scilicet aliqui consumunt proprias divitias secundum
se et non propter aliud.
|#10 Deinde cum dicit: quorum autem est aliqua utilitas etc., ostendit qualiter liberalitas et opposita vitia circa
praedictam materiam, operantur.
Et circa hoc tria facit: primo determinat de liberali. Secundo de prodigo, ibi, qui autem superabundat etc.. Tertio
de illiberali, ibi, illiberalitas autem etc..
Circa primum duo facit. Primo determinat de actu liberalitatis. Secundo ponit quasdam proprietates ipsius, ibi,
liberalis autem est vehementer etc..
Circa primum duo facit. Primo ostendit quis sit praecipuus actus liberalitatis; secundo ostendit qualis esse
debeat, ibi, quae autem secundum virtutem etc..
Circa primum tria facit. Primo ostendit quod actus liberalitatis est bonus usus pecuniae, tali ratione. Quaecumque
sunt ad aliquid utilia, contingit his uti bene vel male. Sed divitiae quaeruntur tamquam ad aliud utiles; ergo
contingit eis uti bene vel male; sed si aliquibus rebus contingat bene uti, bonus usus illarum rerum pertinet ad
virtutem quae est circa illas res. Ergo bene uti pecuniis pertinet ad liberalitatem quae est circa pecunias, ut supra
ostensum est.

96

