Unde patet, quod neutri ex consilio et electione agunt malum.
|#9 Ex his autem, quae dicta sunt, accipere possumus quid sit subiectum continentiae et incontinentiae. Non
enim potest dici, quod utriusque subiectum sit concupiscibilis: quia non differunt secundum concupiscentias,
quas uterque, scilicet continens et incontinens, habet pravas: neque etiam subiectum utriusque est ratio, quia
uterque habet rationem rectam. Relinquitur ergo, quod subiectum utriusque sit voluntas, quia incontinens volens
peccat, ut dictum est, continens autem volens immanet rationi.
|#10 Deinde cum dicit: et assimulatur utique etc., adhibet similitudinem ad praedicta.
Et circa hoc duo facit. Primo proponit similitudinem.
Et dicit, quod incontinens assimilatur civitati, cui omnia necessaria calculantur, idest dispensantur, et quae habet
bonas leges, sed nulla earum utitur. Sicut anaxandrides convitiando dixit, quod civitas quaedam volebat leges,
cui nihil erat curae de observantia legum. Et similiter incontinens non utitur recta ratione quam habet. Malus
autem, puta intemperatus, assimilatur civitati utenti legibus, sed malis. Utitur enim malus perversa ratione.
|#11 Secundo ibi: est autem incontinentia etc., manifestat quod dixerat: qualiter scilicet incontinens sit similis
civitati non utenti rectis legibus. Non enim quilibet excessus rationis rectae facit incontinentem; sed continentia
et incontinentia dicuntur secundum id quod excellit habitum, idest facultatem multorum.
Continens enim immanet rationi rectae magis quam multi possint, quia vincit concupiscentias, a quibus multi
superantur. Incontinens autem minus immanet quam multi possint; quia vincitur a concupiscentiis, quas multi
vincunt, ut supra dictum est.
|#12
Deinde cum dicit: sanabilior autem etc., comparat incontinentes adinvicem secundum duplicem
differentiam.
Primo enim dicit, quod inter incontinentias illa est sanabilior quam melancolici incontinenter agunt, scilicet non
praeconsiliantes, incontinentia eorum qui consiliantur, sed non immanent; quia illi adhibito consilio videntur
posse sanari, non autem isti, ut supra dictum est.
|#13 Secundo ibi: et per consuetudinem etc., comparat incontinentes secundum aliam differentiam.
Et dicit, quod illi qui sunt incontinentes per consuetudinem sunt sanabiliores illis qui sunt incontinentes per
naturam, scilicet corporalis complexionis ad hoc inclinantis. Quia facilius potest transmutari consuetudo, quam
natura. Quia propter quod unumquodque, illud magis. Consuetudo autem propter hoc est difficilis ad
immutandum, quia assimilatur naturae, sicut evenus poeta dicit: aio, idest dico, diuturnam meditationem, idest
consuetum studium immanere amice, idest amicabiliter, seu conformiter: et dico hanc finientem, idest quando
perficitur, omnibus esse naturam.
|#14 Ultimo autem epilogando concludit, dictum esse quid sit continentia et incontinentia, et perseverantia et
mollities, et qualiter hi habitus se habeant adinvicem.
|+11 Lectio 11
|#1 De delectatione autem et tristitia etc..
Postquam Philosophus determinavit de continentia et incontinentia, ostendens quod sunt circa delectationes et
tristitias, hic intendit determinare de delectationibus et tristitiis.
Et primo ostendit quod haec consideratio pertinet ad praesentem intentionem. Secundo, exequitur propositum,
ibi, his quidem igitur etc..
Circa primum duo facit. Primo proponit quod intendit: et dicit quod considerare de delectatione et tristitia
pertinet ad eum, qui circa scientiam politicam philosophatur, ad quam tota moralis doctrina reducitur sicut ad
principalem, ut in principio habitum est.
|#2 Secundo ibi: iste enim finis etc., probat propositum tribus rationibus. Quarum prima est quod sicut finis
architectonicae artis est ille ad quem respiciunt, sicut ad quamdam mensuram, omnia quae sub illa arte
continentur, ita se habet delectatio in his quae pertinent ad moralem doctrinam.
Respiciendo enim ad delectationem, dicimus aliquid esse malum et aliquid simpliciter bonum.
Illum enim dicimus esse bonum, qui in bonis delectatur; malum autem eum, qui in malis.
Et in his etiam quae fiunt, idem iudicium observatur.
Iudicamus enim esse malum id quod ex mala delectatione procedit, bonum autem quod ex bona. In qualibet
autem scientia maxime considerandum est id quod habetur pro regula. Unde ad Philosophum moralem maxime
pertinet considerare de delectatione.

206

