Sunt enim similes in hoc quod utrique persequuntur, idest quaerunt delectabilia corporalia. Differunt autem in
hoc: quod intemperatus existimat oportere huiusmodi delectabilia sequi propter habitum pervertentem iudicium
de fine. Incontinens autem non hoc existimat, quia salvatur in eo principium, ut supra dictum est.
|+10 Lectio 10
|#1 Neque simul prudentem etc..
Postquam Philosophus ostendit quomodo continens et incontinens immaneat vel non immaneat rationi, hic
ostendit utrum contingat quod prudentia quae est recta ratio agibilium, sit simul cum incontinentia. Et per hoc
solvitur secunda dubitatio quae movebatur contra quintum probabile. Et circa hoc duo facit.
Primo ostendit quod prudentem non contingit esse incontinentem secundo ostendit quomodo se habeat
incontinens ad prudentiam, ibi, et secundum quidem rationem etc..
Circa primum tria facit. Primo proponit quod intendit: et dicit quod non contingit, quod idem homo sit simul
prudens et incontinens.
|#2 Secundo ibi, simul enim etc., probat propositum duabus rationibus. Quarum prima est, quod sicut supra in
sexto ostensum est, prudentia simul est cum virtute morali. Et sic simul est aliquis prudens et studiosus
secundum virtutem moralem. Sed incontinens non est studiosus secundum virtutem moralem, quia non
deduceretur a passionibus.
Ergo non potest esse quod aliquis sit simul prudens et incontinens.
|#3 Secundam rationem ponit ibi: adhuc non in scire etc..
Non enim dicitur aliquis prudens ex hoc solum quod est sciens; sed ex hoc etiam quod est practicus, idest
operativus. Dictum est enim supra in sexto, quod prudentia est praeceptiva opera et non solum consiliativa et
iudicativa. Sed incontinens deficit ab eo quod sit practicus. Non enim operatur secundum rationem rectam.
Prudens ergo non potest esse incontinens.
|#4 Tertio ibi: dynum autem etc., assignat rationem, quare quandoque videantur prudentes esse incontinentes. Et
dicit quod nihil prohibet dinum, idest ingeniosum seu industrium, esse incontinentem. Et ex hoc contingit quod
quandoque videtur, quod quidam prudentes sint incontinentes, quia scilicet dini reputantur prudentes propter hoc
quod dinotica differt a prudentia secundum modum praedictum in VI, quia scilicet prudentia se habet ex
additione ad dynoticam.
|#5 Deinde cum dicit: et secundum quidem rationem etc., comparat incontinentem prudenti.
Et circa hoc duo facit. Primo comparat incontinentem prudenti. Secundo comparat incontinentes adinvicem, ibi,
sanabilior autem etc..
Circa primum duo facit: primo ponit comparationem; secundo adhibet similitudinem, ibi: et assimulatur utique
etc..
Circa primum duo facit. Primo ponit comparationem.
Secundo infert corollarium ex dictis, ibi, quare semimalus etc..
Circa primum tria facit. Primo proponit quod intendit. Et dicit quod incontinens secundum aliquid propinquus est
prudenti, scilicet secundum rationem, quia uterque habet rationem rectam. Sed differunt secundum electionem,
quam prudens sequitur, incontinens non sequitur.
|#6 Secundo ibi: neque utique etc., manifestat qualiter sint propinqui secundum rationem. Et dicit quod hoc non
est ita quod incontinens sit sicut sciens in habitu et speculans, idest considerans in actu particularia eligibilia. Sed
se habet sicut dormiens et vinolentus, in quibus est habitus rationis ligatus, sicut supra expositum est.
|#7 Tertio ibi: et volens quidem etc., manifestat quod dixerat de differentia secundum electionem. Et dicit, quod
incontinens peccat quidem volens. Scit enim quodammodo, scilicet in universali, et illud quod facit, et cuius
gratia facit, et alias circumstantias. Unde voluntarie agit. Non tamen est malus, quia non agit ex electione, sed
electio eius est epiikes, idest bona, quando est extra passionem. Sed quando supervenit passio, corrumpitur eius
electio, et vult malum. Et ideo secundum electionem incontinens differt a prudenti, quia prudentis electio non
corrumpitur, incontinentis autem corrumpitur.
|#8 Deinde cum dicit: quare semimalus etc., infert correlarium ex dictis. Quia enim ante passionem habet
bonam electionem, sed per passionem vult malum, sequitur quod sit ex media parte malus, in quantum scilicet
vult malum, et non sit iniustus vel malus simpliciter, quia non est insidiator, quasi ex consilio et electione agens
malum. Incontinentium enim quidam, scilicet debiles, consiliantur quidem, sed non immanent consiliatis:
melancholici autem et acuti, quos supra dixit praevolantes, totaliter non consiliantur.
205

