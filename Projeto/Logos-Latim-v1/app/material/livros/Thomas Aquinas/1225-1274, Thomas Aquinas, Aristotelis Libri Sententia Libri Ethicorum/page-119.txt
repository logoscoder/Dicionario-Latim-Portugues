|#6 Tertio ibi: differt autem ab amicitia etc., ostendit differentiam huius virtutis ad veram amicitiam.
Et circa hoc duo facit. Primo ponit differentiam.
Secundo excludit falsum intellectum, ibi, verumtamen et in singulis etc..
Dicit ergo primo, quod haec virtus differt a vera amicitia, quia ista virtus est et sine amore, qui est passio
appetitus sensitivi, et sine dilectione ad eos quibus colloquitur, quae pertinet ad appetitum intellectivum. Non
enim ex hoc acceptat singula ab aliis dicta vel facta, sicut oportet, quia afficiatur ad eos odio vel amore; sed quia
est ita dispositus secundum habitum. Et huius signum est quia hoc observat non solum ad amicos, sed
communiter ad omnes ignotos et notos, consuetos et inconsuetos.
Et est simile de liberalitate. Amicus enim dona confert amicis propter amorem. Liberalis autem non ex eo quod
amat, sed ex eo quod est talis, ut facile emittat pecuniam.
|#7 Deinde cum dicit verumtamen et in singulis etc., excludit falsum intellectum praedictorum.
Quia enim dixerat quod similiter se habet haec virtus ad ignotos et notos, posset aliquis intelligere similitudinem
istam quantum ad omnia. Est autem intelligenda praedicta similitudo quantum ad hoc commune, quod est
delectabiliter omnibus convivere; est autem differentia quantum ad speciales modos convivendi; quia in singulis
facit secundum quod congruit, non autem convenit quod similiter aliquis delectet aut contristet consuetos et
extraneos.
|#8 Deinde cum dicit universaliter quidem etc., ponit proprietates quinque huius virtutis quarum prima sumitur
ex modo colloquendi.
Et dicit quod, sicut dictum est, in universali omnibus colloquitur sicut oportet.
|#9 Secundam ponit ibi: referens autem etc..
Quae sumitur ex parte finis. Et dicit, quod tendit ad hoc quod sine tristitia, vel etiam cum delectatione aliis
convivat. Et hoc refert ad bonum honestum, et ad conferens, idest utile, quia est circa delectationes et tristitias
quae fiunt in colloquiis, in quibus principaliter et proprie consistit convictus humanus.
Hoc enim est proprium hominum respectu aliorum animalium, quae sibi in cibis vel in aliis huiusmodi
communicant.
|#10 Tertiam proprietatem ponit ibi: horum autem etc..
Quae sumitur per comparationem ad tristitiam.
Et dicit quod quandoque habens hanc virtutem refugit delectare alium, quin immo eligit contristare ipsum. Et hoc
dupliciter.
Uno quidem modo ex parte suiipsius, puta si non sit sibi honestum, ut cum alius loquitur verba turpia, vel si
etiam sit sibi nocivum, puta cum alius loquitur in detrimentum eius; alio modo ex parte illius cui convivit, puta si
dicat vel faciat aliquid quod ad propriam suiipsius magnam inhonestatem pertineat, vel etiam sit ei multum
nocivum. Et per hoc quod ei contradicitur ingeritur ei parva tristitia. Sic enim non acceptabit virtuosus quod ab
aliis dicitur vel fit, sed magis reprehendet.
|#11 Quartam proprietatem ponit ibi: differenter autem colloquitur etc..
Quae sumitur per comparationem ad diversas personas. Et dicit quod hic virtuosus diversimode colloquitur et
conversatur cum his qui sunt in dignitatibus constituti et cum quibuscumque privatis personis. Et similiter
diversimode cum magis vel minus notis, et secundum alias diversitates personarum. Singulis enim attribuit quod
est conveniens.
|#12 Quintam proprietatem ponit ibi: et per se quidem etc..
Quae sumitur per comparationem delectationis ad tristitiam. Et dicit, quod per se quidem intendit delectare et
renuit contristare; tamen aliquando parum contristat considerans futura, si praeponderent praesenti contristationi,
quantum ad honestatem et utilitatem, vel etiam quantum ad futuram delectationem magnam, cui locus paratur per
praesentem contristationem. Concludit autem, quod talis est medius habitus, cum tamen sit innominatus, licet
apud nos possit affabilitas nominari.
|#13 Deinde cum dicit condelectantis autem etc., determinat de oppositis vitiis.
Et circa hoc tria facit. Primo determinat de vitio quod pertinet ad superabundantiam delectationis. Et dicit quod
ille qui superabundat in condelectando, si hoc non faciat propter aliud, vocatur placidus; si autem hoc faciat, vel
propter adipiscendam pecuniam, vel quicquid aliud pecunia aestimari potest, vocatur blanditor sive adulator.
|#14 Secundo ibi, qui autem omnes contristat etc., determinat de opposito vitio. Et dicit, quod ille qui omnes
contristat, vocatur litigiosus et dyscolus, ut dictum est.

119

