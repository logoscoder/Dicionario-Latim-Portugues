Postquam Philosophus determinavit de benevolentia, hic determinat de concordia.
Et primo ostendit quid sit concordia; secundo ostendit quibus conveniat, ibi: est autem talis etc..
Circa primum duo facit: primo ostendit quid sit concordia; secundo quomodo se habeat ad amicitiam politicam,
ibi: politica autem amicitia etc..
Circa primum duo facit. Primo determinat genus concordiae. Secundo materiam ipsius, ibi: neque circa
quodcumque etc..
Dicit ergo primo, quod concordia videtur ad genus amicitiae pertinere. Dictum est enim supra, quod ad amicos
pertinet, quod eadem eligant, in quo consistit ratio concordiae. Et ex hoc patet, quod concordia non est
homodoxia, per quod significatur unitas opinionis. Potest enim contingere, quod sint eiusdem opinionis etiam illi
qui se invicem non cognoscunt, inter quos tamen non est concordia, sicut nec amicitia.
|#2 Deinde cum dicit: neque circa quodcumque etc., inquirit materiam concordiae.
Et primo ostendit circa quae non sit concordia.
Et dicit, quod non dicuntur concordare homines, qui concordant circa quodcumque, sicut illi qui consentiunt
sibiipsis in speculativis, puta de his quae pertinent ad corpora caelestia. Consentire enim sibi invicem in his non
pertinet ad rationem amicitiae, quia amicitia ex electione est, iudicium autem de rebus speculativis est ex
necessitate conclusionis et ideo nihil prohibet aliquos amicos diversa circa huiusmodi sentire, et aliquos inimicos
in his sibi consentire. Unde patet concordiam, quae ad rationem amicitiae pertinet, circa talia non esse.
|#3 Secundo ibi: sed civitates etc., ostendit circa quae sit concordia. Et primo ostendit in generali, quod est circa
operabilia.
Et dicit, quod civitates dicuntur concordare sibiinvicem quando consentiunt circa utilia, ita quod eadem eligunt,
et communiter operantur ea quae opinantur esse utilia. Et sic patet, quod concordia est circa operabilia.
|#4 Secundo ibi: et horum circa quae etc., ostendit in speciali circa quae operabilia sit concordia. Et ponit duo.
Quorum unum est, quod concordia attenditur circa ea quae habent aliquam magnitudinem. Non enim tollitur
concordia aliquorum ex hoc quod in aliquibus minimis dissentiunt. Aliud autem est, quod illa, circa quae est
concordia, sint talia, quae possint convenire utrique concordantium, vel etiam omnibus, sive hominibus, sive
civibus unius civitatis. Si enim aliquis consentiat alicui, quod habeat id quod nullus alius potest habere, non
multum pertinet ad concordiam.
|#5 Et ponit exemplum de civitatibus, in quibus dicitur esse concordia, quando omnibus civibus idem videtur;
puta, quod principes assumantur per electionem, non autem sorte vel per successionem, vel cum videtur
Atheniensibus, quod ineant societatem cum Lacedaemoniis ad simul pugnandum contra hostes; vel quando
omnibus civibus videtur, quod talis homo, puta Putacus, principetur, si tamen et ipse voluerit principari. Tunc
enim, qui hoc volunt ei concordant.
|#6 Sed cum quilibet vult seipsum principari, sequitur, quod contendant, sicut de quibusdam recitatur in
formistis, id est in quibusdam poematibus. Non enim consistit concordia in hoc quod uterque velit sibiipsi
bonum, quamvis videatur similitudo voluntatis secundum proportionem, quia uterque vult bonum sibi. Quinimo
hoc est contentionis causa. Sed oportet, ad hoc quod sit concordia, quod consentiant in eodem secundum
numerum: sicut cum in aliqua civitate tam plebs quam virtuosi in hoc concordent, quod optimi principentur. Per
hunc enim modum omnibus fit illud quod desiderant, quando in eodem omnes consentiunt.
|#7 Deinde cum dicit: politica autem etc., ostendit qualiter se habeat concordia ad amicitiam politicam. Et dicit,
quod amicitia politica, sive sit civium unius civitatis adinvicem, sive sit inter diversas civitates, videtur idem esse
quod concordia. Et ita etiam homines dicere consueverunt; scilicet quod civitates, vel cives concordes, habent
amicitiam adinvicem. Est enim amicitia politica circa utilia et circa ea quae conveniant ad vitam humanam, circa
qualia dicimus esse concordiam.
|#8 Deinde cum dicit: est autem talis etc., ostendit in quibus inveniatur concordia.
Et primo ostendit quod invenitur in bonis.
Secundo ostendit quod non invenitur in pravis, ibi, pravos autem etc..
Dicit ergo primo, quod concordia talis, qualis determinata est, invenitur in his qui sunt virtuosi. Huiusmodi enim
homines sic se habent, quod quilibet eorum, et sibiipsi concordat, et etiam concordant adinvicem inquantum
immobiliter permanent in eisdem, et electionibus, et operibus; quia sicut supra dictum est, boni sunt quasi
impoenitibiles.
Sed addit ut est dicere quia non est possibile, quod homines in hac vita omnimodam immutabilitatem habeant.

253

