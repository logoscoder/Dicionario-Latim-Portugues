Circa primum ponit duas proprietates. Quarum prima est, quod magnanimus non est promptus ad admirandum,
quia admiratio est de rebus magnis. Sed magnanimo non est aliquid magnum eorum quae exterius occurrere
possunt, quia tota intentio sua versatur circa interiora bona, quae sunt vere magna.
|#20 Secundam proprietatem ponit ibi: neque memor mali etc..
Et dicit quod magnanimus non multum recordatur malorum, quae passus est. Et ad hoc inducit duas rationes.
Quarum una est, quia non convenit magnanimo multa recordari, sicut neque admirari; eorum enim solemus
multum recordari quae tamquam magna admiramur.
Alia ratio est, quia ad magnanimum specialiter pertinet oblivisci malorum quae passus est, inquantum scilicet ea
despicit, utpote a quibus minorari non potuit. Unde de Iulio caesare tullius dicit, quod nullius oblivisci solitus
erat nisi iniuriarum.
|#21 Deinde cum dicit: neque humaniloquus etc., ponit duas proprietates magnanimi circa locutionem eius.
Quarum prima est, quod non multum loquitur de hominibus, quia particulares res hominum non multum
appretiatur.
Sed tota eius intentio est circa bona communia et divina. Unde nec de seipso multum loquitur, neque de aliis.
Non enim est sibi curae, quod ipse laudetur, neque quod alii vituperentur. Unde neque ipse multum laudat alios,
neque etiam male loquitur de aliis, nec etiam de inimicis, nisi propter iniuriam sibi ab eis illatam repellendam.
|#22 Secundam proprietatem ponit ibi: et de necessariis etc..
Et dicit, quod de necessariis ad vitam humanam, vel quibuscumque aliis rebus neque etiam est planctivus,
scilicet conquerendo vel murmurando si ei desint, neque deprecativus ut ei exhibeantur; haec enim pertinent ad
illum qui studet circa necessaria vitae consequenda quasi circa aliqua magna, quod est contrarium
magnanimitati.
|#23 Deinde cum dicit: et potens possedisse etc., ponit proprietates magnanimi per comparationem ad exteriora.
Et primo quantum ad exteriores possessiones. Et dicit quod magnanimus est promptus magis ad possidendum
quaedam bona, id est honorabilia, et infructuosa, id est quae non sunt lucrosa, quam aliqua quae sunt lucrosa et
utilia. Quia magis pertinet ad hominem sibi sufficientem, quod non indigeat aliunde lucrari.
|#24 Secundo ibi: sed et motus lentus etc., ponit proprietatem magnanimi quantum ad motus corporales. Et
dicit, quod motus magnanimi videtur esse lentus et vox eius videtur esse gravis et locutio eius videtur esse
stabilis, id est tarda. Et horum rationem assignans dicit, quod non potest motus magnanimi esse festinus, cum
ipse ad pauca operanda intendat.
Similiter etiam magnanimus non est contentiosus, eo quod nihil exteriorum magnum existimat, nullus autem
contendit nisi pro aliquo magno. Acuitas autem vocis, et velocitas locutionis accidit propter contentionem. Patet
ergo quod ipsa affectio magnanimi requirit gravitatem vocis, et tarditatem locutionis et motus. Dicit autem
Philosophus in praedicamentis quod si aliquis naturaliter inclinatur ad aliquam passionem, puta ad verecundiam,
oportet eum naturaliter habere talem colorem, qui competat verecundiae. Unde si aliquis habet naturalem
aptitudinem ad magnanimitatem, consequens est etiam quod habeat naturalem dispositionem ad huiusmodi
accidentia.
|#25 Ultimo vero concludit epilogando, quod magnanimus talis est, qualis dictus est.
|+11 Lectio 11
|#1 Deficiens autem etc..
Postquam Philosophus determinavit de magnanimitate, hic determinat de vitiis oppositis. Et circa hoc tria facit:
primo determinat id quod est commune utrique vitio. Secundo determinat de utroque secundum se, ibi,
pusillanimus quidem enim etc.. Tertio comparat unum alteri, ibi, opponitur autem magnanimitati etc..
Dicit ergo primo, quod ille qui deficit a medio magnanimitatis, vocatur pusillanimus.
Ille autem, qui superabundat, vocatur chaymus, id est fumosus, quem nos dicimus inflatum vel praesumptuosum.
Non autem dicuntur esse mali, quantum ad hoc quod non sunt malefactores.
Non enim alicui nocumentum inferunt, nec faciunt aliquid turpe. Sed tamen peccant in hoc quod recedunt a
medio rationis.
|#2 Deinde cum dicit: pusillanimis quidem enim etc., determinat de utroque vitiorum secundum se.
Et primo de vitio quod est secundum defectum; secundo de vitio quod est secundum excessum, ibi, chaymi
autem etc..

113

