|#12
Deinde cum dicit: in bonis fortunis autem etc., ostendit secundam partem propositi, scilicet quod
praesentia amicorum in bonis fortunis sit laudabilis. Et dicit, quod in bonis fortunis praesentia amicorum duo
delectabilia habet.
Primo quidem conversationem amicorum. Quia delectabile est cum amicis conversari. Secundo hoc quod homo
intelligit amicos suos delectari in propriis bonis. Quaerit enim unusquisque esse amicis suis delectationis causa.
|#13 Deinde cum dicit propter quod videbitur etc., infert quoddam corollarium ex dictis, continens in se
quaedam documenta moralia.
Et primo quantum ad eos, qui convocant amicos. Secundo quantum ad eos, qui sponte ad amicos accedunt, ibi:
ire autem e converso etc..
Circa primum ponit tria documenta moralia.
Primo quidem concludens ex praemissis, quod quia delectabile est quod homo intelligat amicos in propriis bonis
delectari, oportet, quod homo prompte vocet amicos ad suas bonas fortunas, ut eas scilicet amico communicet;
oportet enim quod bonus homo benefaciat amico.
|#14 Secundum documentum est, quod homo tarde et cum quadam pigritia vocet amicum ad sua infortunia.
Debet enim homo tradere amico de suis malis quantum minimum potest. Et ad hoc inducit proverbium cuiusdam
dicentis: sufficienter ego infortunans, quasi dicat: sufficit quod ego infortunium patiar, non oportet quod etiam
amici mei haec patiantur.
|#15 Tertium documentum est, quod tunc maxime sunt amici ad infortunia vocandi, quando cum pauca sua
turbatione possunt amico magnum iuvamen praestare.
|#16 Deinde cum dicit: ire autem e converso etc., ponit tria documenta ex parte sponte euntium ad amicos.
Quorum primum est, quod ad amicos in infortuniis existentes oportet aliquem prompte ire, etiam non vocatum;
quia amici est benefacere amicis et maxime illis qui sunt in necessitate, et qui non dignificant, idest qui non
dignum ducunt hoc requirere ab amico. Sic enim dum auxilium praestatur non requirenti, ambobus, scilicet
praestanti et recipienti, fit melius, id est honestius, quia et ille qui dat maius opus virtutis facit et etiam ille qui
recipit: (ille enim qui dat) videtur magis sponte dare et ille qui recipit, virtuose agit, nolendo gravare amicum. Est
etiam ambobus delectabilius, quia et recipienti parcitur a verecundia, quam quis patitur in requirendo amicum et
dans magis delectatur quasi ex seipso non provocatus faciens opus virtutis.
|#17 Secundum documentum est, quod ad bonas fortunas amici prompte se debet homo offerre ad cooperandum
ei, cum necesse fuerit; quia ad hoc indiget homo amicis, ut scilicet ei cooperentur.
|#18 Tertium documentum est, quod ad hoc quod homo bene patiatur ab amico bene fortunato, debet homo
accedere quiete, id est remisse, et non de facili. Non enim est bonum, quod homo reddat se promptum ad
suscipiendum iuvamen ab amico. Sed homo debet vereri et cavere opinionem indelectationis, idest ne hanc
famam incurrat, quod ipse non sit delectabilis amico in hoc, quod est onerosum esse, idest propter hoc quod ipse
se reddit onerosum amico. Quod manifestum est quandoque accidere: dum enim aliqui nimis se ingerunt
beneficiis recipiendis, reddunt se onerosos, et indelectabiles suis amicis. Vel secundum aliam literam, debet
homo revereri, id est cavere, opinionem delectationis in morari, id est ne amicus eius opinetur de eo quod
delectetur in morari circa ipsum propter beneficia.
|#19 Ultimo autem ex praemissis concludit, quod praesentia amicorum in omnibus, videtur esse eligibilis.
|+14 Lectio 14
|#1 Utrum igitur, quemadmodum etc..
Pertractatis quaestionibus de multitudine et necessitate amicorum, hic inquirit de convictu eorum. Et circa hoc
tria facit.
Primo proponit quaestionem. Secundo manifestat veritatem, ibi: communicatio enim etc.. Tertio infert
corollarium ex dictis, ibi, fit igitur etc..
Quaestio igitur, prima fundatur in quadam assimulatione amicitiae ad amationem libidinosam: in qua quidem
videmus, quod amantibus est maxime appetibile videre illas quas amant. Et magis eligunt hunc sensum, videlicet
visus, quam alios exteriores sensus; quia, sicut supra dictum est, per visionem incipit fieri maxime passio amoris,
et secundum hunc sensum conservatur. Provocatur enim talis amor praecipue ex pulchritudine quam visus
percipit.

266

