Circa primum duo facit. Primo dicit de quo est intentio. Secundo exequitur propositum, ibi: nomine quidem
igitur etc..
Dicit ergo primo resumendo quod supradictum est, quod cum omnis cognitio et electio desideret aliquod bonum,
idest ordinetur ad aliquod bonum desideratum sicut in finem, dicendum est, quid sit illud bonum, ad quod
ordinatur civilis scientia; quod scilicet est summum omnium operatorum, idest inter omnia ad quae opere
humano perveniri potest. Haec enim duo supra dictum est oportere considerari de ultimo fine humanorum
bonorum: scilicet quid sit, quod hic proponitur considerandum; et ad quam scientiam pertineat, quod supra in
prooemio tractatum est.
|#2 Deinde cum dicit: nomine quidem igitur etc., determinat de felicitate. Et circa hoc duo facit.
Primo prosequitur opiniones aliorum de felicitate.
Secundo determinat de ipsa secundum propriam sententiam, ibi, rursus autem redeamus ad quaesitum bonum
etc..
Circa primum duo facit. Primo ponit opiniones aliorum de felicitate. Secundo inquirit de eis, ibi, nos autem
dicamus unde discessimus etc..
Circa primum duo facit. Primo ponit opiniones de ultimo fine humanorum. Secundo determinat qualiter de
huiusmodi opinionibus sit inquirendum, ibi, omnes quidem igitur perscrutari etc..
Circa primum duo facit. Primo ostendit in quo omnes conveniant. Secundo in quo differant, ibi, de felicitate
autem, quae est etc..
|#3 Ponit ergo primo duo, in quibus omnes conveniunt secundum ultimum finem.
Primo quidem in nomine, quia tam multi, id est populares, quam etiam excellentes, id est sapientes, nominant
summum humanorum bonorum felicitatem.
Secundo quantum ad quamdam communem nominis rationem; quia omnes existimant bene vivere et bene
operari (idem esse ei) quod est esse felicem.
|#4 Deinde cum dicit: de felicitate autem etc., ostendit in quo differunt opiniones hominum circa felicitatem. Et
dicit quod de felicitate quid sit in speciali alterantur, idest diversificantur homines. Et hoc triplici differentia.
Quarum prima accipitur secundum quod multitudo popularium non similiter in hoc sentit cum sapientibus. Nam
populares existimant felicitatem esse aliquid eorum quae sunt in aperto et manifesto, ut sunt illa quae in
sensibilibus considerantur, quae sola manifesta sunt multitudini, et adeo aperta, quod non indigent expositione
reserante, sicut sunt voluptas, divitiae et honor et alia huiusmodi.
Quid autem sapientes super hoc sentiant, ultimo ponet.
|#5 Secunda autem differentia est popularium adinvicem. Quorum alii aliud sensibile bonum aestimant esse
felicitatem, sicut avari divitias, intemperati voluptates, ambitiosi honores.
|#6 Tertia autem differentia est eiusdem ad seipsum. Est enim conditio ultimi finis, ut sit maxime desideratum.
Unde illud quod maxime desiderat homo aestimat esse felicitatem, indigentia autem alicuius boni auget eius
desiderium. Unde aeger, qui indiget sanitate, iudicat ipsam summum bonum. Et pari ratione mendicus divitias.
Et similiter illi, qui recognoscunt suam ignorantiam, admirantur quasi felices eos qui possunt dicere aliquid
magnum, et quod eorum intellectum excedat.
Et omnia ista pertinent ad opiniones multitudinis.
|#7 Sed quidam sapientes, scilicet Platonici, praeter haec diversa bona sensibilia, aestimaverunt esse unum
bonum quod est secundum seipsum, idest quod est ipsa essentia bonitatis separata, sicut et formam separatam
hominis dicebant per se hominem, et quod omnibus bonis est causa quod sint bona, inquantum scilicet
participant illud summum bonum.
|#8 Deinde cum dicit: omnes quidem igitur etc., ostendit qualiter oporteat inquirere de praedictis opinionibus.
Et circa hoc tria facit.
Primo ostendit de quibus harum opinionum oportet inquirere. Secundo quo ordine, ibi, non lateat autem nos etc..
Tertio qualiter oporteat auditorem dispositum esse, ad hoc quod bene capiat ea quae dicentur, ibi, propter quod
oportet consuetudinibus etc..
Dicit ergo primo, quod perscrutari omnes opiniones quas aliqui habent de felicitate esset aliquid magis vanum,
quam deceat Philosophum; quia quaedam sunt omnino irrationabiles, sed sufficit illas opiniones maxime
perscrutari, quae in superficie habent aliquam rationem, vel propter apparentiam aliquam, vel saltem propter
opinionem multorum hoc existimantium.

8

