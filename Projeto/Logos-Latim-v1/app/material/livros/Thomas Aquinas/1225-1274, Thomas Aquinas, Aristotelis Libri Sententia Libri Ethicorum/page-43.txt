|#11 Alia autem communitas est ex parte ipsarum rerum; delectatio enim consequitur ad omnia quae cadunt sub
electione. Honestum enim est delectabile homini secundum quod est conveniens rationi: utile autem est
delectabile propter spem finis.
Non autem est e converso, quod omne delectabile sit utile vel honestum, ut patet in delectabilibus secundum
sensum.
|#12 Secundam rationem ponit ibi: adhuc autem ex puero etc..
Quae sumitur ex connaturalitate delectationis.
Simul enim cum omnibus hominibus nutritur a pueritia ipsa delectatio, quia puer mox natus delectatur in lacte.
Et ideo difficile est, quod homo possit subiugare hanc passionem, quae comparatur vitae, in hoc scilicet quod
incepit cum homine a principio vitae. Et ideo circa delectationem maxime est virtus moralis.
|#13 Tertiam rationem ponit ibi: regulamus autem etc..
Quae sumitur ex humano studio. Omnes enim homines regulant operationes suas delectatione et tristitia, illis
scilicet operationibus intendentes in quibus delectantur et ab illis abstinentes de quibus tristantur. Et ideo necesse
est quod circa delectationem et tristitiam sit totum negotium moralis virtutis quae scilicet ordinatur ad bene
operandum. Non enim parum pertinet ad operationes, quod aliquis bene vel male gaudeat vel tristetur. Quia si
gaudet de bonis, bene operabitur, si autem de malis, male.
|#14 Quartam rationem ponit ibi adhuc autem difficilius etc..
Quae sumitur ex comparatione eius ad iram: quia, ut dixit Heraclitus, difficilius est pugnare contra voluptatem,
quam contra iram; quum tamen pugnare contra iram videatur difficillimum propter eius impetum. Sed
concupiscentia delectationis, et communior est et naturalior et magis durat. Ars autem et virtus est circa
difficilius, in quo magis requiritur quod aliquis bene operetur, ad quod ordinatur ars et virtus; nam in facilibus
quilibet potest bene operari. Sed bene operari in difficilibus est solum habentis virtutem et artem. Et ideo
manifestum est ex praedictis, quod totum negotium virtutis et politicae, idest civilis conversationis, consistit
circa delectationes et tristitias; quibus qui bene utitur, bonus erit; qui male autem utitur, erit malus.
|#15 Deinde cum dicit: quoniam quidem igitur etc., epilogat quae dicta sunt: scilicet, quod virtus sit circa
delectationes et tristitias; et quod eadem sunt ex quibus virtus generatur et augetur, et ex quibus etiam
corrumpitur contrario modo factis, et quod eadem sunt ex quibus generatur virtus, et quae operatur virtus iam
generata.
|+4 Lectio 4
|#1 Quaeret autem utique aliquis etc..
Postquam Philosophus ostendit quod virtutes causantur ex operibus, hic movet quamdam dubitationem. Et circa
hoc tria facit.
Primo movet dubitationem. Secundo solvit eam, ibi, vel neque in artibus etc.. Tertio ex determinatione
quaestionis inducit conclusionem principaliter intentam, ibi, bene igitur dicitur, etc..
Est ergo dubitatio, quam primo movet, talis: ita se habet in virtutibus sicut et in artibus: sed in artibus ita se
habet, quod nullus operatur opus artis nisi habens artem; sicut nullus facit opera grammaticalia nisi grammaticus
existens, neque opera musicalia nisi musicus existens; ergo etiam ita se habebit in virtutibus, quod quicumque
facit opera iusta est iam iustus, et quicumque facit opera (iam) temperata est iam temperatus; non ergo videtur
verum esse quod dictum est, quod homines faciendo iusta fiunt iusti, et faciendo temperata fiunt temperati.
|#2 Deinde cum dicit: vel neque in artibus etc., solvit dubitationem praedictam.
Et primo interimendo id quod assumebatur de artibus. Secundo interimendo similitudinem, quae proponebatur
inter virtutes et artes, ibi, adhuc autem neque simile, etc..
Dicit ergo primo, quod in artibus non ita se habet sicut assumebatur, scilicet, quod quicumque facit
grammaticalia iam sit grammaticus.
Contingit enim quandoque quod aliquis facit opus grammaticale non per artem, sed quandoque quidem a casu,
puta si aliquis idiota a casu pronunciet congruam locutionem: quandoque autem hoc contingit alio supposito, ad
cuius scilicet exemplar operetur: puta si aliquis mimus repraesentet locutionem congruam, quam aliquis
grammaticus profert. Sed tunc aliquis est iudicandus grammaticus, quando facit opus grammaticale et
grammaticaliter, idest secundum scientiam grammaticae, quam habet.
|#3 Deinde cum dicit: adhuc autem neque simile etc., ponit secundam solutionem.
Circa quam duo facit. Primo interimit similitudinem artium ad virtutem. Secundo concludit solutionem, ibi, res
quidem igitur iustae etc..
43

