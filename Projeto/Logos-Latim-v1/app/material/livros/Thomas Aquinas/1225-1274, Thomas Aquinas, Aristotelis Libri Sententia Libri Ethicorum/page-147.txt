Quae quidem fuit opinio Cirenaeorum, sectatorum Aristipi socratici. Et movebantur tali ratione: quia illud quod
est secundum naturam est immobile et ubicumque sit habet eamdem virtutem, (sicut patet de igne qui ardet et in
Graecia et in perside, quod non videtur esse verum circa iusta, quia omnia iusta videntur aliquando esse mota.
Nihil enim videtur esse magis iustum quam quod deponenti depositum reddatur; et tamen non est reddendum
depositum furioso reposcenti gladium vel proditori patriae reposcenti pecunias ad arma: sic ergo videtur quod
nulla sint naturaliter iusta.
|#11 Deinde cum dicit: hoc autem non est etc., ponit solutionem. Et dicit quod id quod dictum est quod
naturalia sint immobilia, non ita se habet universaliter, sed aliquo modo est verum; quia natura rerum divinarum
nequaquam aliter se habet, puta substantiarum separatarum et caelestium corporum, quae antiqui deos vocabant;
sed apud nos homines, qui inter res corruptibiles sumus, est aliquid quidem secundum naturam, et tamen
quicquid est in nobis est mutabile vel per se vel per accidens. Nihilominus tamen est in nobis aliquid naturale
sicut habere pedes, et aliquid non naturale, sicut habere tunicam, et sic etiam, licet omnia quae sunt apud nos
iusta aliqualiter moveantur, nihilominus tamen quaedam eorum sunt naturaliter iusta.
|#12 Deinde cum dicit: quale autem natura etc., movet quamdam dubitationem ex praecedenti solutione
exortam.
Et circa hoc duo facit: primo proponit quaestionem; secundo solvit, ibi: manifestum et in aliis etc..
Primo igitur proponit talem quaestionem.
Si enim omnia iusta humana mobilia sunt, restat quaestio, inter ea quae contingunt aliter se habere, quale sit
iustum secundum naturam, et quale non secundum naturam, sed secundum legis positionem et ad placitum
hominum, ex quo ambo sunt similiter mobilia.
|#13 Deinde cum dicit manifestum et in aliis etc., solvit praedictam quaestionem.
Et circa hoc duo facit. Primo ostendit qualiter iusta naturalia sint mobilia. Secundo qualiter iusta legalia, ibi, quae
autem secundum compositionem etc..
Dicit ergo primo manifestum esse quod etiam in aliis naturalibus quae sunt apud nos eadem determinatio
congruit sicut et in naturaliter iustis.
Ea enim quae sunt naturalia apud nos sunt quidem eodem modo ut in pluribus, sed ut in paucioribus deficiunt;
sicut naturale est quod pars dextra sit vigorosior quam sinistra, et hoc in pluribus habet veritatem; et tamen
contingit ut in paucioribus aliquos fieri ambidextros, qui sinistram manum habent ita valentem ut dextram: ita
etiam et ea quae sunt naturaliter iusta, utputa depositum esse reddendum, ut in pluribus est observandum, sed ut
in paucioribus mutatur.
|#14 Est tamen attendendum quod quia rationes etiam mutabilium sunt immutabiles, si quid est nobis naturale
quasi pertinens ad ipsam hominis rationem, nullo modo mutatur, puta hominem esse animal.
Quae autem consequuntur naturam, puta dispositiones, actiones et motus mutantur ut in paucioribus. Et similiter
etiam illa quae pertinent ad ipsam iustitiae rationem nullo modo possunt mutari, puta non esse furandum, quod
est iniustum facere. Illa vero quae consequuntur, mutantur ut in minori parte.
|#15 Deinde cum dicit: quae autem secundum compositionem etc., ostendit qualiter iusta legalia sunt mutabilia
indifferenter. Et dicit quod illa quae sunt iusta secundum compositionem et conferens, idest secundum quod est
condictum inter homines propter aliquam utilitatem, sunt similia mensuris rerum venalium, puta vini et frumenti.
(non enim sunt ubique aequales mensurae vini et frumenti,) sed ubi emuntur propter maiorem copiam sunt
maiores, ubi autem venduntur propter minorem copiam sunt minores. Ita etiam iusta quae non sunt naturalia, sed
per homines posita, non sunt eadem ubique, sicut non ubique eadem poena imponitur furi. Et huius ratio est, quia
non est eadem ubique urbanitas sive politia. Omnes enim leges ponuntur secundum quod congruit fini politiae,
sed tamen sola una est optima politia secundum naturam ubicumque sit.
|#16 Deinde cum dicit: iustorum autem etc., agit de divisione iusti in particularia. Et dicit quod unumquodque
iustorum naturalium et etiam legalium se habet ad res humanas ut universale ad singularia; quia ea quae
operantur secundum iustitiam sunt multa; sed unumquodque iustorum est unum quasi quoddam universale, sicut
hoc quod est depositum esse reddendum est unum quod se habet ad multas personas et ad multas res.
|#17 Deinde cum dicit: differt autem etc., ostendit quid sit iustificatio.
Et primo quid sit iniustificatio. Secundo quid sit iustificatio, ibi, similiter autem et iustificatio etc..
Dicit ergo primo, quod iniustificatio et iniustum differunt; quia iniustum est aliqua res quae est contra iustitiam,
vel secundum naturam vel secundum ordinationem humanam, sicut furtum, sed quando aliquis hoc operatur,
puta furando, vocatur hoc iniustificatio, quasi executio iniustitiae: sed antequam quis hoc operetur, non vocatur
iniustificatio, sed iniustum.
147

