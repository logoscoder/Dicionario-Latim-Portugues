|#13 Sed tunc dicitur aliquis incontinens et mollis si quis vincitur a talibus tristitiis et delectationibus contra
quas multi possunt, si tamen hoc quod non potest resistere huiusmodi passionibus non sit propter naturam
generis ex qua posset ei esse grave quod aliis esset leve, sed propter aegritudinem, scilicet animi, quae provenit
ex mala consuetudine; sicut mollities propter naturam generis invenitur in regibus Scytharum qui delicate nutriti
non possunt labores et tristitias ferre, et sicut etiam est de feminis per comparationem ad masculos propter
infirmitatem naturae.
|#14 Deinde cum dicit: videtur autem et lusivus etc., excludit quemdam errorem. Posset enim alicui videri quod
lusivus, idest qui nimis amat ludere, sit intemperatus, quia in ludo est quaedam delectatio. Sed ipse dicit quod
magis est mollis. Ludus enim est quaedam quies et remissio animi quam superabundanter quaerit lusivus. Unde
continetur sub molli, cuius est fugere difficultates et labores.
|#15 Deinde cum dicit incontinentiae autem etc., distinguit species incontinentiae.
Et circa hoc tria facit. Primo ponit divisionem.
Et dicit quod incontinentia dividitur in duo, quorum unum est praevolatio et aliud est debilitas.
|#16 Secundo ibi: hi quidem enim etc., exponit membra divisionis. Et dicit quod quidam incontinentes sunt qui
superveniente concupiscentia consiliantur quidem, sed non permanent in his quae consiliati sunt, propter
passionem a qua vincuntur. Et talis incontinentia dicitur debilitas. Quidam vero ducuntur a passione propter hoc
quod non consiliantur, sed statim concupiscentia superveniente eam sequuntur. Et haec incontinentia dicitur
praevolatio, propter sui velocitatem qua anticipat consilium. Si autem consiliarentur, non ducerentur a passione.
|#17 Sicut enim quidam qui prius titillant seipsos, postea non moventur cum ab aliis titillantur. Sic et illi qui
praesentiunt motum concupiscentiae et praesciunt quid est illud in quo concupiscentia inclinat et praesuscitantes,
idest provocantes seipsos et ratiocinationem suam ad resistendum concupiscentiae, ex hoc consequuntur quod
non vincantur a passione; neque delectationis a qua vincitur incontinens, neque tristitiae a qua vincitur mollis.
|#18 Tertio ibi: maxime autem et acuti etc., ostendit quibus competat haec secunda species incontinentiae quae
dicitur praevolatio.
Et dicit quod maxime sunt incontinentes secundum incontinentiam quae non refrenatur consilio, quae dicta est
praevolatio acuti, idest cholerici et melancholici. Neutri enim expectant rationem consiliantem, sed sequuntur
primam phantasiam concupiscibilis. Cholerici quidem propter velocitatem motus colerae, melancolici autem
propter vehementiam motus melancholiae accensae, cuius impetum non de facili potest homo ferre. Nam et terra
accensa vehementius ardet. E contrario autem est intelligendum, quod sanguinei et phlegmatici habent
incontinentiam debilitatis propter humiditatem complexionis, quae non est fortis ad resistendum impressioni.
|+8 Lectio 8
|#1 Est autem intemperatus quidem etc..
Postquam Philosophus ostendit differentiam incontinentis ad intemperatum, hic ostendit quis eorum sit peior: per
quod solvitur dubitatio supra quinto loco proposita contra primum probabile; dixit autem hoc supra Aristoteles,
sed breviter ex incidenti tangendo, hic autem perfectius hoc determinat ex principali intentione. Et circa hoc duo
facit.
Primo ostendit propositum. Secundo manifestat quiddam quod proposuerat, ibi: quia autem hic quidem talis etc..
Circa primum duo facit. Primo ostendit, intemperatum esse peiorem incontinente. Secundo ostendit
similitudinem inter eos, ibi, quoniam quidem igitur etc..
Circa primum duo facit. Primo comparat incontinentem intemperato. Secundo comparat duas species
incontinentiae adinvicem, ibi, ipsorum autem etc..
Circa primum ponit tres rationes, per quas ostenditur intemperatus peior incontinente.
|#2 Circa quarum primam dicit, quod sicut supra dictum est, intemperatus non est poenitivus, quia peccat ex
electione in qua permanet eo quod eligit delectationes corporales tamquam finem. Omnis autem incontinens de
facili poenitet, cessante passione a qua vincebatur. Unde patet quod sicut supra dictum est, intemperatus est
insanabilis, hic autem, scilicet incontinens, est sanabilis. Et sic per interemptionem solvitur dubitatio supra
posita, quae procedebat ex hoc quod incontinens sit insanabilior intemperato. Quia vero intemperatus est
insanabilior, potest concludi quod sit peior, sicut et morbus corporalis qui est incurabilis deterior est.
|#3 Secundam rationem ponit ibi, assimulatur autem etc..

200

