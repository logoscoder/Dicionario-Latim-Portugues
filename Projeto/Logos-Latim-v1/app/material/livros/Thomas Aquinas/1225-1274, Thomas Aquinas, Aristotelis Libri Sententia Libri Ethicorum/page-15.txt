|#10 Secundo ibi: secundum se ipsa autem etc., ad hoc investigandum proponit quamdam quaestionem: qualia
scilicet sint ponenda secundum se bona. Et hanc quaestionem determinat per duo membra. Quorum primum est:
utrum dicenda sint secundum se bona quaecumque quaeruntur solitaria, id est etiam si sola essent, ut scilicet
nulla alia utilitas ex eis sequeretur, sicut scire, videre, voluptates quaedam et honores. Huiusmodi enim quamvis
quandoque quaerantur propter aliquid aliud ad quod sunt utilia, tamen si ad nihil aliud valerent, secundum se
essent bona et desiderabilia. Secundum autem membrum quaestionis est: utrum nihil aliud sit per se bonum nisi
sola idea.
|#11 Tertio ibi: quare erit etc., deducit hoc secundum membrum immediate praemissum. Et concludit, quod si
nihil aliud sit per se bonum nisi idea, erit idea inanis, id est sine efficacia. Ponitur enim idea quasi exemplar
quoddam cuius similitudo sit aliis impressa. Exemplar autem est supervacuum, si nihil ei assimulatur; unde
sequitur quod idea sit inanis, si nihil aliud sit secundum se bonum.
|#12 Quarto ibi: si sunt et haec etc., deducit primum membrum. Et dicit quod, si omnia praedicta sint secundum
se bona participando ideam, quae est per se bonum, oportebit, quod in omnibus appareat eadem ratio bonitatis,
sicut in nive et cerusa est eadem ratio albedinis, eo quod participant unam formam.
Sed hoc non apparet esse verum in praedictis.
Honor enim et prudentia et voluptas habent diversas rationes non solum proprias, prout scilicet ratio honoris,
inquantum est honor, differt a ratione prudentiae inquantum est prudentia, sed etiam in quantum sunt bona; non
enim est una ratio bonitatis in omnibus his, nec secundum eamdem rationem sunt appetibilia. Unde relinquitur,
quod id quod dicunt per se bonum, non est aliquid commune, velut una idea communis omnium bonorum.
|#13 Deinde cum dicit: sed qualiter utique etc., respondet cuidam tacitae quaestioni, quae est qualiter praedicta
dicantur bona secundum diversas rationes. Et haec quidem quaestio locum habet, quia aliquid dici de multis
secundum diversas rationes contingit dupliciter. Uno modo secundum rationes omnino diversas non habentes
respectum ad aliquid unum; et ista dicuntur aequivoca casu, quia scilicet casu accidit quod unum nomen unus
homo imposuit uni rei, et alius alii rei, ut praecipue patet in diversis hominibus eodem nomine nominatis. Alio
modo unum nomen dicitur de multis secundum rationes diversas non totaliter, sed in aliquo uno convenientes.
Quandoque quidem in hoc, quod referuntur ad unum principium, sicut res aliqua dicitur militaris, vel quia est
instrumentum militis, sicut gladius, vel quia est tegumentum eius sicut lorica, vel quia est vehiculum eius, sicut
equus. Quandoque vero in hoc, quod referuntur ad unum finem sicut medicina dicitur sana, eo quod est factiva
sanitatis, dieta vero eo quod est conservativa sanitatis, urina vero eo quod est sanitatis significativa.
Quandoque vero secundum proportiones diversas ad idem subiectum, sicut qualitas dicitur ens quia est dispositio
per se entis, idest substantiae, quantitas vero eo quod est mensura eiusdem, et sic de aliis, vel secundum unam
proportionem ad diversa subiecta. Eamdem enim habent proportionem visus ad corpus et intellectus ad animam;
unde sicut visus est potentia organi corporalis, ita etiam intellectus est potentia animae absque participatione
corporis.
|#14 Sic ergo dicit, quod bonum dicitur de multis, non secundum rationes penitus differentes, sicut accidit in his
quae sunt casu aequivoca, sed in quantum omnia bona dependent ab uno primo bonitatis principio, vel
inquantum ordinantur ad unum finem.
Non enim voluit Aristoteles quod illud bonum separatum sit idea et ratio omnium bonorum, sed principium et
finis. Vel etiam dicuntur omnia bona magis secundum analogiam, id est proportionem eandem, quantum scilicet
quod visus est bonum corporis, et intellectus est bonum animae. Ideo autem hunc tertium modum praefert, quia
accipitur secundum bonitatem inhaerentem rebus. Primi autem duo modi secundum bonitatem separatam, a qua
non ita proprie aliquid denominatur.
|+8 Lectio 8
|#1 Sed forte haec quidem etc..
Postquam Philosophus ostendit quod non est una communis idea boni, nunc ostendit quod etiam si esset, non
pertineret ad propositum, ut scilicet secundum ipsam esset quaerenda felicitas. Et circa hoc tria facit.
Primo probat propositum. Secundo ponit quandam responsionem, ibi: forte autem alicui videbitur etc.. Tertio
excludit eam, ibi, probabilitatem quidem igitur, etc..
Dicit ergo primo quod haec, scilicet qualiter bonum dicatur secundum unam vel diversas rationes de bonis,
oportet nunc relinquere, quia per certitudinem determinare de hoc pertinet magis ad aliam philosophiam, scilicet
ad metaphysicam. Et similiter etiam consideratio de idea boni, non est propria praesenti intentioni. Et horum
rationem assignat: quia si esset unum bonum univoce de omnibus praedicatum, vel etiam si esset per seipsum
separatum existens, manifestum est, quod non erit tale aliquid quod sit vel operatum, vel possessum ab homine.
Nunc autem tale aliquid quaerimus.
15

