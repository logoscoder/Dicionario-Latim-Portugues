|#3 Secundum gradum ponit ibi in aliquibus autem etc..
Et dicit quod in quibusdam operationibus propter metum factis non meretur aliquis laudem, sed solum conceditur
venia, ut scilicet aliquis inde non multum vituperetur, quando scilicet aliquis operatur quaedam quae non oportet,
puta aliqua non decentia ad statum suum, cum tamen non sint multum gravia, propter timorem aliquorum
malorum, quorum sustinentia excedit humanam naturam, et quae nullus posset sustinere, praecipue propter hanc
causam, puta si alicui immineret sustinere ignis adustionem, nisi diceret aliquod iocosum mendacium. Vel nisi
aliqua vilia et abiecta opera faceret quae non decerent eius dignitatem.
|#4 Tertium gradum ponit ibi: quaedam autem fortassis etc.. Et dicit quod quaedam operationes sunt adeo malae
quod ad eas faciendas nulla sufficiens coactio adhiberi potest, sed magis debet homo sustinere mortem patiendo
durissima tormenta, quam talia operari, sicut beatus Laurentius sustinuit adustionem craticulae ne idolis
immolaret.
Et hoc ideo Philosophus dicit, vel quia morienti propter virtutem remanet post mortem gloria, vel quia fortiter
persistere in bono virtutis est tantum bonum ut ei aequiparari non possit diuturnitas vitae, quam homo moriendo
perdit. Et ideo dicit quod Alcmaeona, idest carmina de Alcmaeone facta ab euripide poeta, videntur esse
derisoria, in quibus narratur quod Alcmaeon coactus fuit matrem occidere ex praecepto patris sui, qui hoc sibi
praeceperat in bello thebano moriens, ad quod ierat ex uxoris consilio.
|#5
Deinde cum dicit: est autem difficile etc., ponit duas difficultates quae imminent circa praedictas
operationes. Quarum prima pertinet ad iudicium rationis. Et dicit quod quandoque difficile est iudicare quid sit
eligendum pro hoc quod aliquis evitet aliquod malum, et quid mali sit sustinendum pro hoc quod aliquis non
deficiat ab aliquo bono.
|#6 Secunda difficultas pertinet ad immutabilitatem affectus. Quam ponit ibi, adhuc autem etc..
Et dicit quod adhuc difficilius est immorari perseveranter in his quae homo cognoscit per iudicium rationis,
quam recte iudicare. Et assignat rationem difficultatis dicens quod, sicut plurimum contingit, illa quae
expectantur, id est quae timentur, sunt tristia, idest afflictiva vel dolorosa, illa autem ad quae homines coguntur
per horum timorem sunt turpia. Difficile est autem quod affectus hominis ex timore doloris non moveatur, et
tamen quia illa ad quae aliquis per huiusmodi cogitur sunt turpia, consequens est quod circa eos qui coguntur ad
huiusmodi turpia agenda per timores tristium, fiant vituperia; circa eos autem qui ad hoc cogi non possunt, fiant
laudes.
|#7 Deinde cum dicit: qualia utique etc., epilogat quae dicta sunt ut quorundam rationem assignet. Et primo
resumit quaestionem principalem, scilicet qualia sint dicenda violenta. Secundo resumit responsionem quantum
ad ea quae sunt absolute violenta, et dicit quod simpliciter, id est absolute, violenta sunt quorum causa est
exterius, ita quod ille qui operatur propter violentiam nihil ad hoc conferat. Tertio resumit de operationibus
mixtis. Et dicit quod illa quae secundum seipsa, idest absolute et universaliter considerata, sunt involuntaria,
efficiuntur voluntaria secundum certum tempus et propter certos eventus. Horum autem quamvis secundum se
sint involuntaria, principium tamen est in operante, et ideo dicenda sunt voluntaria secundum hoc tempus et pro
istis causis; et sic patet quod magis assimulantur voluntariis quam involuntariis, quia sunt voluntaria consideratis
singularibus in quibus operationes consistunt.
|#8 Quarto resumit quod dixerat de difficultate in talibus contingente. Et dicit quod non est facile tradere qualia
oporteat pro qualibus eligere. Et rationem assignat ex hoc quod multae differentiae sunt in singularibus.
Et ideo iudicium de eis non potest sub certa regula comprehendi, sed relinquitur existimationi prudentis.
|#9 Deinde cum dicit: si quis autem delectabilia etc., excludit errorem quorumdam de his quae per violentiam
fiunt. Quia enim homo est id quod est secundum rationem, visum est quibusdam quod illud solum homo per se et
quasi voluntarie faceret quod facit secundum rationem; quandoque autem contingit quod homo contra rationem
operatur, vel propter concupiscentiam alicuius delectationis facit, vel propter cupiditatem alicuius exterioris
boni; et ideo dicebant quod delectabilia et exteriora bona, puta divitiae, sunt violenta effective, inquantum
scilicet, cum sint quaedam extrinseca, cogunt hominem ad agendum contra rationem. Sed hoc ipse improbat
quinque rationibus,
|#10 Quarum prima talis est. Si exteriora inquantum sunt delectabilia et videntur bona violentiam inferunt,
sequetur quod omnia quae nos agimus sint violenta et nihil in rebus humanis et nihil sit voluntarium: quia omnes
homines quaecumque operantur, operantur gratia horum, id est propter aliquod delectabile vel propter aliquod
quocumque modo bonum.
Hoc autem est inconveniens. Ergo et primum.
60

