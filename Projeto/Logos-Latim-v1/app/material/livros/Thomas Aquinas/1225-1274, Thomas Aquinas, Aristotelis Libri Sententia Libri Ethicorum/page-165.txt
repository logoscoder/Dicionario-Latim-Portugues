habitus factivus cum ratione, neque invenitur talis habitus factivus, scilicet cum ratione, qui non sit ars. Unde
manifestum est quod idem est ars et habitus factivus cum vera ratione.
|#13 Deinde cum dicit: est autem ars etc., determinat materiam artis.
Et circa hoc tria facit: primo ponit artis materiam; secundo ostendit a quibus differat secundum suam materiam,
ibi, neque enim de his etc.; tertio ostendit cum quo conveniat in materia, ibi, et secundum modum quemdam etc..
Circa materiam autem artis duo est considerare, scilicet ipsam actionem artificis quae per artem dirigitur, et opus
quod est per artem factum.
Est autem triplex operatio artis. Prima quidem est considerare qualiter aliquid sit faciendum. Secunda autem est
operari circa materiam exteriorem. Tertia autem est constituere ipsum opus. Et ideo dicit quod omnis ars est circa
generationem, id est circa constitutionem et complementum operis, quod primo ponit tamquam finem artis: et est
etiam circa artificiare, id est circa operationem artis qua disponit materiam, et est etiam circa speculari qualiter
aliquid fiat per artem.
|#14 Ex parte vero ipsius operis duo est considerare. Quorum primum est quod ea quae fiunt per artem
humanam sunt contingentia esse et non esse. Quod patet ex hoc, quod quando fiunt incipiunt esse de novo.
Secundum est quod principium generationis artificialium operum est in solo faciente quasi extrinsecum ab eis,
sed non in facto quasi intrinsecum.
|#15 Deinde cum dicit neque enim de his etc., manifestat quod dictum est, ostendens differentiam artis ad tria.
Primo quidem ad scientias divinas et mathematicas, quae sunt de his quae ex necessitate sunt vel fiunt, de quibus
non est ars.
|#16 Secundo ibi: neque de his etc., ostendit differentiam ad scientiam naturalem, quae est de his quae sunt
secundum naturam, de quibus non est ars. Habent enim ea, quae sunt secundum naturam, in seipsis principium
motus, ut dicitur in II physicorum, quod non competit operibus artis, ut dictum est.
|#17 Tertio ibi: quia autem etc., ostendit differentiam artis ad prudentiam.
Et dicit, quod quia actio et factio sunt altera invicem, necesse est quod ars sit factionis directiva et non actionis,
cuius est directiva prudentia.
|#18 Deinde cum dicit: et secundum modum quendam etc., ostendit cum quo conveniat ars in materia.
Et dicit quod fortuna et ars sunt circa eadem secundum aliquem modum; utraque enim est circa ea quae fiunt per
intellectum; sed ars cum ratione, fortuna sine ratione. Et hanc convenientiam Agathon designavit dicens, quod
ars dilexit fortunam, et fortuna artem, inquantum scilicet in materia conveniunt.
|#19 Deinde cum dicit: ars quidem igitur etc., determinat de arte per comparationem ad eius oppositum. Et dicit,
quod sicut ars, ut praedictum est, est quidam habitus factivus cum vera ratione, ita athennia, id est inertia, e
contrario est habitus factivus cum ratione falsa circa contingens aliter se habere.
|+4 Lectio 4
|#1 De prudentia autem sic utique assumamus etc..
Postquam Philosophus determinavit de arte, hic determinat de prudentia.
Et primo ostendit quid sit prudentia.
Secundo ostendit quid sit subiectum eius, ibi: duabus autem entibus etc..
Circa primum duo facit. Primo ostendit quid sit prudentia; secundo ostendit differentiam eius ab arte, quantum
ad rationem virtutis, ibi, sed tamen artis quidem etc..
Circa primum duo facit. Primo ostendit quis sit prudens. Secundo, quid sit prudentia, ibi, consiliatur autem
nullus etc..
Circa primum tria facit. Primo determinat modum agendi. Et dicit, quod sic oportet assumere de prudentia quid
sit, considerando qui dicantur prudentes.
|#2 Secundo ibi: videtur autem prudentis esse etc., ostendit qui sint prudentes. Et dicit quod ad prudentem
videtur pertinere, quod sit potens ex facultate habitus bene consiliari circa propria bona et utilia, non quidem in
aliquo particulari negotio, puta qualia sint bona vel utilia ad sanitatem vel fortitudinem corporalem; sed circa ea
quae sunt bona et utilia ad hoc quod tota humana vita sit bona.
|#3 Tertio ibi: signum autem etc., manifestat quod dictum est per signum: quia scilicet illi dicuntur prudentes
non simpliciter, sed circa aliquid determinatum, qui possunt bene ratiocinari de his quae sunt bona et utilia ad
165

