Et primo solvit tertiam dubitationem. Secundo solvit primam, per quam etiam datur intelligi solutio secundae,
ibi, quoniam quidem igitur non eadem etc..
Circa primum tria facit. Primo docet quid sit communiter observandum. Et dicit quod ut in pluribus magis debet
homo retribuere benefactori quam dare gratis amico, si utrumque fieri non possit: sicut etiam magis debet reddi
mutuum quam gratis dari amico. Eodem enim modo homo tenetur secundum moralem honestatem ad
retribuendum beneficia, sicut secundum legalem iustitiam ad mutuum reddendum.
|#4 Secundo ibi: forte autem neque hoc etc., ponit casum in quo fallit hoc quod dicitur.
Et dicit quod forte hoc quod dictum est non est semper observandum, puta in casu in quo aliquis potest liberari a
latronibus, potest esse dubitatio quid horum trium sit potius faciendum. Quorum primum est, utrum scilicet
homo debeat liberare de manu latronum eum qui quandoque ipsum solvit a vinculis, quicumque ille sit.
Secundum est, si benefactor non sit captus et petat sibi in aliquo alio satisfieri, an sit ei retribuendum.
Tertium est, utrum homo debeat liberare patrem a latronibus: et hoc tertium est prae omnibus magis eligendum.
Videtur enim quod homo debeat magis liberare patrem etiam quam seipsum.
|#5 Tertio ibi: quod igitur dictum est etc., ostendit qualiter sit observandum quod prius dictum est.
Et primo ostendit propositum. Secundo infert quoddam corollarium ex dictis, ibi, quod quidem igitur etc..
Dicit ergo primo, quod illud quod dictum est, scilicet quod debitum sit reddendum magis quam gratis dandum,
est universaliter observandum. Sed si gratuita donatio excedat in bono virtutis, puta si sit alicui multum virtuoso
ministrandum, vel si excedat in necessario, puta cum imminet alicui liberare patrem, debet magis ad hoc
declinare. Quandoque enim contingit quod non potest aequiparari hoc quod aliquis retribuit beneficiis
praeexistentibus alicui gratuitae dationi: puta cum ex una parte aliquis beneficium confert ei quem scit esse
virtuosum, ex alia parte fit retributio ei quem aliquis aestimat malum esse.
|#6 Nec est mirum, si benefactori quandoque non est retribuendum, quia neque etiam accommodanti quandoque
debet homo reaccommodare; contingit enim quandoque quod aliquis malus accommodet alicui virtuoso,
aestimans se acquirere aliquod lucrum ex eo.
Virtuosus autem non sperat lucrum si mutuet malo; si igitur secundum veritatem ita se habet quod ille sit malus,
manifestum est quod non est aequalis dignitas quod retribuatur ei et quod detur bono. Si autem non ita se habet
quod benefactor sit malus, sed ita existimat ille qui recepit beneficium, non videtur inconveniens facere, si magis
det gratis studioso.
|#7 Deinde cum dicit: quod quidem igitur etc., infert quoddam corollarium ex dictis. Patet enim ex his quae
nunc dicta sunt, verum esse id quod multotiens dictum est, scilicet quod rationes quae sunt circa actiones et
passiones humanas non possunt habere aliquid determinatum secundum certitudinem, sicut nec ea circa quae
sunt.
|#9 Deinde cum dicit: quoniam quidem igitur etc., solvit primam dubitationem.
Et primo ostendit quod non omnia sunt patri exhibenda. Secundo determinat quae quibus exhibenda sint, ibi:
videbitur autem utique etc..
Dicit ergo primo non esse immanifestum quod non sunt eadem omnibus reddenda. Unde nec patri sunt reddenda
omnia, sicut nec apud gentiles omnia sacrificantur iovi, sed quaedam aliis diis. Quia ergo alia debentur
parentibus et fratribus et amicis et benefactoribus singulis eorum sunt attribuenda ea quae sunt eis propria et quae
ad eos pertinent.
Et eadem ratio est de virtuosis.
|#10 Et hoc etiam homines observare videntur: quia ad nuptias, secundum quas fit propagatio generis, vocant
homines cognatos, quibus est commune genus. Et similiter ad actiones quae sunt circa nuptias vocantur
consanguinei.
Et propter eamdem rationem aestimant homines quod consanguinei debeant occurrere in kedea, id est in
conventione in qua tractatur de nuptiis agendis.
|#11 Deinde cum dicit: videbitur autem etc., ostendit quae quibus sint attribuenda.
Et primo manifestat propositum. Secundo ostendit in quibus hoc sit facile et in quibus difficile: ibi: eorum
quidem igitur etc..
Dicit ergo, quod in his quae pertinent ad sustentationem quae est per nutrimentum, videtur quod filii maxime
debeant sufficientiam praebere parentibus. Sunt enim in hoc debitores eis, sicut causis essendi per generationem.
Unde et circa haec quae pertinent ad conservationem ipsius esse, magis debent subvenire parentibus quam
sibiipsis. Similiter etiam parentibus debent homines honorem tamquam causis essendi, sicut et diis.

246

