|#11 Quod quidem continget convivendo sibi secundum communicationem sermonum et considerationum
mentis; hoc enim modo homines dicuntur proprie sibi convivere, secundum scilicet vitam quae est homini
propria, non autem secundum hoc quod simul pascantur, sicut contingit in pecoribus.
|#12 Sic ergo ex omnibus praemissis concludit id quod proposuerat; dicens quod si beato est secundum se
eligibile suum esse, inquantum est naturaliter bonum et delectabile; cum esse et vita amici sint quantum ad eius
affectum propinqua propriae vitae, consequens est quod etiam amicus sit eligibilis virtuoso et felici.
|#13 Deinde cum dicit: quod autem est etc., ostendit ulterius quod felici sint necessarii amici. Quod enim est
felici eligibile, oportet ei inesse, alioquin remanebit in indigentia, quod est contra rationem felicitatis, quae
requirit sufficientiam. Requiritur ergo quod ille qui est in statu felicitatis opus habeat amicis virtuosis.
Loquitur autem hic de felicitate qualis potest esse in hac vita, sicut in primo dictum est.
|+12 Lectio 12
|#1 Utrum igitur quam plurimos amicos etc..
Postquam Philosophus prosecutus est quasdam dubitationes circa amicitiam ex parte amantium, hic prosequitur
dubitationes ex parte eorum qui amantur. Ponit autem circa hoc tres dubitationes.
Quarum prima est de numero amicorum.
Secunda de necessitate ipsorum ibi, utrum autem in bonis fortunis etc.; tertia de convictu eorum, ibi, utrum igitur
quemadmodum etc..
Circa primum duo facit. Primo proponit dubitationem, utrum scilicet aliquis debeat sibi facere quam plurimos
amicos vel non: sed sicut prudenter videtur esse dictum de peregrinatione in proverbio cuiusdam dicentis: non
vocer multum peregrinus, neque non peregrinus, idest non dicatur de me quod nimis discurram per diversas
terras inutiliter, neque etiam quod nunquam extra domum exeam causa peregrinationis, ita etiam congruit et circa
amicitiam esse; ut scilicet neque aliquis nulli sit amicus, neque etiam sit amicus multis secundum
superabundantiam.
|#2 Secundo ibi: his quidem igitur etc., solvit praedictam quaestionem. Et primo quantum ad amicitiam utilis. Et
dicit quod id quod dictum est de vitanda superflua multitudine amicorum, totaliter videtur congruere in amicis
qui sunt ad opportunitatem, idest ad utilitatem: quia si homo habeat multos tales amicos a quibus recipiat
obsequia, oportet etiam quod e converso multis obsequatur. Et hoc est valde laboriosum, ita quod non sufficit
tempus vitae his qui hoc volunt agere.
|#3 Si igitur sint plures amici utiles, quam sint necessarii ad propriam vitam, nimis distrahunt hominem et
impediunt ipsum a bona vita, quae consistit in operatione virtutis, quia dum homo superflue intendit negotiis
aliorum, consequens est quod non possit debitam curam gerere de seipso. Et ita patet quod non est opus homini
habere plurimos amicos utiles.
|#4 Secundo ostendit idem in amicitia delectabilis.
Et dicit quod etiam ad delectationem sufficiunt pauci amici. Delectatio enim exterior quae per tales amicos
exhibetur, quaeritur in vita humana sicut condimentum in cibo quod, etiam si parum sit, sufficit. Unde et pauci
amici sufficiunt homini ad delectationem, ut cum eis per aliquod tempus recreetur.
|#5 Tertio ibi: studiosos autem etc., solvit quaestionem quantum ad amicos secundum virtutem.
Et primo ostendit propositum per rationem.
Secundo per experimentum, ibi, sic autem videtur habere etc..
Circa primum tria, facit. Primo resumit quaestionem. Et dicit quod remanet considerandum, utrum aliquis debeat
sibi facere amicos virtuosos plures numero, ita quod quanto plures habet melius sit, vel oporteat quamdam
mensuram adhibere circa multitudinem amicorum, sicut patet de multitudine civitatis quae neque constat ex
decem hominibus tantum et, si constat ex decem miriadibus, idest centum millibus (nam myrias, idem est quod
decem milia, iam prae multitudine non erit civitas, sed quaedam regio.
Sed quanta multitudo sit necessaria ad civitatem, non est determinatum secundum aliquid unum; quia potest esse
civitas maior et minor. Sed possunt accipi duo extrema, inter quae quicquid est medium potest determinari ut
congruens multitudini civitatis.
|#6 Secundo ibi: et amicorum etc., solvit quaestionem dicens quod etiam non oportet esse immensa multitudo
amicorum, sed debet esse quaedam determinata multitudo eorum.

263

