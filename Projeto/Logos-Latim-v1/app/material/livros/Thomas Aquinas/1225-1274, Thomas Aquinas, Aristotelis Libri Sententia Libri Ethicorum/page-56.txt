|#11 Aliam autem rationem assignat ex parte nostra.
Cum enim ad virtutem pertineat repellere vitia, intentio virtutis est ad illa vitia potius repellenda ad quae
maiorem etiam inclinationem habemus. Et ideo illa vitia ad quae sumus qualitercumque magis nati, ipsa sunt
magis contraria virtuti. Sicut magis sumus nati ad prosequendum delectationes quam ad fugiendum eas, propter
hoc facillime movemur ad intemperantiam, quae importat excessum delectationum. Sic igitur illa vitia magis
dicimus esse contraria virtuti, quae magis nata sunt crescere in nobis, propter hoc quod naturaliter inclinamur ad
ipsa. Et ideo intemperantia, ad quam pertinet superabundantia delectationum, magis est contraria temperantiae
quam insensibilitas, ut dictum est.
|+11 Lectio 11
|#1 Quoniam quidem igitur etc..
Postquam Philosophus determinavit de virtute quid sit, hic ostendit quomodo aliquis possit virtutem acquirere:
quia, sicut supra dictum est, finis huius doctrinae non est cognitio veritatis, sed ut boni efficiamur.
Circa hoc autem duo facit.
Primo ostendit quod difficile est hominem fieri virtuosum. Secundo ostendit qualiter ad hoc possit perveniri, ibi,
propter quod oportet coniectantem medium etc..
Circa primum duo facit. Primo resumit ea quae dicta sunt. Et dicit quod sufficienter supra dictum est quod virtus
moralis est medietas et qualiter sit medietas, quia scilicet non secundum rem, sed quoad nos: et quorum sit
medietas: quia scilicet est medietas duarum malitiarum, quarum una se habet secundum superabundantiam, alia
vero secundum defectum. Dictum est etiam quare virtus sit medietas; quia scilicet est coniectatrix medii,
inquirendo scilicet et eligendo medium tam in passionibus quam in actionibus.
|#2 Secundo ibi: ideo et difficile est etc., concludit ex praeostensis, quod difficile est esse studiosum, idest
virtuosum. Quia in omnibus hoc videmus quod accipere medium est difficile, declinare autem a medio est facile,
sicut accipere medium in circulo non est cuiuslibet, sed scientis, scilicet geometrae, declinare autem a centro
quilibet potest; ita etiam irasci qualitercumque quilibet potest et de facili, et similiter dare pecuniam et
consumere eam, sed quod aliquis det cui oportet dare et quantum oportet et quando oportet et cuius gratia oportet
et qualiter oportet, per quod intelligitur bene dare, non est cuiuslibet, nec est facile, sed propter suam
difficultatem est rarum et est laudabile et virtuosum, inquantum est secundum rationem.
|#3 Deinde cum dicit propter quod oportet etc., ostendit modos quibus aliquis potest pertingere ad hoc quod fiat
virtuosus.
Et circa hoc duo facit: primo docet qualiter aliquis possit ad medium inventum pervenire. Secundo agit de ipsa
inventione medii, ibi, difficile autem forsitan etc..
Circa primum ponit tria documenta. Quorum primum sumitur ex ipsa natura rei.
Et dicit quod, quia fieri virtuosum et accipere medium est difficile. Propter hoc oportet eum qui coniectat
medium, qui scilicet intendit ad medium pervenire, principaliter ad hoc intendere, ut recedat ab extremo quod
magis contrariatur virtuti. Sicut si aliquis vult pervenire ad medium fortitudinis, debet principale studium
adhibere ad hoc quod recedat a timiditate, quae magis opponitur fortitudini, quam audacia, ut dictum est.
|#4 Et ponit exemplum cuiusdam nautae vel poetae qui admonebat navigantes ut principaliter caverent maxima
maris pericula quae sunt undae subvertentes navem et fumositates nebularum impedientes aspectum nautarum.
Et hoc est quod dicit: extra fumum et undam custodi navem, quasi dicat: ita navem custodias ut sic praetereas
fumositates et undas.
|#5 Et rationem praedicti documenti assignat dicens quod unum extremorum vitiorum, illud scilicet quod est
magis contrarium virtuti, est maius peccatum; illud autem extremum quod est virtuti similius est minus
peccatum. Et ideo, quia valde difficile est contingere medium virtutis, ideo debet homo niti ut saltem maiora
pericula vitet, quae scilicet sunt magis virtuti contraria, sicut navigantes dicunt quod post primam navigationem
in qua homo nihil periculi sustinet, secunda navigatio est, ut homo sumat minima periculorum. Et simile accidit
circa vitam humanam eo modo quo dictum est, ut scilicet homo principaliter vitet vitia quae maxime
contrariantur virtuti.
|#6 Secundum documentum ponit ibi tendere autem oportet etc..
Et sumitur ex parte nostra; quantum scilicet ad ea quae sunt propria unicuique. Et dicit quod oportet eum qui vult
fieri virtuosus attendere quid sit illud ad quod magis appetitus eius natus est moveri: diversi enim ad diversa
naturaliter magis inclinantur. Ad quid autem naturaliter unusquisque inclinetur, cognoscere potest ex

56

