Dicit ergo primo, quod de amicitia non pauca dubitantur. Et primo hoc manifestatur ex diversis opinionibus.
Quidam enim volunt, quod amicitia sit quaedam similitudo, et quod similes sunt sibiinvicem amici.
Et ad hoc inducunt proverbium quod dicitur quod simile vadit ad suum simile et coloyus ad coloyum (sunt autem
quaedam aves gregales sicut sturni) et inducunt etiam quaecumque similia proverbia.
Alii vero e contrario dicunt quod omnes figuli contrariantur sibiinvicem, inquantum scilicet unus impedit lucrum
alterius. Est autem veritas quaestionis, quod simile per se loquendo est amabile. Habetur autem odio per
accidens, in quantum scilicet est impeditivum proprii boni.
|#9 Deinde cum dicit et de his ipsis etc., ponit circa idem contrarias opiniones in rebus naturalibus: et dicit quod
de hac eadem quaestione quidam inquirunt superius, idest altius et magis naturaliter, sicut euripides qui dixit
quod terra desiccata desiderat pluviam quasi amans sibi contrarium, et quod caelum venerabile propter sui
dignitatem quando est impletum pluvia desiderat cadere in terram, idest quod pluviam in terram emittat, quod est
contrarium eius altitudini et plenitudini.
Heraclitus etiam dixit quod contrarium confert suo contrario, sicut homini supercalefacto conferunt frigida,
inquantum ex differentibus et contrariis fit optima harmonia, idest contemperantia.
Dixit etiam contrarium esse conferens inquantum omnia sunt facta secundum litem, per quam elementa prius
confusa sunt distincta. Sed e contrario his dixerunt quidam alii, et praecipue empedocles. Qui dixit quod simile
appetit sibi simile.
|#10 Solvitur autem haec dubitatio eodem modo per hoc quod simile, per se loquendo, est desiderabile et
amabile naturaliter, per accidens autem desideratur contrarium, in quantum est conferens et medicinale, sicut
(supra) de delectationibus corporalibus supra dixit.
|#11 Deinde cum dicit: naturalia quidem igitur etc., ostendit quae dubitationes sint determinandae circa
amicitiam. Et dicit quod naturales quaestiones sunt relinquendae, quia non sunt propriae praesentis intentionis,
sed quaecumque sunt humana, utpote pertinentia ad mores et passiones humanas, de his intendamus, sicut utrum
possit esse amicitia in omnibus hominibus, vel non possit esse in malis.
Et utrum sit una species amicitiae vel plures.
|#12 Deinde cum dicit: unam quidem etc., excludit quorundam errorem qui aestimabant quod esset una sola
species amicitiae, propter hoc quod omnes species amicitiae sunt comparabiles secundum magis et minus. Puta
cum dicimus quod maior est amicitia honesti quam utilis. Sed ipse dicit quod non crediderunt sufficienti signo;
quia etiam ea quae differunt specie recipiunt magis et minus, inquantum scilicet conveniunt in genere; puta si
dicamus quod album est coloratius nigro; vel secundum analogiam, puta si dicamus quod actus est melior
potentia et substantia accidente.
|#13 Ultimo autem dicit quod de praedictis quae pertinent ad res humanas circa amicitiam dicendum est
superius, id est a prioribus incipiendo.
|+2 Lectio 2
|#1 Forte autem utique de his etc..
Postquam Philosophus prooemialiter ostendit quod oportet de amicitia determinare et quae sunt de ea
determinanda, hic incipit de amicitia tractare.
Et primo ostendit quid sit amicitia.
Secundo distinguit species eius, ibi, differunt autem haec ad invicem etc.; tertio determinat quasdam amicitiae
proprietates in IX libro, ibi: in omnibus autem dissimilium specierum etc..
Circa primum duo facit. Primo investigat quatuor partes definitionis amicitiae. Secundo concludit amicitiae
diffinitionem, ibi: oportet igitur etc..
Primo autem investigat particulam quae est ex parte obiecti. Circa quod tria facit. Primo determinat obiectum
amicitiae. Secundo movet dubitationem, ibi, utrum igitur etc..
Tertio solvit, ibi: videtur autem etc..
Dicit ergo primo quod de praedictis quaestionibus forte fiet aliquid manifestum si cognoscamus quid sit amabile
quod est obiectum amationis a qua dicitur amicitia.
|#2 Non enim quodcumque indifferenter amatur, quia malum in quantum huiusmodi non amatur, sed, sicut
videtur visibile, ita amatur amabile, quod quidem est vel per se bonum, scilicet honestum, vel delectabile vel
utile. Hoc autem tertium, scilicet utile, videtur esse id per quod pervenitur ad bonum honestum vel delectabile,
unde bonum honestum et delectabile sunt propter se amabilia ut fines, utile autem est amabile propter alterum,

217

