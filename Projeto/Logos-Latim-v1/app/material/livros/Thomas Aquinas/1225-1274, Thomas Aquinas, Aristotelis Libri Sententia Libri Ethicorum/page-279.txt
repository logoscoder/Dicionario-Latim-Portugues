Manifestum est autem, quod ea quae augent sunt propria his quae augentur. Unde oportet, quod diversa diversis
augeantur. Si igitur operationes, quae augentur per delectationes, specie differunt, ut ostensum est, consequens
est quod et ipsae delectationes augentes specie differant.
|#6 Deinde cum dicit: adhuc autem magis etc., inducit aliud signum, quod sumitur ex impedimento quod
affertur operationibus per extraneas delectationes.
Et primo ex hoc ostendit differentiam delectationum.
Secundo comparat extraneas delectationes propriis tristitiis, ibi, fere enim alienae etc..
Dicit ergo primo, quod id quod dictum est de differentia delectationum secundum operationes, magis apparet ex
eo quod operationes impediuntur per delectationes ab aliis operationibus factas. Ideo autem magis per hoc
manifestatur propositum, quia hoc, quod delectationes augent operationes, posset attribui communi rationi
delectationis, non autem propriae huius delectationis, secundum quam differunt delectationes adinvicem.
|#7 Sed manifeste apparet, quod delectationes specie differunt, dum invenitur, quod propria delectatio auget
operationem et extranea impedit. Videmus enim quod illi qui sunt amatores sonitus fistularum, non possunt
attendere sermonibus qui eis dicuntur quando audiunt aliquem fistulantem, ex eo quod magis gaudent in opere
fistulativae artis quam in praesenti operatione, scilicet in auditione sermonum sibi dictorum. Et sic patet, quod
delectatio, quae fit secundum operationem fistulativae artis corrumpit operationem secundum sermonem. Et ita
videmus accidere in aliis, cum occurrit alicui, quod simul circa aliqua duo operetur.
|#8 Manifestum est enim quod delectabilior operatio excludit aliam, intantum, quod si sit magna differentia in
excessu delectationis, homo totaliter omittit operari secundum operationem minus sibi delectabilem.
Et inde est, quod quando vehementer delectamur in aliquo quocumque, nihil aliud possumus operari. Sed quando
aliqua placent nobis quiete, idest remisse vel parum, possumus etiam quaedam alia facere; sicut patet de his qui
in theatris, id est in spectaculis ludorum, quia parum ibi delectantur in his quae vident, possunt intendere
comestioni leguminum, quae non est multum delectabilis.
Et hoc maxime faciunt homines quando inspiciunt aliquos non bene pugnantes in agone, ita quod inspectio talis
pugnae non sit eis delectabilis.
|#9 Quia ergo propria delectatio confirmat operationes ex quibus consequitur, ut scilicet homo vehementius eis
intendat, et facit eas diuturniores, ut scilicet homo magis in eis perseveret, et facit eas meliores, idest perfectius
finem attingentes; et cum hoc delectationes alienae, idest quae consequuntur quasdam alias operationes,
officiunt, idest nocent, manifeste consequitur, quod delectationes multum differunt adinvicem; quia quod una
delectatio iuvat, alia impedit.
|#10 Deinde cum dicit fere enim etc., comparat alienas delectationes tristitiis propriis, ut ex hoc magis appareat
delectationum differentia. Et dicit, quod fere eumdem effectum habet circa aliquam operationem delectatio
aliena, scilicet quae causatur ex aliqua alia operatione, et tristitia propria secundum quam scilicet aliquis tristatur
de ipsa operatione.
Manifestum est enim, quod tristitia quae est de aliqua operatione corrumpit ipsam.
Sicut si alicui scribere vel ratiocinari sit non delectabile, vel magis triste, neque scribet neque ratiocinabitur
propter tristitiam sibi provenientem ex tali operatione.
|#11 Sic igitur circa operationes contrarium effectum habent delectationes propriae et tristitiae propriae, quae
scilicet ex ipsis operationibus causantur, alienae autem sunt quae causantur ex aliis operationibus. Et dictum est,
quod extraneae delectationes faciunt aliquid propinquum tristitiae propriae. Ex utraque enim parte corrumpitur
operatio, non tamen similiter; sed magis per tristitiam propriam quae directe et secundum se delectationi
contrariatur. Aliena vero delectatio contrariatur secundum aliud, scilicet secundum operationem.
|+8 Lectio 8
|#1 Differentibus autem operationibus etc..
Postquam Philosophus ostendit quod delectationes secundum differentiam operationum differunt specie, hic
ostendit quod secundum earum operationum differentiam differunt in bonitate et malitia.
Et primo quantum ad bonitatem moralem.
Secundo quantum ad bonitatem naturalem quae attenditur secundum puritatem et impuritatem, ibi: differt autem
visus etc..
Circa primum duo facit. Primo proponit quod intendit. Secundo probat propositum, ibi, etenim concupiscentiae
etc..

279

