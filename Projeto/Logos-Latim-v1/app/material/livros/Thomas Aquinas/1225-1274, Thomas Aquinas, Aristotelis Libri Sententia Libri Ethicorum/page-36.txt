|#1 Irrationabilis autem etc..
Postquam Philosophus divisit partes animae per rationale et irrationale, hic subdividit partem irrationalem.
Et primo ponit unum membrum divisionis.
Secundo ponit aliud, ibi, videtur utique et alia quaedam etc..
Circa primum duo facit: primo proponit quandam partem animae irrationalem. Secundo ostendit quod illa pars
animae non est proprie humana, ibi: haec quidem igitur etc..
Dicit ergo primo, quod inter irrationales partes animae una est, quae assimilatur animae plantarum, quae est
communis omnibus viventibus hic inferius. Et huiusmodi pars est illa quae est causa nutrimenti et augmenti in
hominibus. Et talis pars animae ponitur in omnibus quae nutriuntur, non solum in animalibus, sed in plantis; in
animalibus autem invenitur non solum iam natis, sed etiam antequam nascantur, idest in embryonibus, qui
manifeste nutriuntur et crescunt.
|#2 Similiter etiam invenitur haec pars animae in animalibus non solum perfectis, idest habentibus omnes
sensus et motis motu progressivo, sed etiam in animalibus imperfectis, quae habent solum sensum tactus et
manent immobilia in eodem loco, sicut sunt conchilia.
Manifestum est enim quod omnia praedicta vivunt, et habent aliquam partem animae.
Rationabilius autem in eis omnibus ponitur haec pars animae quam quaevis alia, quia opera huius partis
manifestius in eis apparent.
|#3 Deinde cum dicit: haec quidem igitur etc., ostendit quod praedicta pars animae non est humana.
Et primo concludit hoc ex praedictis. Humanum enim dicimus, quod est proprium homini.
Si ergo haec pars animae maxime est communis, consequens est quod non sit humana.
|#4 Secundo ibi: videtur enim etc., addit manifestationem ex quodam evidenti signo. Haec enim pars animae
efficacissime invenitur operari in somnis: recurrente enim calore naturali ad interiora, dum animal dormit,
digestio melius celebratur. Id autem quod est proprium hominis, secundum quod homo dicitur bonus vel malus,
non multum operatur in somno. Nec secundum somnum manifestatur quis sit bonus vel malus. Unde
proverbialiter dicunt, quod felices non differunt a miseris secundum somnum, qui est dimidium vitae, quia
scilicet in somno ligatur iudicium rationis et soporantur exteriores sensus, operatur autem phantasia et vis
nutritiva.
|#5 Hoc autem contingit rationabiliter, scilicet quod secundum somnum non differat bonus et malus, felix et
miser. Quia in somno quiescit a sua operatione illa pars animae secundum quam homo dicitur bonus et malus.
Contingit tamen per accidens quod bonus et malus in somno differunt non propter differentiam eorum quae sit in
dormiendo, sed propter differentiam quae fuit in vigilando, in quantum scilicet quidam motus vigilantium
paulatim pertranseunt ad dormientes, prout scilicet ea quae homo vidit vel audivit vel cogitavit vigilando
occurrunt phantasiae dormientis. Et per hunc modum in dormiendo fiunt meliora phantasmata virtuosorum, qui
circa honesta se occupant in vigilando, quam quorumlibet aliorum qui vanis et inhonestis vigilantes se occupant.
Et de his sufficiat quod dictum est. Relinquitur autem ex praemissis, quod pars animae nutritiva non est nata esse
particeps humanae virtutis.
|#6 Deinde cum dicit: videtur utique etc., ponit aliud membrum divisionis.
Et primo proponit quod intendit. Secundo probat propositum, ibi incontinentis enim etc..
Dicit ergo primo quod praeter nutritivam partem animae, videtur esse quaedam alia pars animae, irrationalis
quidem sicut et nutritiva, sed aliqualiter participans rationem; in quo differt a nutritiva, quae omnino est expers
humanae virtutis, ut dictum est.
|#7 Deinde cum dicit incontinentis enim etc., probat propositum.
Et primo quod sit quaedam alia pars animae irrationalis; secundo quod participet rationem, ibi, ratione autem et
hoc videtur, etc..
Primum autem probat ratione sumpta ex parte continentis et incontinentis, in quibus laudamus partem animae
quae habet rationem, eo quod ratio eorum recte deliberat et ad optima inducit quasi deprecando vel persuadendo:
uterque enim horum eligit abstinere ab illicitis voluptatibus. Sed in utroque eorum videtur esse aliquid naturaliter
eis inditum praeter rationem, quod contrariatur rationi et obviat ei, idest impedit ipsam in executione suae
electionis, unde patet quod est quiddam irrationale, cum sit rationi contrarium. Et hoc est appetitus sensitivus,
qui appetit id quod est delectabile sensui, quod interdum contrariatur ei quod ratio iudicat esse bonum
simpliciter. Hoc autem in eo qui est continens vincitur a ratione, nam continens habet quidem concupiscentias
pravas, sed ratio eas non sequitur. In incontinente autem vincit rationem, quae deducitur a concupiscentiis pravis.

36

