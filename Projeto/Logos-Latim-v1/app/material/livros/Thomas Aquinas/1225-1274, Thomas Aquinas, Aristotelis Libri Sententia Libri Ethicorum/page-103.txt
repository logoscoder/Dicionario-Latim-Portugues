|#9 Deinde cum dicit: congrue utique etc., determinat de illiberalitate per comparationem ad oppositum vitium.
Et dicit, quod illiberalitas congrue denominatur ab oppositione liberalitatis. Semper enim peius vitium magis
opponitur virtuti. Illiberalitas autem est peior prodigalitate, ut supra ostensum est; unde relinquitur quod magis
opponatur liberalitati.
Secunda ratio est, quia homines magis peccant secundum vitium quod dicitur illiberalitas, quam secundum
vitium quod dicitur prodigalitas. Et propter hoc nominatur a privatione liberalitatis, quia pluries per hoc vitium
corrumpitur liberalitas.
|#10 Ultimo autem epilogat quae dicta sunt, dicens, tanta dicta esse de liberalitate, et de oppositis vitiis.
|+6 Lectio 6
|#1 Videbitur autem consequens esse etc..
Postquam Philosophus determinavit de liberalitate, hic determinat de magnificentia.
Et dividitur pars ista in duas partes.
In prima inquirit materiam magnificentiae et oppositorum vitiorum. In secunda ostendit qualiter magnificentia et
opposita vitia, circa propriam materiam operantur, ibi, magnificus autem scienti assimilatur, etc..
Circa primum duo facit. Primo ostendit, quae sit materia magnificentiae. Secundo ostendit, quae sint vitia ei
opposita, ibi, talis autem habitus, etc..
Circa primum tria facit. Primo proponit materiam communem magnificentiae et liberalitati.
Secundo ostendit differentiam inter utrumque, ibi: non quemadmodum autem liberalitas, etc.. Tertio probat
propositum, ibi, qui autem in parvis, etc..
Dicit ergo primo, quod post liberalitatem videtur esse conveniens, quod sequatur tractatus de magnificentia. Et
ratio convenientiae est, quia magnificentia videtur esse quaedam virtus circa pecunias sicut et liberalitas.
|#2 Deinde cum dicit: non quemadmodum autem etc., ostendit differentiam quantum ad materiam inter
liberalitatem et magnificentiam.
Et circa hoc duo facit. Primo proponit differentiam.
Secundo manifestat quod dixerat, ibi, magnitudo autem etc..
Circa primum ponit duas differentias. Quarum prima est, quod liberalitas se extendit ad omnes operationes quae
sunt circa pecunias, scilicet ad acceptiones, dationes et expensas, sed magnificentia est solum circa sumptus,
idest expensas. Secunda differentia est, quia etiam in sumptibus sive in expensis, magnificentia excedit
liberalitatem magnitudine expensarum. Magnificentia enim est solum circa magnas expensas, sicut ipsum nomen
demonstrat. Sed liberalitas potest esse etiam circa moderatas vel etiam modicas. Nec tamen intelligendum est,
quod quia magnitudo importat excessum quemdam, quod magnificus ita magnos sumptus faciat, quod excedat id
quod debet fieri secundum rationem. Sed sumptus magnifici ita est cum magnitudine quod cum hoc est decens;
decet enim et personam facientis, et opus in quo fiunt expensae, ut infra dicetur.
|#3
Deinde cum dicit magnitudo autem etc., exponit quod dixerat; scilicet qualiter magnitudo sumptus
conveniat magnifico. Et quia magnum dicitur relative, ut habetur in praedicamentis, ideo et hic dicitur, quod
magnitudo sumptus accipitur per respectum ad aliquid aliud; puta ad illud, in quo fiunt expensae, vel ad
personam expendentis; quia non idem sumptus dicitur esse magnus per comparationem ad trierarcham, id est
principem galearum, quae habent tres ordines remorum, unde et trieres vocantur, et architheorum, idest
principem speculationis. Puta si aliquis fuerit praefectus templi, vel etiam studii.
Oportet enim sumptum esse decentem per comparationem ad ipsum qui expendit, et per comparationem ad id in
quo expendit. Circa quod etiam oportet attendere circa quae illud fiat. Puta si fiunt expensae in aedificatione
domus, oportet ulterius considerare cui domus illa aedificetur; utrum scilicet principi, vel privatae personae; quia
scilicet secundum hoc diversi sumptus requiruntur.
|#4 Deinde cum dicit: qui autem in parvis etc., probat quod dixerat, scilicet quod ad magnificentiam pertineat
magnitudo sumptus. Quia ille qui expendit in rebus parvis vel etiam moderatis secundum quod dignum est, non
dicitur magnificus; puta si multoties divisim expenderet multa in parvis rebus, ita quod omnes illae expensae
congregatae facerent aliquid tantum quantum est illud quod expendit magnificus, nihilominus tamen magnificus
non diceretur, etiam si prompte et liberaliter illa parva expenderet. Quia omnis magnificus est liberalis; non
tamen sequitur, quod omnis liberalis sit magnificus.
|#5 Deinde cum dicit: talis autem habitus etc., ostendit, quae sint vitia opposita magnificentiae.
Et dicit, quod vitium oppositum habitui magnificentiae per modum defectus vocatur parvificentia. Sed vitium,
quod opponitur ei per modum superabundantiae vocatur bannausia, a bannos, quod est fornax.
Quia tales sicut in fornace omnia sua consumunt.
103

