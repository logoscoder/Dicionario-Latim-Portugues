|#6 Quod autem non omnes operationes delectabiles sint tales, patet: quia inveniuntur quaedam delectationes
quae sunt sine tristitia et concupiscentia, sicut patet de delectatione quae est circa operationes speculationis.
Talis enim delectatio non est cum aliqua indigentia naturae, sed potius procedit ex naturae perfectione, puta ex
ratione perfecta per habitum scientiae. Sic ergo vere et per se delectationes sunt illae quae sunt circa operationes
procedentes ex habitibus, seu naturis et formis iam existentibus. Illae autem delectationes quae sunt circa
operationes constitutivas habituum et naturarum non sunt vere et simpliciter delectationes, sed per accidens.
|#7 Et huius signum est, quia si essent huiusmodi vere delectabilia, in omni statu delectabilia essent: quod patet
esse falsum; quia non eodem delectabili gaudet natura superimpleta, puta cum homo nimis comedit, et natura
constituta, idest bene disposita.
Natura enim bene disposita gaudet his quae sunt simpliciter delectabilia, quae scilicet sunt convenientia naturae
humanae. Sed natura superimpleta gaudet in quibusdam contrariis his quae sunt simpliciter delectabilia.
Gaudent enim homines repleti quibusdam acutis et amaris eo quod faciunt digerere cibum, cum tamen nihil
eorum sit naturaliter delectabile, quia non est simile naturae humanae, sed in excessu se habens. Ex quo sequitur
quod neque etiam sint simpliciter delectationes quae ab eis causantur. Quia sicut se habent delectabilia
adinvicem, ita etiam se habent et delectationes quae ab eis causantur.
|#8 Deinde cum dicit adhuc non necessarium etc., solvit rationes supra inductas.
Et primo solvit rationem inductam ad tertiam opinionem. Secundo rationem inductam ad secundam, ibi, esse
autem pravas etc.. Tertio rationes quae sunt inductae ad primam, ibi, impedit autem etc..
Dicit ergo primo, quod non est necessarium quod delectatio non sit optimum, sed aliquid aliud sit melius
delectatione. Quod quidam hac ratione dicunt, quia finis est melior generatione.
Delectationem vero ponunt generationem.
|#9 In quo quidem falsum supponunt: quia, ut ex praemissis patet, non omnes delectationes sunt generationes
aut cum generatione. Tales enim sunt solae illae quae sunt cum tristitia et concupiscentia constitutivae habituum,
sed quaedam sunt operationes.
Et ex hoc habent rationem finis, quia operatio est perfectio secunda, ut dictum est. Et huiusmodi delectationes
non accidunt factorum, idest his quae fiunt, sed utentium, idest utentibus, quasi dicat: non consistunt huiusmodi
delectationes in ipso fieri habituum, sed in usu eorum iam existentium. Et secundum hoc patet, quod non oportet
quod omnium delectationum alterum aliquid sit finis, sed solummodo illarum delectationum quae sequuntur
operationes ducentes ad perfectionem naturae quae sunt cum concupiscentia.
|#10 Et ex hoc etiam tollitur definitio delectationis quae inducebatur in prima ratione primae opinionis. Non
enim bene se habet dicere quod delectatio sit generatio sensibilis, quod convenit imperfectis delectationibus; sed
magis dicendum est, secundum quod convenit perfectis delectationibus, quod delectatio sit operatio habitus
connaturalis iam existentis.
|#11 Et loco eius quod posuerunt sensibilem, ponamus nos non impeditam, ut sit haec diffinitio delectationis:
delectatio est operatio non impedita habitus qui est secundum naturam, idest qui naturae habentis congruit.
Impedimentum autem operationis difficultatem causat in operando, quae delectationem excludit. Ideo autem
quibusdam visum est quod delectatio esset generatio quaedam, quoniam delectatio est circa id quod est
principaliter bonum, idest circa operationem quam existimant esse idem generationi, cum tamen non sit idem,
sed aliquid posterius.
Nam generatio est via in naturam, operatio autem est usus naturalis formae aut habitus.
|#12 Deinde cum dicit: esse autem pravas etc., solvit rationem inductam pro secunda opinione.
Et dicit quod hoc quod probabatur esse quasdam delectationes pravas, quia sunt quaedam delectabilia inducentia
aegritudinem, idem est ac si concluderetur quod quaedam sanativa sunt prava quia nocent pecuniae, quae in ea
expenditur. Dicendum est igitur quod ambo, scilicet delectabilia et sana, sunt prava ex una parte, scilicet
inquantum nocent delectabilia quidem sanitati, sanativa vero pecuniae, sed non sunt prava secundum hoc, idest
inquantum sunt sanativa vel delectabilia. Quia secundum eamdem rationem posset concludi quod speculatio
veritatis esset prava, quia aliquando nocet sanitati.
|#13 Deinde cum dicit: impedit autem etc., solvit rationes inductas pro prima opinione: quarum prima iam
soluta est.
Unde primo solvit quartam. Secundo quintam, ibi, artis autem non esse etc..
Tertio simul secundam, tertiam et sextam, ibi, temperatum autem fugere etc..

209

