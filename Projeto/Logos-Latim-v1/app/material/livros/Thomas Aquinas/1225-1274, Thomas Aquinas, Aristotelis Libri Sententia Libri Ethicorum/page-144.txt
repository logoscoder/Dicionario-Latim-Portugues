Secundo dividit ipsum ibi, politici autem iusti etc..
Circa primum duo facit. Primo proponit quod intendit, scilicet quid sit iustum politicum.
Secundo manifestat propositum, ibi, est enim iustum, quibus etc..
Circa primum duo facit. Primo ostendit quid sit iustum politicum. Secundo concludit, quod sunt quaedam alia
iusta ab hoc differentia, ibi, quare quantis etc..
Dicit ergo primo, quod iustum politicum consistit in quadam communitate vitae quae ordinatur ad hoc, quod sit
per se sufficientia eorum quae ad vitam humanam pertinent.
Et talis est communitas civitatis, in qua debent omnia inveniri quae sufficiant humanae vitae. Hoc autem iustum
consistit in liberis non autem in servis, quia dominorum ad servos non est politicum iustum sed dominativum, ut
infra dicetur; consistit etiam iustum politicum in personis aequalibus, id est quarum una non subditur alteri
naturali ordine vel civili, sicut filius patri, inter quos, ut infra dicetur, non est politicum iustum sed paternum.
|#6
Hoc autem iustum politicum, vel est secundum proportionalitatem, idest secundum aequalitatem
proportionis quantum ad iustitiam distributivam; vel secundum numerum, id est secundum aequalitatem
numeralis quantitatis, quantum ad iustitiam commutativam.
|#7 Deinde cum dicit: quare quantis etc., concludit quaedam alia iusta a praedicto differentia; dicens, quod ex
quo iustum politicum consistit in liberis et aequalibus, quibuscumque non inest hoc, scilicet quod sint liberi et
aequales, his non est adinvicem politicum iustum, quod est iustum simpliciter, sed quoddam iustum, idest
dominativum vel paternum, quod est iustum secundum quid, in quantum habet aliquam similitudinem politici
iusti.
|#8 Deinde cum dicit: est enim (iustum,) quibus etc., manifestat quod dictum est.
Et primo quantum ad iustum politicum, quod est iustum simpliciter. Secundo quantum ad iustum dominativum
vel paternum, quod est iustum secundum quid, ibi, dominativum autem iustum etc..
Circa primum duo facit. Primo manifestat quod dictum est, scilicet quod iustum politicum sit in liberis et
aequalibus. Secundo infert quaedam corollaria ex dictis, ibi, propter quod non sinimus etc..
Dicit ergo primo quod ideo dictum est quod iustum politicum est in liberis et aequalibus, quia cum iustum
politicum determinetur lege, necesse est quod in illis sit ad quos datur lex. Lex autem non datur principaliter pro
servis, qui cohibentur a dominis, neque pro filiis qui cohibentur a patribus, sed pro liberis et aequalibus; unde in
talibus est politicum iustum. Quod autem in illis sit politicum iustum ad quos datur lex, manifestum est per hoc,
quod iustitia et iniustitia in eisdem sunt; lex autem ad illos se extendit in quibus potest esse iniustitia; quod patet
ex hoc, quod vindicta, quae fit secundum legem, nihil aliud est quam iudicium de iusto et iniusto.
|#9 Et ex quo lex est, in quibus est iniustitia, sequitur quod sit in quibus est iniustum et per consequens in
quibus est iustum, quia in quibuscumque est iniustitia, in his invenitur iniustum facere, sed non convertitur.
Dictum est enim in secundo, quod contingit aliquem facere virtuosa absque virtute et similiter vitiosa absque
habitu vitii: hoc autem iniustum nihil est aliud quam quod aliquis attribuat sibiipsi plus de his quae sunt
simpliciter et absolute bona, sicut sunt divitiae et honores, et minus de his quae sunt simpliciter et absolute mala,
sicut sunt contraria praedictorum.
|#10 Deinde cum dicit propter quod non sinimus etc., infert tria correlaria ex praedictis. Et primo dicit quod
quia iniustum est quod aliquis sibi plus attribuat de bonis et minus de malis, inde est quod in recta gubernatione
multitudinis non permittimus quod homines principentur, scilicet secundum voluntatem et passiones humanas,
sed quod principetur ratio, id est lex quae est dictamen rationis, vel homo qui secundum rationem agat, quia, si
princeps sequatur passiones humanas, faciet hoc sibi, scilicet, quod plus accipiet de bonis et minus de malis, et
ita fiet tyrannus, quum hoc sit contra rationem principis. Ad hoc enim princeps institutus est ut custodiat
iustitiam, et per consequens aequalitatem quam praeterit, dum sibi usurpat plus de bonis et minus de malis.
|#11 Secundum corollarium ponit ibi quia autem nihil ipsi etc..
Et dicit, quod quia princeps, si sit iustus, nihil plus sibi attribuit de simpliciter bonis quam aliis nisi forte
secundum debitam proportionem distributivae iustitiae, inde est, quod princeps non laborat ad utilitatem suam
sed aliorum.
Et propter hoc supra dictum est, quod iustitia legalis, secundum quam princeps gubernat multitudinem, est
alienum bonum.
|#12 Tertium corollarium ponit ibi merces ergo etc..
Manifestum est enim, quod quilibet debet dare mercedem ei qui pro se laborat. Quia ergo princeps laborat pro
multitudine, danda est ei merces a multitudine, scilicet honor et gloria, quae sunt maxima bonorum quae ab

144

