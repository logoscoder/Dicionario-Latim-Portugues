|#12 Secundo ibi: in Persis autem etc., ostendit quid respondeat in domibus tyrannidi: et ponit duos modos.
Quorum unus est secundum quod apud Persas patres se habent ad filios; qui utuntur filiis quasi servis.
Secundus autem modus est quo Domini se habent ad servos; quia Domini utuntur servis intendendo ad
suipsorum utilitatem. Hi autem duo modi differunt, nam unus videtur esse rectus, quo scilicet Domini utuntur
servis ad suam utilitatem, alius autem est perversus, quo scilicet Persae utuntur filiis quasi servis. Oportet enim
quod diversis aliquis diversimode principetur. Unde perversum est quod aliquis principetur similiter liberis et
servis.
|#13 Deinde cum dicit: viri autem et uxoris etc., ostendit quid in domibus respondeat aristocratiae et eius
opposito.
Et circa hoc duo facit. Primo ostendit quid respondeat aristocratiae. Et dicit quod principatus quo vir et uxor
dominantur in domo, est aristocraticus; quia vir habet dominium et curam circa ea quae pertinent ad virum
secundum suam dignitatem, et dimittit uxori illa quae pertinent ad eam.
|#14 Secundo ibi, omnium autem etc., ponit duos modos respondentes oligarchiae.
Quorum unus est, quando vir vult omnia disponere et nullius rei dominium relinquit uxori.
Hoc enim non est secundum dignitatem nec secundum quod melius est. Alius autem modus est, quando uxores
totaliter principantur eo quod ipsae sunt haeredes, et tunc principatus non fit secundum virtutem sed propter
divitias et potentiam, sicut accidit in oligarchiis.
|#15 Deinde cum dicit timocraticus ostendit quid respondeat timocratiae et eius opposito.
Et primo quid respondeat timocratiae. Et dicit, quod principatus quo fratres dominantur in domo videtur esse
timocraticus, eo quod fratres sunt aequales, nisi inquantum differunt secundum aetatem; in qua si multum
differant, non videtur fraterna amicitia, sed quasi paterna.
|#16
Secundo ibi, democratia ostendit quid respondeat democratiae. Et dicit, quod quaedam similitudo
democratiae est in habitationibus quae non habent dominium, sicut cum socii morantur in hospitio.
Ibi enim omnes sunt aequales; et si aliquis principetur, habet debilem principatum, sicut qui praeficitur ad
expensas faciendas; et unusquisque sociorum habet potestatem in domo, sicut in democratiis quilibet de populo
habet potestatem, quasi ex aequali et principes parum possunt.
|+11 Lectio 11
|#1 Secundum unamquamque autem etc..
Postquam Philosophus distinxit diversas species politicae et oeconomicae communicationis, hic distinguit
amicitiarum species secundum praedicta. Et circa hoc duo facit.
Primo proponit quod intendit. Et dicit quod secundum unamquamque urbanitatem id est politicae ordinem,
videtur esse quaedam amicitiae species accipienda, eo quod in unaquaque politia invenitur aliquid iustum.
Amicitia autem et iustitia quodammodo circa idem sunt, ut supra dictum est.
|#2 Secundo ibi: regi quidem etc., manifestat propositum.
Et primo quidem quantum ad politias rectas.
Secundo quantum ad politias perversas, ibi, in transgressionibus autem etc..
Circa primum tria facit. Primo ostendit qualiter sit amicitia secundum regnum. Secundo qualiter secundum
aristocratiam, ibi, sed et viri ad uxorem etc.. Tertio qualiter secundum timocratiam, ibi: quod autem fratrum etc..
Circa primum duo facit. Primo ostendit qualiter sit amicitia inter regem et subditos. Secundo comparat amicitiam
paternam amicitiae regali, ibi, talis autem et paterna etc..
Dicit ergo primo, quod inter regem et subditos est amicitia superabundantiae secundum rationem beneficii, sicut
est beneficentis ad beneficiatum. Pertinet enim ad regem ut benefaciat subditis; si enim sit bonus, habet curam
subditorum ut bene operentur: intendit enim subditos facere virtuosos. Unde et nominatur ex hoc quod dirigit
subditos, sicut pastor oves. Propter quod Homerus regem Agamenonem nominavit pastorem populorum.
|#3 Deinde cum dicit: talis autem et paterna etc., comparat paternam amicitiam regali.
Et circa hoc quatuor facit. Primo comparat amicitiam paternam regali. Et dicit quod amicitia paterna est talis,
scilicet similis regali.
|#4 Secundo ibi: differt autem etc., ostendit differentiam utriusque amicitiae. Et dicit, quod praedictae duae
amicitiae differunt secundum magnitudinem beneficiorum. Quamvis enim beneficium regis simpliciter sit
maximum inquantum respicit totam multitudinem, tamen per comparationem ad unam personam, beneficium
patris est maius. Est enim pater filio causa trium maximorum bonorum: primo enim generando est sibi causa
234

