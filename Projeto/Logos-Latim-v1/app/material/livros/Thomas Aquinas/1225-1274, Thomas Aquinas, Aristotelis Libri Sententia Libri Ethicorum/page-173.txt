Quinto autem in sapientialibus et divinis quae transcendunt imaginationem et requirunt validum intellectum.
|#18 Secundam rationem ponit ibi, adhuc peccatum etc..
Dictum est enim quod prudentis opus est bene consiliari. In consiliando autem dupliciter contingit peccare. Uno
modo circa universale: puta an hoc sit verum, quod omnes aquae ponderosae sint pravae. Alio modo circa
singulare, puta an haec aqua sit ponderosa.
Ergo oportet, quod prudentia sit directiva, et circa universalia, et circa singularia.
|#19 Deinde cum dicit: quoniam autem prudentia etc., comparat secundum praedicta (prudentiam) primo
quidem scientiae. Secundo autem intellectui, ibi: susceptibiles quidem igitur etc..
Dicit ergo primo, quod ex praedictis est manifestum, quod prudentia non est scientia.
Scientia enim est universalium, ut supra habitum est, prudentia autem est extremi, id est singularis, quia est
operabilis quod est singulare. Et sic patet, quod prudentia non est scientia.
|#20 Deinde cum dicit: susceptibiles quidem etc., comparat prudentiam intellectui.
Et primo ostendit convenientiam. Secundo differentiam, ibi, quaerere autem etc..
Dicit ergo primo, quod tam scientia quam prudentia sunt susceptibiles, vel attingibiles (secundum aliam litteram)
intellectui, idest habent aliquam cohaerentiam cum intellectu, qui est habitus principiorum. Dictum est enim
supra; quod intellectus est quorumdam terminorum sive extremorum, idest principiorum indemonstrabilium,
quorum non est ratio, quia non possunt per rationem probari, sed statim per se innotescunt. Haec autem, scilicet
prudentia, est extremi, scilicet singularis operabilis, quod oportet accipere ut principium in agendis: cuius
quidem extremi non est scientia, quia non probatur ratione, sed est eius sensus, quia aliquo sensu percipitur, non
quidem illo quo sentimus species propriorum sensibilium, puta coloris, soni et huiusmodi, qui est sensus
proprius; sed sensu interiori, quo percipimus imaginabilia, sicut in mathematicis cognoscimus extremum
trigonum, idest singularem triangulum imaginatum, quia etiam illic, idest in mathematicis statur ad aliquod
singulare imaginabile, sicut etiam in naturalibus statur ad aliquod singulare sensibile.
|#21 Et ad istum sensum, idest interiorem, magis pertinet prudentia, per quam perficitur ratio particularis ad
recte aestimandum de singularibus intentionibus operabilium.
Unde et animalia bruta, quae habent bonam aestimativam naturalem dicuntur participare prudentia. Sed illius
sensus, qui est circa propria sensibilia, est quaedam alia species perfectiva, puta industria quaedam discernendi
colores et sapores et alia huiusmodi. Et ita prudentia convenit cum intellectu in hoc, quod est esse alicuius
extremi.
|#22 Deinde cum dicit: quaerere autem etc., ostendit differentiam inter prudentiam et intellectum. Intellectus
enim non est inquisitivus; prudentia autem est inquisitiva: est enim consiliativa. Consiliari autem et quaerere
differunt sicut proprium et commune. Nam consiliari est quoddam quaerere, ut in tertio dictum est.
|+8 Lectio 8
|#1 Oportet autem assumere etc..
Postquam Philosophus determinavit de prudentia et aliis virtutibus intellectualibus principalibus, hic determinat
de quibusdam virtutibus adiunctis prudentiae.
Et primo determinat de singulis earum secundum se. Secundo comparat eas adinvicem et ad prudentiam, ibi, sunt
omnes habitus etc..
Circa primum tria facit: primo determinat de eubulia; secundo de synesi, ibi: est autem et synesis etc.; tertio de
gnome, ibi, vocata autem gnome etc..
Circa primum tria facit. Primo inquirit genus eubuliae, ostendens, quod sit quaedam rectitudo. Secundo ostendit
cuius sit rectitudo, ibi, neque scientiae autem etc..
Tertio ostendit qualis rectitudo sit, ibi: quia autem rectitudo etc..
Circa primum duo facit: primo (dicit) de quo est intentio. Secundo exequitur, ibi, scientia quidem etc..
Dicit ergo primo, quod post tractatum de principalibus virtutibus intellectualibus, oportet assumere ad
complementum cognitionis praedictarum virtutum de eubulia, quae dicitur bona consiliatio, quid sit: utrum
scilicet sit scientia quaedam, vel saltem opinio, vel etiam eustochia, idest bona coniecturatio, vel in quo alio
genere sit.
|#2 Deinde cum dicit: scientia quidem etc., ostendit quid sit genus eubuliae.
Et primo ostendit in quo genere non sit; secundo concludit genus eius, ibi: sed quia qui quidem etc..
Circa primum tria facit. Primo ostendit quod eubulia non sit scientia; secundo quod non sit eustochia, ibi, sed
tamen neque eustochia etc.; tertio quod non sit opinio, ibi, neque utique opinio etc..
173

