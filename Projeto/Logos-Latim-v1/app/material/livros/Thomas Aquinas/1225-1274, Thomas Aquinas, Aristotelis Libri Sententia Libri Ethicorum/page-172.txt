Et primo ponit ipsum. Secundo inducit probationem eius, ibi, propter quod et euripides etc.. Tertio solvit
improbans errorem, ibi, quamvis forte etc..
Dicit ergo primo, quod quibusdam videtur solus ille esse prudens qui habet scientiam et exercitium circa ea quae
ad seipsum pertinent.
Illi autem qui sunt politici non videntur esse prudentes, sed magis polipragmones, idest intromittentes se de
multis, scilicet quae ad multitudinem pertinent.
|#10 Deinde cum dicit propter quod et euripedes etc., inducit probationem praedicti erroris. Et primo quidem
per dictum euripidis poetae, qui inducit quemdam pro sua civitate militantem talia dicentem: qualiter ego essem
prudens, cui, scilicet mihi, aderam innegotiose, idest cum ego mea negotia non tractarem, sed quum sim
numeratus inter multos, participo militia aequali mihi et aliis?
|#11 Secundo ibi: superfluos enim etc., inducit ad idem rationem. Et dicit quod quidam dicunt politicos non
esse prudentes, tamquam superfluos, id est supervacaneis rebus intendentes, et tamquam operantes aliquid
amplius quam ad eos spectet. Homines enim propter privatum amorem quem inordinate ad seipsos habent,
quaerunt solum id quod est sibiipsis bonum. Et existimant quod hoc solum oporteat unumquemque operari, quod
scilicet sibi est bonum. Et ex hac opinione hominum venit quod illi soli sint prudentes qui propriis negotiis
intendunt.
|#12 Deinde cum dicit quamvis forte etc., excludit hunc errorem. Et dicit quod proprium bonum uniuscuiusque
singularis personae non potest esse sine yconomia, id est recta dispensatione domus, neque sine urbanitate, id est
recta dispensatione civitatis, sicut nec bonum partis potest esse sine bono totius. Unde patet quod politici et
oeconomici non intendunt circa aliquid superfluum, sed circa id quod ad seipsos pertinet.
|#13 Nec tamen sufficit politica et oeconomica sine prudentia propriorum. Quia recte disposita civitate et domo,
adhuc est immanifestum qualiter oportet disponere ea quae ad seipsum pertinent. Et ideo oportet ad hoc
intendere per prudentiam quae est circa proprium bonum.
|#14 Deinde cum dicit: signum autem etc., manifestat quiddam quod supra dictum est: scilicet quod prudentia
non sit solum circa universalia, sed etiam circa singularia.
Et circa hoc duo facit. Primo ostendit propositum.
Secundo ex hoc comparat prudentiam scientiae et intellectui, ibi, quoniam autem prudentia etc..
Circa primum ponit duas rationes. Circa quarum primam duo facit: primo manifestat propositum per signum
quoddam. Secundo circa hoc quamdam quaestionem inducit, ibi: quia et hoc utique aliquis etc..
Dicit ergo primo quod signum (est) eius quod supra dictum est, scilicet quod prudentia non sit solum circa
universalia sed etiam circa particularia, quia iuvenes fiunt geometrici et disciplinati, idest in scientiis
disciplinalibus sive mathematicis instructi, et fiunt sapientes in talibus, id est ad perfectionem et terminum harum
scientiarum pertingentes, non autem videtur quod iuvenis fiat prudens. Cuius causa est, quia prudentia est circa
singularia quae fiunt nobis cognita per experientiam. Iuvenis autem non potest esse expertus, quia ad
experientiam requiritur temporis multitudo.
|#15 Deinde cum dicit quia et hoc utique etc., movet circa hoc quaestionem, scilicet quare puer posset fieri
mathematicus, non autem possit fieri sapiens, id est metaphysicus, vel physicus, id est naturalis. Et ad hoc
respondet quantum ad naturalem quia haec quidem, scilicet mathematica, cognoscuntur per abstractionem a
sensibilibus quorum est experientia; et ideo non requiritur ad cognoscendum talia temporis multitudo, sed
principia naturalium, quae non sunt abstracta a sensibilibus, per experientiam considerantur, ad quam requiritur
temporis multitudo.
|#16 Quantum autem ad sapientiam, subiungit quod iuvenes sapientialia quidem scilicet metaphysicalia non
credunt, idest non attingunt mente, licet ea dicant ore, sed circa mathematica non est immanifestum eis quod
quid est. Cuius ratio est quia rationes mathematicorum sunt rerum imaginabilium, sapientialia autem sunt pure
intellectualia; iuvenes autem de facili possunt capere ea quae sub imaginatione cadunt, sed ad illa quae excedunt
sensum et imaginationem non attingunt mente, quia nondum habent intellectum validum et exercitatum ad tales
considerationes, tum propter parvitatem temporis, tum propter plurimas mutationes naturae.
|#17 Erit ergo hic congruus ordo addiscendi, ut primo quidem pueri logicalibus instruantur, quia logica docet
modum totius philosophiae. Secundo autem instruendi sunt in mathematicis quae nec experientia indigent, nec
imaginationem transcendunt. Tertio autem in naturalibus, quae, etsi non excedant sensum et imaginationem,
requirunt tamen experientiam; quarto autem in moralibus, quae requirunt et experientiam et animum a
passionibus liberum, ut in primo habitum est.
172

