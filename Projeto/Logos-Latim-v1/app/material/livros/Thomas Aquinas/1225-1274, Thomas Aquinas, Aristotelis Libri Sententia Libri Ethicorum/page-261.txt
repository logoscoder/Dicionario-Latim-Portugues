Circa primum ponit tres rationes, primo dicens non esse verum quod dictum est, scilicet quod si felix non indiget
amicis utilibus et delectabilibus, quod propter hoc non indigeat amicis. Sunt enim amici quidam propter virtutem
quibus indiget. Cuius prima ratio est, quia sicut in primo dictum est, felicitas est operatio quaedam.
|#11 Manifestum est autem, quod operatio consistit in fieri et non est quiddam existens ad modum rerum
permanentium, sicut si esset aliqua possessio, qua habita, esset homo felix, ita quod non oporteret eum aliquid
operari. Sed esse felicem consistit in vivere et operari continue. Oportet autem, quod operatio boni viri sit bona
et delectabilis secundum seipsam, quia est per se bona, sicut in primo libro dictum est.
Est autem operatio bona inter delectabilia proprium delectabile virtuosi non enim esset virtuosus qui non
delectaretur in operatione virtutis, ut in primo dictum est.
Requiritur ergo ad felicitatem, quod felix delectetur in opere virtutis.
|#12 Non autem possumus delectari nisi in eo quod cognoscimus, magis autem possumus speculari proximos,
quam nos ipsos; et actiones illorum quam nostras, quia uniuscuiusque iudicium in propriis magis deficit propter
privatum affectum, quem habet ad seipsum. Sic igitur patet, quod bonis hominibus delectabiles sunt actiones
eorum, qui sunt et boni et amici, in quibus inveniuntur ambo, quae sunt secundum naturam delectabilia, scilicet
bonum et amatum. Sic igitur beatus indigebit talibus amicis, scilicet virtuosis, in quantum quaerit considerare
bonas actiones et sibi appropriatas, quales quidem sunt actiones viri boni, qui est amicus. Quia enim amicus
hominis est quasi alter ipse, actiones amici sunt sibi quasi propriae.
|#13 Secundam rationem ponit ibi existimant autem etc..
Dicit quod communiter existimatur quod felicem oportet delectabiliter vivere. Est enim delectatio unum eorum
quae requiruntur ad felicitatem, ut in primo dictum est. Ille autem qui solitarius vivit, patitur difficilem, idest
gravem vitam. Oportet enim quod interrumpatur sua delectatio quae operationem consequitur. Non enim est
facile quod homo secundum seipsum, idest solitarius existens, continue operetur; sed hoc est facile si cum alteris
existat, fit enim quaedam vicissitudo operationum, dum ad seinvicem bona operantur.
Et sic continuatur delectatio.
|#14 Si igitur homo cum amicis moretur, operatio eius quae est delectabilis secundum seipsam, scilicet virtuosa,
erit magis continua. Et hoc oportet existere circa beatum, ut scilicet continue delectetur in operibus virtutis.
Virtuosus enim, inquantum huiusmodi, gaudet in actionibus virtuosis, sive a se, sive ab aliis factis. Et
contristatur in operibus contrariis quae ex malitia alicuius procedunt, sicut musicus delectatur in bonis melodiis
et offenditur in malis.
|#15 Tertiam rationem ponit ibi, fiet autem etc..
Et dicit quod ex hoc quod virtuosus convivit amicabiliter bonis viris, (fiet) askesis, id est consociatio in virtute,
sicut dixit theonis, quidam poeta. Et talis societas opportuna est cuilibet virtuoso, sicut et alia humana opera
melius perficiuntur in societate.
|+11 Lectio 11
|#1 Naturalius autem intendentibus etc..
Postquam Philosophus assignavit quasdam rationes morales ex quibus apparet quod felix indiget amicis, nunc
ostendit idem per quamdam rationem magis naturalem.
Et primo ostendit quod felici eligibile est habere amicum. Secundo concludit ulterius quod felix amico indiget,
ibi: quod autem est ipsi eligibile etc..
Circa primum duo facit. Primo proponit quod intendit. Et dicit quod si quis velit considerare per rationem magis
naturalem, manifeste apparebit quod virtuoso et felici amicus virtuosus est naturaliter eligibilis, etiam magis
quam alia et exteriora bona.
|#2 Secundo ibi, natura enim etc., probat propositum.
Et primo ostendit quid sit naturaliter eligibile et delectabile virtuoso respectu suiipsius.
Secundo ostendit quid sit sibi eligibile et delectabile respectu amici, ibi, ut autem ad seipsum etc..
Circa primum duo facit. Primo ostendit quod virtuoso naturaliter est eligibile esse et vivere. Secundo ostendit
quod est sibi delectabile et eligibile hoc sentire, ibi, videns autem quia videt etc..
Circa primum ponit talem rationem. Omne quod est bonum naturaliter, est virtuoso bonum et delectabile
secundum seipsum, ut patet in his quae supra in septimo dicta sunt.
Sed esse et vivere naturaliter bonum est et delectabile viventibus. Ergo esse et vivere est bonum et delectabile
virtuoso.

261

