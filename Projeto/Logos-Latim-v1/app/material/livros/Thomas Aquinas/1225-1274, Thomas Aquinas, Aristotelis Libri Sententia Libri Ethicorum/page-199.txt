|#6 Ille ergo intemperatus dicitur qui persequitur ex proposito superabundantias delectationum praedictorum;
vel, etiam si non quaerat superabundantes delectationes, quaerit tamen eas secundum superabundantias, id est
superabundanter concupiscendo eas; vel etiam quaerit eas ex electione propter ipsas et non propter aliquid aliud;
habet enim eas quasi finem. Et quia ei immobiliter homo inhaeret, quod propter se ex proposito quaerit, necesse
est quod intemperatus non poeniteat de delectationibus quas quaesivit: et ideo non potest sanari a suo vitio, a quo
nullus sanatur nisi per displicentiam, quia virtus et vitium in voluntate est. Et sicut intemperatus superabundat in
quaerendo delectationes, ita insensibilis qui ei est oppositus, deficit in huiusmodi, ut in tertio dictum est. Ille
autem qui medio modo se habet circa huiusmodi, est temperatus.
Et sicut intemperatus quaerit ex electione corporales delectationes, ita fugit corporales tristitias; non propter hoc
quod vincatur ab eis, sed propter electionem.
|#7 Sed eorum qui non ex electione peccant, hic quidem, scilicet incontinens, ducitur ex VI delectationis: hic
autem, scilicet mollis, ducitur ex horrore tristitiae quae sequitur a concupiscentia, inquantum scilicet privatur
quis re concupita; unde patet quod differunt abinvicem incontinens et mollis et intemperatus.
|#8 Est autem hic advertendum quod supra, Philosophus determinans materiam continentiae et incontinentiae,
ne error subreperet, ex incidenti tetigit differentiam intemperati et incontinentis quam hic ex principali intentione
prosequitur.
|#9 Deinde cum dicit: omni autem etc., comparat praedicta secundum bonitatem et malitiam.
Et primo comparat incontinentem et mollem intemperato. Secundo incontinentem molli, ibi, opponitur autem
etc..
Dicit ergo primo, quod omnino videtur esse deterior si quis operatur aliquid turpe omnino non concupiscens, vel
quiete, idest remisse concupiscens, quam si vehementer concupiscens turpe operetur: sicut etiam deterior est, si
quis non iratus percutit, quam si iratus percutiat.
Quid enim faceret passione superveniente qui absque passione peccat? et inde est quod intemperatus qui non
vincitur passione sed ex electione peccat, est deterior incontinente qui concupiscentia vincitur. Et similiter horum
duorum unum magis pertinet ad speciem mollitiei, scilicet vinci passione, scilicet fuga tristitiae; aliud autem
pertinet ad intemperatum, scilicet ex electione peccare. Unde etiam deterior est intemperatus quam mollis.
|#10 Deinde cum dicit opponitur autem etc., comparat mollem incontinenti et perseverantem continenti.
Et circa hoc tria facit: primo ostendit quis eorum sit melior. Secundo manifestat quamdam convenientiam supra
positam, ibi, deficiens autem etc.. Tertio excludit quemdam errorem, ibi: videtur autem et lusivus etc..
Dicit ergo primo, quod incontinenti opponitur continens, et molli opponitur perseverativus.
Perseverare autem dicitur aliquis ex eo quod tenet se contra aliquid impellens, sed continentia dicitur ex eo quod
est superare.
Illud enim quod continemus, in nostra potestate habemus. Et hoc necessarium est: quia delectationes sunt
refrenandae vel cohibendae, contra tristitias autem est standum: unde perseverans ad continentem comparatur,
sicut non vinci ad id quod est vincere: quod est manifeste melius. Unde melior est continentia quam
perseverantia. Mollities autem videtur peior quam incontinentia; quia utraque consistit in hoc quod est vinci; sed
incontinens vincitur a fortiori passione.
|#11 Deinde cum dicit: deficiens autem etc., manifestat convenientiam quamdam quam supra tetigit inter
mollem et incontinentem; quod scilicet vincuntur a passionibus quas multi superant. Et dicit, quod ille dicitur
mollis et delicatus qui deficit in his contra quae multi et contratendunt, resistendo, et possunt, vincendo. Ideo
autem mollis et delicatus in idem ponuntur. Delitia enim est quaedam species mollitiei. Mollities enim refugit
inordinate omnem tristitiam, sed delitia proprie refugit tristitiam laboris. Ille enim qui trahit vestimentum suum
per lutum, ut non laboret se subcingendo, quod pertinet ad delicatum, vincitur secundum illam tristitiam quam
reputat sibi imminere si levaret vestimenta. Et licet imitetur laborantem in hoc quod vestimenta trahit, et per hoc
videtur non esse miser, tamen habet similitudinem cum misero inquantum fugiens laborem sustinet laborem.
|#12 Et sicut dictum est de mollitie, ita etiam se habet circa continentiam et incontinentiam.
Non enim est admirabile, si quis vincitur a fortibus et superexcellentibus delectationibus et tristitiis, ut propter
hoc debeat dici incontinens vel mollis, sed magis ei condonatur, si tamen nitatur resistere et non statim cedat. Et
ponit exemplum de philotethe: de quo theodoctus poeta narrat quod percussus a vipera gravem dolorem passus
nitebatur continere planctum, sed non potuit.
Et simile est de quadam muliere, quae vocabatur Malopes, percussa a quodam nomine carcino; et sicut etiam
accidit illis qui tentant se continere a risu, et tamen supervincuntur ut repente effuse rideant, sicut accidit
senophanto.
199

