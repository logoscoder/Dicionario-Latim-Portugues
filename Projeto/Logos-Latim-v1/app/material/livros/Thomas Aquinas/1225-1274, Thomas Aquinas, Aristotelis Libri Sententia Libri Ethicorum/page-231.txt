|#2 Primo, quidem per rationem, quae talis est. Sicut supra dictum est, circa eadem est iustitia et amicitia. Sed
iustitia consistit in communicatione. Quaelibet est enim iustitia ad alterum, ut in V dictum est. Ergo et amicitia in
communicatione consistit.
|#3 Secundo ibi, appellant igitur etc., ostendit idem ex usu loquendi. Homines enim consueverunt appellare
amicos eos, qui secundum aliquam communicationem sibi communicant; puta connavigatores qui communicant
in navigando, et commilitones qui communicant in militia. Et eadem ratio est in aliis communicationibus, quia
tantum videtur esse amicitia inter aliquos quantum sibi communicant. Et secundum hoc est etiam inter eos
iustitia.
|#4 Tertio ibi: et proverbium etc., probat idem per commune proverbium.
Vulgo enim dicitur in proverbio quod ea quae sunt amicorum sunt communia, et hoc recte dicitur, quia amicitia
in communicatione consistit.
|#5 Deinde cum dicit: sunt autem fratribus etc., ostendit quod secundum diversas communicationes differunt
amicitiae.
Et circa hoc tria facit. Primo ostendit diversitatem amicitiarum secundum diversitatem communicationis.
Videmus enim quod fratribus et personis ita coniunctis sunt omnia communia, puta domus, mensa et alia
huiusmodi.
Aliis autem amicis sunt quaedam discreta. Et quibusdam plura et quibusdam pauciora. Et secundum hoc etiam
amicitiarum quaedam sunt maiores, scilicet inter illos qui habent plura communia, quaedam vero minores,
scilicet inter illos qui in paucioribus communicant. Et ex hoc manifeste apparet quod, si nulla esset
communicatio non posset esse amicitia.
|#6
Secundo ibi, differunt autem etc., ostendit quod etiam iustitia diversificatur secundum diversas
communicationes. Non enim idem est iustum in qualibet communicatione, sed differens: sicut patet quod non
idem est iustum inter patres et filios et inter fratres adinvicem. Et similiter aliud est iustum inter etairos, idest
coaetaneos et connutritos, et inter cives, quia alia sibi mutuo tamquam debita exhibent. Et eadem ratio est in aliis
amicitiis. Et sic patet, quod altera iusta sunt inter singulos praedictorum.
|#7
Tertio ibi: et augmentationem etc., ostendit, quomodo iustitia diversificatur secundum differentiam
amicitiae. Et dicit, quod iustitia et iniustitia accipiunt augmentum ex hoc, quod sunt ad magis amicos. Quia
scilicet magis amico bene facere quidem est iustius, nocere autem iniustius; sicut quod aliquis privet pecuniis per
furtum aut rapinam hominem sibi familiarem et connutritum est durius et iniustius quam si privaret civem, et
similiter si subtrahat auxilium fratri quam si subtraheret extraneo; et si percutiat patrem, quam si percutiat
quemcumque alium.
|#8 Quod autem simul augetur amicitia et iustum, procedit ex hoc, quod in eisdem existunt, et utrumque pertinet
ad quamdam aequalitatem communicationis. Et per hoc signum confirmatur quod supra dictum est.
|#9 Deinde cum dicit communicationes autem omnes etc., ostendit, quod omnes communicationes ad politicam
communicationem reducuntur.
Et circa hoc duo facit. Primo ostendit, quod omnes communicationes similitudinem habent cum communicatione
politica. Secundo ostendit, quod omnes aliae continentur sub politica, ibi, aliae quidem igitur etc..
Dicit ergo primo, quod omnes communicationes habent aliquam similitudinem cum partibus politicae
communicationis. Videmus enim, quod omnes communicantes conveniunt in aliquo utili; ad hoc scilicet quod
acquirant aliquid eorum, quae sunt necessaria vitae.
Et hoc etiam videtur habere politica communicatio: quia propter utilitatem communem videntur cives, et a
principio simul convenisse, et in hoc etiam perseverare. Quod patet ex duobus.
|#10 Primo quidem, quia legislatores ad hoc maxime tendere videntur, ut procurent utilitatem communem;
secundo quia homines hoc dicunt esse iustum in civitate quod communiter civibus confert.
|#11 Deinde cum dicit: aliae quidem igitur etc., ostendit, quod aliae communicationes sub politica continentur.
Et circa hoc tria facit. Primo ostendit, quomodo quaedam aliarum communicationum ordinantur ad aliquam
particularem utilitatem.
Et dicit, quod communicationes aliae praeter politicam intendunt aliquod particulare conferens: puta
connavigantes intendunt acquirere pecuniam si sint mercatores, vel aliquid aliud huiusmodi sicut civitatem
aliquam si sint bellatores; commilitones autem intendunt acquirere illud propter quod est bellum, sive hoc sit

231

