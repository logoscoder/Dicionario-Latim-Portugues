|#10 Tertio ibi: videtur autem magis etc., improbat hanc opinionem duabus rationibus.
Quarum primam ponit dicens, quod ante assignatam veram rationem felicitatis divinamus, id est coniicimus
felicitatem esse quoddam bonum, quod est proprium ipsi felici, utpote ad ipsum maxime pertinens, et quod
difficile ab eo aufertur. Hoc autem non convenit honori, quia honor magis videtur consistere in actu quodam
honorantis et in eius potestate, quam ipsius etiam qui honoratur. Ergo honor est quiddam magis extrinsecum et
superficiale quam bonum quod quaeritur, scilicet felicitas.
|#11 Secundam rationem ponit ibi, amplius autem videntur etc..
Quae talis est. Felicitas est quiddam optimum quod non quaeritur propter aliud. Sed honore est aliquid melius
propter quod quaeritur. Ad hoc enim homines videntur honorem quaerere ut ipsi firmam opinionem accipiant de
se ipsis quod sint boni et quod ab aliis hoc credatur, et ideo quaerunt homines honorari a prudentibus, qui sunt
recti iudicii, et apud eos a quibus cognoscuntur, qui melius possunt de eis iudicare. Et quaerunt honorari de
virtute, per quam aliquis est bonus, ut in secundo dicetur. Et sic virtus est aliquid melius honore propter quam
honor quaeritur. Non ergo in honore consistit felicitas.
|#12 Deinde cum dicit: forsitan autem etc., inquirit de opinione ponentium felicitatem in virtute. Et circa hoc
duo facit.
Primo proponit opinionem. Et dicit, quod forsitan aliquis existimabit magis esse finem civilis vitae virtutem
quam honorem, ratione praedicta.
|#13 Secundo ibi: videtur autem imperfectior etc., improbat eam duplici ratione. Quarum prima talis est.
Felicitas videtur esse quoddam perfectissimum bonum. Sed virtus non est talis. Invenitur enim quandoque sine
operatione quae est perfectio secunda, ut patet in his qui dormiunt et tamen habitum virtutis habent, et in his qui
habent habitum virtutis et in tota vita sua non occurrit eis facultas operandi secundum illam virtutem, ut maxime
patet in magnanimitate et magnificentia, quia scilicet aliquis pauper habet habitum huiusmodi, qui tamen
nunquam potest magnifica facere. Non ergo virtus est idem felicitati.
|#14 Secundam rationem ponit ibi et cum his mala pati etc..
Quae talis est. Contingit aliquem habentem habitum virtutis (mala pati) et infortunatum esse. Sed nullus dicet
talem esse felicem, nisi aliquis, qui velit pertinaciter positionem suam defendere contra rationes manifestas; ergo
felicitas non est idem virtuti. Et hoc dicit ad propositum satis esse. Sed de his sufficienter dictum est in encycliis,
idest in quibusdam circularibus versibus quos de felicitate composuit.
|#15 Deinde cum dicit: tertia autem etc., facit mentionem de vita contemplativa. Et dicit quod de tertia vita,
scilicet contemplativa, perscrutabitur inferius, scilicet in decimo.
|#16 Deinde cum dicit: pecuniosus autem etc., inquirit de quadam alia opinione minus rationabili, quae ponit
felicitatem in aliquo, quod habet rationem boni utilis, scilicet in pecunia. Et hoc repugnat rationi ultimi finis.
Nam utile dicitur aliquid ex hoc, quod ordinatur ad finem. Quia tamen pecunia habet universalem utilitatem
respectu omnium bonorum temporalium, ideo probabilitatem quamdam habet haec opinio, quae in pecuniis ponit
felicitatem.
|#17 Improbat autem eam Aristoteles duplici ratione. Quarum prima talis est. Pecunia per violentiam acquiritur
et per violentiam perditur. Sed hoc non convenit felicitati, quae est finis voluntariarum operationum, ergo
felicitas non consistit in pecuniis.
|#18 Secundam rationem ponit ibi et divitiae non sunt etc..
Quae talis est. Nos quaerimus felicitatem tamquam aliquod bonum quod non quaeritur propter aliud. Sed pecunia
quaeritur propter aliud, quia habet rationem boni utilis, ut dictum est. Ergo in ipsa non consistit felicitas.
|#19 Concludit autem ulterius quod illa quae supra dicta sunt, scilicet voluptas, honor et virtus, possunt
existimari ultimi fines: quia propter se requiruntur, ut dictum est, et tamen neque etiam illa sunt ultimus finis ut
ostensum est, quamvis a diversis sint multi sermones compositi, ad asserendum felicitatem in praedictis bonis
consistere.
Sed istae opiniones sunt de cetero relinquendae.
|+6 Lectio 6
|#1 Quod autem universale etc..
11

