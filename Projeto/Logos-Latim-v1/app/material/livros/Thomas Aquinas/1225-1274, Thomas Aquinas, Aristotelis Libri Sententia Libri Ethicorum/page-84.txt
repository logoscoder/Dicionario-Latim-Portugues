inhonesto, inde est quod ista fortitudo propinqua est verae fortitudini quae intendit honestum, et fugit
inhonestum.
|#7 Deinde cum dicit: ponet autem aliquis etc., ponit secundum gradum fortitudinis politicae, qui est propter
timorem poenae. Et dicit quod ad eundem modum politicae fortitudinis possunt reduci illi, qui sunt fortes propter
hoc quod timore poenarum coguntur a principibus civitatis. Sunt tamen deteriores praemissis, inquantum non
agunt fortiter propter verecundiam turpitudinis, sed propter timorem poenae. Et hoc est quod subdit, quod non
fugiunt turpe, idest inhonestum, sed triste aliquid idest dolorosum vel damnosum ex quo aliquis tristatur. Per hoc
enim Domini cogunt suos subditos fortiter pugnare.
Sicut secundum Homerum, Hector troianis comminabatur dicens: ille quem intelligam fugientem sine bello,
idest sine hoc quod fortiter pugnet, ita male tractabo eum quod non erit sufficiens ad fugiendum canes.
|#8 Deinde cum dicit: et qui praecipiunt etc., ponit tertium gradum politicae fortitudinis, prout scilicet aliqui
coguntur a principibus praesentialiter et non solum timore futurarum poenarum. Et hoc est quod dicit quod idem
operantur sua actione principes qui praecipiunt subditis, ut non fugiant a praelio, et eos qui recedunt percutiunt,
et similiter illi qui ante pugnatores ne fugere possint constituunt muros et foveas et alia huiusmodi impedimenta
fugae. Omnes enim principes talia facientes, cogunt subditos ad pugnandum. Sed illi qui sic coguntur non sunt
vere fortes. Quia oportet virtuosum esse fortem non propter necessitatem quam patitur, sed propter bonum
virtutis.
|#9 Deinde cum dicit: videtur autem et experientia etc., determinat de fortitudine militari.
Et circa hoc duo facit. Primo enim ostendit milites (per experientiam aptos esse) ad fortiter agendum; secundo
comparat militarem fortitudinem ad politicam, ibi, milites autem timidi sunt etc..
Dicit ergo primo, quod in singulis experientia videtur esse quaedam fortitudo. In quolibet enim negotio audacter
et sine timore operatur ille, qui est expertus, sicut vegetius dicit in libro de re militari: nemo facere dubitat quod
se bene didicisse confidit.
Et propter hoc socrates aestimavit quod fortitudo esset scientia quaedam quae etiam per experientiam acquiritur:
aestimavit etiam omnes alias virtutes esse scientias. Sed de hoc infra in sexto agetur. Sic ergo cum quidam alii
sint fortes per experientiam in quibusdam aliis rebus, in rebus bellicis milites sunt fortes per experientiam.
|#10 Ex qua quidem duo consequuntur.
Quorum primum est quod in bellis multa sunt inania, quae scilicet inexpertis terrorem incutiunt, quamvis parum
vel nihil periculi habeant; sicut fragor armorum, concursus equorum et alia huiusmodi, quae quidem milites
maxime aspexerunt per experientiam non esse terribilia. Unde videntur fortes, cum talibus sine timore se
ingerunt, quae aliis, scilicet inexpertis, periculosa videntur, quia nesciunt qualia sint. Secundo consequuntur ex
experientia quod possunt facere, idest gravare adversarios, et non pati, id est non gravari ab eis, custodiendo
scilicet se ab ictibus et percutiendo alios inquantum habent potestatem ad bene utendum armis, et alia huiusmodi
habent, quae sunt efficacia ad hoc quod ipsi possint laedere alios, ita quod non laedantur.
Unde manifestum est, quod ipsi pugnant cum aliis sicut armati cum inermibus. Quasi enim inermis videtur qui
armis non potest uti aut nescit.
|#11 Et simile est de athletis, idest pugilibus fortibus et instructis cum idiotis, idest rusticis inexpertis. Quia in
talibus agonibus, scilicet athletarum, non illi qui maxime possunt pugnare sunt fortissimi, sed illi qui sunt
potentes secundum virtutem corporalem, ut habentes corpora bene disposita.
|#12 Deinde cum dicit: milites autem timidi sunt etc., comparat militarem fortitudinem ad politicam.
Et dicit quod milites tamdiu fortiter agunt quandiu non vident periculum imminere, sed quando periculum
excedit peritiam, quam habent in armis, et quando non habent multitudinem secum nec alias praeparationes
bellicas, tunc efficiuntur timidi. Et tunc primi fugiunt: non enim propter aliud erant audaces, nisi quia
aestimabant sibi periculum non imminere. Et ideo quando vident periculum primi fugiunt; sed illi qui sunt
civiliter fortes, permanentes in periculis moriuntur.
Sicut accidit in quodam loco ubi militibus fugientibus cives remanserunt. Quia cives turpe reputabant fugere, et
magis eligebant mortem quam salvari per fugam. Sed milites a principio exponebant se periculis quasi
existimantes se potentiores. Sed postquam cognoverunt adversarios esse potentiores, fugerunt, magis timentes
mortem quam turpem fugam. Non est autem ita de forti, qui magis timet turpitudinem quam mortem.
|+17 Lectio 17
|#1 Et furorem autem super fortitudinem etc..

84

