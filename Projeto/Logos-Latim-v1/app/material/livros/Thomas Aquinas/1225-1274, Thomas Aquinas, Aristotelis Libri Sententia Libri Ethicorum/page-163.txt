non sit factum; et ad hoc inducit verbum Agathonis qui recte dixit: quod solo isto posse privatur Deus, ut faciat
ingenita, id est non facta quae sunt facta. Et hoc recte dixit.
|#16 Necesse est enim quod potestati cuiuslibet causae subsit omne illud quod potest contineri sub proprio
obiecto virtutis eius, sicut ignis potest calefacere omne calefactibile.
Virtus autem Dei, qui est universalis causa entium, extendit se ad totum ens: unde solum illud subtrahitur divinae
potestati quod repugnat rationi entis, hoc est quod implicat contradictionem; et tale est quod factum est non
fuisse. Eiusdem enim rationis est aliquid esse dum est, et fuisse dum fuit; et non esse quod est, et non fuisse quod
fuit.
|#17 Deinde cum dicit utrarumque utique etc., concludit ex praemissis, quod cognitio veritatis est proprium
opus utrarumque particularum intellectus, scilicet practici et speculativi, vel scientifici et ratiocinativi.
|#18 Deinde cum dicit secundum quos igitur etc., concludit ultimum, quod illi habitus sunt virtutes ambabus
partibus intellectus secundum quos contingit verum dicere quod est bonum intellectivae partis.
|+3 Lectio 3
|#1 Incipientes igitur superius etc..
Postquam Philosophus investigavit rationem secundum quam accipiendae sunt intellectuales virtutes, hic iam
incipit de ipsis intellectualibus virtutibus determinare.
Et primo determinat de virtutibus intellectualibus principalibus. Secundo de virtutibus quibusdam adiunctis uni
earum, scilicet prudentiae, ibi, oportet autem assumere etc..
Circa primum duo facit. Primo enumerat intellectuales virtutes. Secundo determinat de singulis earum, ibi,
scientia quidem igitur quid est etc..
Dicit ergo primo, quod ex quo posita est ratio accipiendi virtutes intellectuales, debemus rursus incipere ab eo
quod superius determinatum est, ut sic tractemus de ipsis intellectualibus virtutibus.
|#2 Dictum est enim prius, quod virtutes intellectuales sunt habitus, quibus anima dicit verum. Sunt autem
quinque numero quibus anima semper dicit verum vel affirmando vel negando: scilicet ars, scientia, prudentia,
sapientia et intellectus. Unde patet quod ista quinque sunt virtutes intellectuales. Ab horum autem numero
excludit suspicionem, quae per aliquas coniecturas habetur de aliquibus particularibus factis; et opinionem quae
per probabiles rationes habetur de aliquibus universalibus. Quamvis enim per ista duo quandoque verum dicatur
tamen contingit quod eis quandoque dicitur falsum, quod est malum intellectus, sicut verum est bonum ipsius;
est autem contra rationem virtutis ut sit principium mali actus. Et sic patet quod suspicio et opinio non possunt
dici intellectuales virtutes.
|#3 Deinde cum dicit: scientia quidem igitur etc., determinat de virtutibus intellectualibus enumeratis.
Et primo determinat de singulis earum; secundo ostendit quae sit principalior inter eas, ibi, et quemadmodum
caput habens etc..
Circa primum duo facit. Primo determinat de virtutibus intellectualibus perficientibus intellectum circa ea quae
sunt ex principiis. Secundo determinat de habitibus intellectualibus perficientibus intellectum circa prima
principia, ibi, quia scientia de universalibus etc..
Circa primum duo facit. Primo determinat de scientia quae perficit intellectum circa necessaria.
Secundo de habitibus perficientibus intellectum circa contingentia, ibi: contingentis autem aliter habere etc..
Circa primum duo facit. Primo notificat scientiam ex parte materiae. Secundo ex parte causae, ibi, adhuc
docibilis omnis etc..
|#4 Dicit ergo primo, quod manifestum potest esse quid sit scientia ex his quae dicentur, si oportet per
certitudinem scientiam cognoscere, et non sequi similitudines, secundum quas scilicet quandoque similitudinarie
dicimus scire etiam sensibilia de quibus certi sumus. Sed certa ratio scientiae hinc accipitur, quod omnes
suspicamur de eo quod scimus quod non contingit illud aliter se habere: alioquin non esset certitudo scientis, sed
dubitatio opinantis.
Huiusmodi autem certitudo, quod scilicet non possit aliter esse, non potest haberi circa contingentia aliter se
habere. Tunc enim solum potest de eis certitudo haberi cum cadunt sub sensu. Sed quando fiunt extra speculari,
idest quando desinunt videri vel sentiri, tunc latent utrum sint vel non sint, sicut patet circa hoc quod est sortem
sedere.
Sic ergo patet quod omne scibile est ex necessitate.
Ex quo concludit quod sit aeternum; quia omnia quae sunt simpliciter ex necessitate, sunt aeterna. Huiusmodi
autem neque generantur neque corrumpuntur. Talia ergo sunt de quibus est scientia.
163

