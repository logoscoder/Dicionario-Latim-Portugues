Moralis enim philosophia habet considerationem circa omnia quae sunt necessaria vitae humanae, inter quae
maxime necessarium est amicitia: intantum, quod nullus bene dispositus eligeret vivere cum hoc, quod haberet
omnia alia exteriora bona sine amicis. Illis enim, qui maxime possident exteriora bona, scilicet divitibus et
principibus et potentatibus, maxime videntur esse necessarii amici. Primo quidem ad usum horum bonorum.
Nulla enim est utilitas bonorum fortunae, si ex his aliquis nulli benefaciat. Beneficium autem maxime et
laudabilissime fit ad amicos. Secundo ad conservationem talium bonorum, quae non possunt conservari sine
amicis. Quia bona fortuna quanto est maior, tanto est minus secura, quia habet plures insidiatores. Nec solum in
bona fortuna sunt utiles amici, sed etiam in contraria.
|#3 Quia in paupertate homines existimant amicos esse singulare refugium. Sic ergo in omni fortuna amici sunt
necessarii.
Sunt etiam necessarii in omni aetate.
Quia iuvenibus sunt necessarii ad hoc quod per amicos cohibeantur a peccato. Sunt enim secundum seipsos proni
ad concupiscentias delectationum, ut in septimo dictum est. Senioribus autem sunt utiles amici ad serviendum
propter defectus corporales. Et quia deficiunt in suis actionibus propter debilitatem, sunt eis amici necessarii ad
adiutorium.
Illis autem qui sunt in summo, idest in perfecta aetate, sunt utiles ad bonas actiones exequendas. Quando enim
duo conveniunt sunt potentiores. Et in opere intellectualis speculationis, dum unus videt quod alius videre non
potest; et ad opus exterioris actionis, in quo manifeste unus alii auxiliatur. Et sic patet quod de amicitia
considerandum est, sicut de re omnibus necessaria.
|#4 Tertiam rationem ponit ibi, naturaque inesse videtur etc..
Et dicit, quod etiam amicitia inest secundum naturam generanti ad genitum. Et hoc non solum in hominibus, sed
etiam in volatilibus, quae manifeste longo tempore studium adhibent ad educationem prolis. Et idem etiam est in
aliis animalibus. Est etiam naturalis amicitia inter eos, qui sunt unius gentis adinvicem, inquantum communicant
in moribus et convictu. Et maxime est naturalis amicitia illa, quae est omnium hominum adinvicem, propter
similitudinem naturae speciei.
Et ideo laudamus philanthropos, idest amatores hominum, quasi implentes id quod est homini naturale, ut
manifeste apparet in erroribus viarum. Revocat enim quilibet alium etiam ignotum et extraneum ab errore, quasi
omnis homo sit naturaliter familiaris et amicus omni homini. Ea autem, quae sunt naturaliter bona, sunt
consideranda a morali. Et sic debet de amicitia considerare.
|#5 Quartam rationem ponit ibi, videtur autem et civitates etc..
Et dicit, quod per amicitiam videntur conservari civitates. Unde legislatores magis student ad amicitiam
conservandam inter cives, quam etiam ad iustitiam, quam quandoque intermittunt, puta in poenis inferendis, ne
dissensio oriatur. Et hoc patet per hoc, quod concordia assimilatur amicitiae. Quam quidem, scilicet concordiam,
legislatores maxime appetunt, contentionem autem civium maxime expellunt, quasi inimicam salutis civitatis. Et
quia tota moralis philosophia videtur ordinari ad bonum civile, ut in principio dictum est, pertinet ad moralem
considerare de amicitia.
|#6 Quintam rationem ponit ibi, et amicis quidem etc..
Et dicit quod, si aliqui sint amici, in nullo indigerent iustitia proprie dicta, quia haberent omnia quasi communia,
cum amicus sit alter ipse; non est autem iustitia ad seipsum. Sed si sint iusti, nihilominus indigent amicitia
adinvicem.
Et illud quod est maxime iustum videtur esse conservativum et reparativum amicitiae.
Multo ergo magis ad moralem pertinet considerare de amicitia quam de iustitia.
|#7 Sextam rationem ponit ibi, non solum autem etc..
Et dicit, quod non solum de amicitia considerandum est quia est quiddam necessarium humanae vitae, sed etiam
quia est quiddam bonum, idest laudabile et honestum. Laudamus enim philophilos, idest amatores amicorum, et
philophilia, id est amicitia multorum, videtur esse aliquid boni, in tantum quod quidam existimant eosdem esse
viros bonos et amicos.
|#8 Deinde cum dicit: dubitantur autem etc., ostendit, quae sint de amicitia consideranda.
Et primo praemittit quamdam dubitationem, quae circa amicitiam apparet. Secundo ostendit quales dubitationes
sint circa amicitiam determinandae, ibi: naturalia quidem igitur etc.; tertio excludit quorundam errorem, ibi,
unam quidem enim etc..
Circa primum duo facit. Primo ponit diversas opiniones quorumdam in rebus humanis circa amicitiam. Secundo
in rebus naturalibus, ibi, et de his ipsis etc..

216

