pecunia sive sola victoria, sive dominium alicuius civitatis; et similiter etiam illi, qui sunt unius tribus vel unius
plebis, ad aliquod particulare commodum conveniunt.
|#12 Secundo ibi, quaedam autem etc., ostendit, quod etiam communicationes, quae videntur fieri propter
delectationem, fiunt propter aliquid utile. Et dicit quod quaedam communicationes videntur fieri propter
delectationem, sicut conchoreantium, idest eorum qui simul cantant in choro vel chorea; et aeranistarum, idest
eorum qui utuntur sonis aereorum instrumentorum, puta tubis vel cymbalis. Huiusmodi autem communicationes
consueverunt fieri causa sacrificii, ut ibi delectabiliter homines detineantur, et causa connubii, id est nuptiarum,
ut vir et uxor magis se ament, cum in tanta iocunditate conveniant.
|#13 Tertio ibi: omnes autem etc., ostendit ex praemissis quod omnes praedictae communicationes sub politica
continentur.
Et dicit, quod omnes consueverunt esse sub politica, inquantum scilicet consuetum est, quod omnes per
politicam ordinantur.
Et huius rationem assignat; quia aliae communicationes, sicut dictum est, ordinantur ad aliquam particularem
utilitatem.
Politica autem non intendit aliquod particulare et praesens commodum, sed intendit ad id quod est utile per totam
vitam. Et hoc specialiter ostendit circa communicationes delectantium; et maxime in sacrificiis, de quibus minus
videtur.
|#14 Et dicit, quod illi qui faciunt sacrificia in huiusmodi congregationibus, intendunt honorem tribuere Deo, et
sibi ipsis acquirere requiem cum aliqua delectatione, quod ordinatur ad utilitatem vitae. Unde et apud antiquos
post collectionem fructuum, scilicet in autumno, fiebant sacrificia et congregationes hominum, puta ad
solvendum primitias.
Hoc enim erat tempus aptum ad hoc quod homines vacarent; tum ut requiescerent a praecedentibus laboribus,
tum quia suppetebat eis copia victualium. Et sic patet, quod omnia ista subduntur ordinationi politicae, quasi
pertinentia ad utilitatem vitae.
|#15 Deinde cum dicit: omnes itaque communicationes etc., inducit conclusionem intentam; videlicet, quod
omnes communicationes continentur sub politica, sicut quaedam partes eius; inquantum aliae ordinantur ad
quaedam particularia commoda, politica autem ad communem utilitatem.
Et quia amicitiae consequenter se habent ad tales communicationes, consequens est etiam, quod amicitiarum
distinctio secundum politicam attendatur.
|+10 Lectio 10
|#1 Politicae autem sunt species tres etc..
Postquam Philosophus ostendit quod amicitiae species reducuntur ad politicam communicationem, hic distinguit
eas secundum distinctionem politicae communicationis.
Et circa hoc duo facit.
Primo distinguit amicitiarum species, secundum distinctionem politicae communicationis.
Secundo subdividit huiusmodi amicitiae species, ibi: in communicatione quidem igitur etc..
Circa primum duo facit. Primo distinguit politicas communicationes adinvicem. Secundo distinguit, secundum
eas, amicitiarum species, ibi, secundum unamquamque autem etc..
Circa primum duo facit. Primo distinguit species communicationis politicae. Secundo ad earum similitudinem
assignat species communicationis oeconomicae, ibi, similitudines autem etc..
Circa primum tria facit. Primo assignat species politicarum. Secundo comparat eas adinvicem, ibi, harum autem
etc.. Tertio ostendit, quomodo corrumpantur, ibi, transgressio autem regni etc..
|#2 Dicit ergo primo, quod tres sunt species politicae communicationis, et totidem sunt corruptiones sive
transgressiones earum. Rectae quidem politicae sunt tres: scilicet regnum quod est principatus unius; et
aristocratia, quae est potestas optimorum eo quod huiusmodi civilitas per virtuosos gubernatur.
Videtur autem conveniens, quod sit quaedam alia species, licet quidam eam non ponant ut patet in IV politicae,
quae convenienter nominatur timocratia a pretiis (timos enim pretium dicitur), quia videlicet in hac politia pretia
dantur pauperibus, et damna inferuntur divitibus, si non conveniant ad publicas congregationes, ut patet in quarto
politicae. Quidam autem consueverunt eam vocare communi nomine politicam, eo quod est communis et
divitibus et pauperibus, ut patet in quarto politicae.
|#3 Deinde cum dicit: harum autem etc., comparat huiusmodi politias ad invicem.

232

