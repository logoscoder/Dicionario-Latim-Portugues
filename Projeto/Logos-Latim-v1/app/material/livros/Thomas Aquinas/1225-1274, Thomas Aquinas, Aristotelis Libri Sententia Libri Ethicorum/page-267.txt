|#2 Est ergo quaestio quid sit proportionale visioni in amicitia: utrum scilicet ipsum convivere; ut scilicet, sicut
amantes maxime delectantur in mutuo aspectu: (ita) amici maxime delectentur in mutuo convictu. Secundum
tamen aliam literam non inducitur hoc per modum quaestionis, sed per modum conclusionis: quae quidem litera
sic habet: iam igitur quemadmodum etc.. Et potest hoc concludi ex eo quod supra probatum est praesentiam
amicorum in omnibus esse delectabilem.
|#3
Deinde cum dicit communicatio enim etc., manifestat veritatem praemissae, sive quaestionis sive
conclusionis, triplici ratione. Quarum prima est, quia amicitia in communicatione consistit, ut patet ex his quae
dicta sunt in octavo. Maxime autem seipsos sibiinvicem communicant in convictu. Unde convivere videtur esse
maxime proprium et delectabile in amicitia.
|#4 Secundam rationem ponit ibi: et ut ad se ipsum etc..
Sicut enim homo se habet ad amicum, ut ex supra dictis patet.
Ad seipsum autem ita se habet, quod est sibi eligibile et delectabile quod sentiat se ipsum esse; ergo hoc etiam
est ei delectabile circa amicum.
Sed hoc fit in convivendo. Quia per mutuas operationes quas vident, seinvicem esse sentiunt. Convenienter ergo
amici appetunt adinvicem convivere.
|#5 Tertiam rationem ponit ibi, et quod aliquando est etc..
Quae sumitur ab experimento. Videmus enim quod homines volunt cum suis amicis conversari secundum
actionem in qua principaliter delectantur, quam reputant suum esse, et cuius gratia eligunt suum vivere, quasi ad
hoc totam vitam suam ordinantes.
|#6 Et inde est quod quidam cum amicis volunt simul potare. Quidam autem simul ludere ad aleas, quidam
autem simul exercitari, puta in torneamentis, luctationibus et aliis huiusmodi, vel etiam simul venari vel simul
philosophari, ita quod singuli in illa actione volunt commorari cum amicis, quam maxime diligunt inter omnia
huius vitae. Quasi enim volentes convivere cum amicis, huiusmodi actiones faciunt in quibus maxime
delectentur et in quibus reputant consistere totam vitam suam. Et in talibus actionibus communicant amicis,
quarum communicationem existimant esse convivere. Et sic patet quod convivere est eligibilissimum in amicitia.
|#7 Deinde cum dicit: fit igitur pravorum etc., concludit ex praemissis primo quidem circa pravos, quod eorum
amicitia est mala. Delectantur enim maxime in pravis operibus. Et in his sibiinvicem communicant.
Et cum sint instabiles, semper de malo in peius procedunt, quia unus efficitur malus accipiendo similitudinem
malitiae alterius.
|#8 Secundo ibi: quae autem eorum etc., concludit quantum ad bonos, quod amicitia virtuosorum est bona, et
semper bonis colloquiis in virtute coaugetur. Et ipsi amici fiunt meliores in hoc quod simul operantur et
seinvicem diligunt. Unus enim ab alio recipit exemplum virtuosi operis in quo sibi complacet.
Unde in proverbio dicitur, quod bona homo sumit a bonis.
|#9 Ultimo autem epilogando concludit, quod de amicitia in tantum dictum est, et quod consequenter dicendum
est de delectatione.
Et sic terminatur sententia noni libri.
|*ETH.10 : LIBER 10
|+1 Lectio 1
|#1 Post haec autem de delectatione etc..
Postquam Philosophus determinavit de virtutibus moralibus et intellectualibus, et etiam de continentia et amicitia
quae quamdam affinitatem cum virtute habent, in hoc decimo libro intendit determinare de fine virtutis.
Et primo quidem de fine virtutis qui est hominis in seipso. Secundo autem de fine virtutis in respectu ad bonum
commune, quod est bonum totius civitatis, ibi, utrum igitur si et de his etc..
Circa primum duo facit. Primo determinat de delectatione, quae a quibusdam esse ponitur finis virtutis; secundo
determinat de felicitate, quae secundum omnes est finis virtutis, ibi: dictis autem his quae circa virtutes etc..
Circa primum duo facit. Primo prooemialiter ostendit quod determinandum est de delectatione.
Secundo prosequitur suum propositum, ibi, eudoxus igitur delectationem etc..
Circa primum duo facit. Primo proponit quod intendit.

267

