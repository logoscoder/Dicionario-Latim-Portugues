uterque ad hoc intendat, ut obsequatur amico, non potest contingere quod exinde proveniant accusationes et
pugnae.
|#5 Nullus enim vult contristare eum qui se amat et sibi benefacit, sed, si sit gratus, ille qui recipit beneficium
studet ad retribuendum per aliud beneficium. Et si detur quod unus eorum sit superexcellens, quamvis non
tantum recipiat quantum impendit, tamen si sortitur illud quod appetit, non accusabit amicum suum. Hoc autem
quod ab utroque appetitur est bonum, idest conveniens et honestum; et hoc est illud quod non excedit facultatem
amici.
|#6 Deinde cum dicit: non omnino autem etc., ostendit qualiter se habeat circa amicitiam delectabilis. Et dicit
quod neque etiam in amicitiis quae sunt propter delectationem passim fiunt accusationes et querelae, etsi
aliquando contingant fieri. Si enim in mutua societate gaudent, uterque habet quod quaerit, scilicet
delectationem. Et ideo nullus est locus querelae. Si autem unus ab altero delectationem non recipiat, ridiculum
est quod ille alter eorum accuset illum qui delectationem non exhibet, cum in sua potestate habeat cum illo non
morari.
|#7 Deinde cum dicit: quae autem propter utile etc., ostendit qualiter se habeat in amicitia utilis.
Et dicit quod illa amicitia quae est propter utile, maxime patitur accusationes et querelas.
Illi enim qui utuntur se invicem ad utilitatem, semper pluri indigent quam eis detur, et existimant quod minus
recipiant quam eis conveniat. Et ideo conqueruntur quod non tanta recipiant quantis indigent; praesertim cum
sint tantorum digni. E contrario autem benefactores dicunt, quod non possunt ad tanta danda sufficere quantis
indigent illi qui ab eis bene patiuntur.
|#8 Deinde cum dicit: videtur autem, quemadmodum etc., assignat rationem, quare contingit querela in amicitia
utilis.
Et primo quantum ad aequales. Secundo quantum ad inaequales, ibi, differunt autem, et in his etc..
Circa primum duo facit. Primo assignat rationem.
Secundo movet dubitationem, ibi, dubitationem autem habet etc..
Circa primum duo facit: primo assignat rationem querelarum, quae sunt in amicitia utilis. Secundo docet
huiusmodi querelas vitare, ibi, potenti autem etc..
Circa primum duo facit. Primo proponit rationem. Secundo exponit quod dixerat, ibi, est autem legalis quidem
etc..
Dicit ergo primo, quod duplex est iustum. Unum quidem, quod non est scriptum sed rationi inditum, quod supra
nominavit iustum naturale. Aliud autem est iustum secundum legem scriptam, quod supra in quinto nominavit
iustum legale.
|#9 Et similiter est duplex utilitas, quam oportet in amicitiis consequi. Quarum una est moralis, quando scilicet
unus exhibet utilitatem alteri secundum quod pertinet ad bonos mores. Et haec utilitas respondet iusto non
scripto. Alia autem est utilitas legalis, prout scilicet unus exhibet utilitatem alteri, secundum quod est lege
statutum. Maxime igitur fiunt accusationes in amicitia utilis quando non secundum idem fit commutatio
utilitatis; puta cum unus exhibet utilitatem secundum exigentiam legis, alter vero requirit eam secundum
convenientiam bonorum morum. Et sic fit dissolutio amicitiae.
|#10 Deinde cum dicit: est autem legalis etc., manifestat quod dixerat.
Et primo quantum ad utilitatem legalem.
Secundo quantum ad moralem, ibi, moralis autem etc..
Dicit ergo primo, quod legalis utilitas consistit in dictis, idest in conventionibus, quae fiunt ex condicto
utriusque. Et haec est duplex.
Quaedam enim est omnino foralis, id est per modum emptionis et venditionis, quae scilicet est ex manu in
manum, scilicet cum aliquis statim accipit quod ei promittitur pro obsequio impenso. Alia autem est liberalior,
quae habet temporis dilationem, sed tamen determinatum est quid pro quo debeat dari.
Et sic non est dubium, sed manifestum, quid sit debitum, est tamen hic quaedam amicabilis dilatio eius quod
debetur. Et ideo apud quosdam talium, non oportet per aliquem iudicem iustitiam exhibere, sed fidelitatem
servant in commutationibus et aestimatur quod propter hoc sint diligendi.
|#11 Deinde cum dicit: moralis autem etc., exponit quae sit moralis utilitas. Et dicit, quod moralis utilitas non
consistit in dictis, id est in conventionibus quae fiunt ex condicto sed sicut consuevit aliquid gratis dari amico, ita
unus dat cuicumque alii sine pacto foris expresso; sed tamen quantum ad intentionem ille qui dat dignum reputat,
ut reportet aliquid aequale, vel etiam maius, ac si non esset gratis dans, sed accommodans. Si autem non hoc

240

