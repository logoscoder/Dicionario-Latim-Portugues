quod turpes delectationes non sunt vitandae, nisi propter hoc quod inducunt in maiores tristitias. Et sic patet,
quod delectatio non est per se bonum, quia quolibet modo esset eligenda.
|#7 Tertiam rationem ponit ibi, et circa multa etc..
Manifestum est enim, multa esse ad quae homo studeret, etiam si nulla delectatio ex his sequeretur: sicut videre,
recordari, scire, virtutem habere. Nihil autem differt ad propositum si ex his sequuntur delectationes, quia etiam
praedicta eligerentur nulla delectatione ab his consequente. Id autem quod est per se bonum tale est sine quo
nihil est eligibile ut patet de felicitate. Sic ergo delectatio non est per se bonum.
|#8 Ultimo autem epilogando concludit, quod manifestum videtur esse ex praemissis, quod delectatio non sit
per se bonum, et quod non omnis delectatio sit eligibilis. Et quod quaedam delectationes sunt eligibiles, quae vel
secundum seipsas differunt specie a malis delectationibus, vel secundum ea a quibus causantur. Et sic
sufficienter tractatum est de his, quae ab aliis dicuntur de delectatione et tristitia.
|+5 Lectio 5
|#1 Quid autem est vel quale quid etc..
Postquam Philosophus determinavit de delectatione secundum aliorum opinionem, hic determinat de ea
secundum veritatem.
Et primo ostendit delectationem non esse in genere motus, seu generationis sicut a Platonicis ponebatur. Secundo
determinat naturam et proprietatem ipsius, ibi, sensus autem omnis etc..
Circa primum duo facit. Primo dicit de quo est intentio, et modum agendi. Et dicit, quod manifestius fiet per
sequentia, quid sit delectatio, secundum genus suum, vel quale quid sit, idest utrum sit bona vel mala, si a
principio resumamus considerationem de ipsa.
|#2 Secundo ibi, videtur enim etc., exequitur propositum.
Et circa hoc tria facit. Primo praemittit quoddam principium necessarium ad propositum ostendendum. Secundo
ostendit propositum, ibi, propter quod neque motus etc.. Tertio concludit principale intentum, ibi, ex his autem
manifestum etc..
Dicit ergo primo, quod operatio sensus visus, quae dicitur visio est perfecta, secundum quodcumque tempus.
Non enim indiget aliquo posterius advenienti, quod perficiat eius speciem.
Et hoc ideo, quia visio completur in primo instanti temporis; si autem requireretur tempus ad eius
complementum, non quodcumque tempus ad hoc sufficeret; sed oporteret esse tempus determinatum, sicut
accidit in ceteris quae fiunt in tempore, quorum generatio certam temporis mensuram requirit. Sed visio statim in
momento perficitur. Et idem est de delectatione.
|#3 Delectatio enim est quoddam totum, idest completum in primo instanti quo incipit esse, ita quod non potest
accipi aliquod tempus in quo sit delectatio quod requirat amplius tempus ad speciem delectationis perficiendam,
sicut contingit in his quorum generatio est in tempore; potest enim accipi aliquod tempus generationis humanae
quod requirat amplius tempus ad speciem humanam perficiendam.
|#4 Deinde cum dicit propter quod neque motus etc., ostendit propositum duabus rationibus. Quarum prima talis
est. Omnis motus seu generatio perficitur in determinato tempore, in cuius parte nondum est motus perfectus.
Hoc autem non accidit circa delectationem. Ergo delectatio non est motus, neque generatio.
|#5 Circa hanc autem rationem primo ponit conclusionem; concludens ex praemisso principio, in quo virtualiter
tota ratio continetur, quod delectatio non est motus.
|#6 Secundo autem ibi: in tempore enim etc., ponit maiorem praemissae rationis; videlicet quod omnis motus
est in tempore, et omnis motus est alicuius finis, idest habens aliquem finem, ad quem ordinatur, ad quem
determinato tempore pervenit. Et hoc manifestat primo quidem circa generationem. Ars enim aedificativa perficit
suam operationem, quando perficit id quod intendit, scilicet domum; quod quidem facit in toto aliquo
determinato tempore, in cuius partibus omnes generationes sunt imperfectae, et differunt specie a tota
generatione completa, et etiam adinvicem. Cuius ratio est, quia generatio speciem recipit secundum formam,
quae est finis generationis.
|#7 Manifestum est autem quod aliud est forma totius et aliud sunt formae singularium partium. Unde et
generationes differunt specie abinvicem. Si enim aliquod templum aedificetur in aliquo determinato tempore, in
aliqua parte illius temporis componuntur lapides ad parietis constructionem.
In alia vero parte temporis virgantur columnae, idest in modum virgarum sculpuntur.
274

