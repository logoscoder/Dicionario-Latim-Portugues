quod ipse potest operari. Et si plura possit operari, quando reduxerit in antecedens, idest in id quod ei primo
operandum occurrit. Et hoc est quod eligitur, id scilicet quod primo operandum occurrit. Unde relinquitur quod
electio praesupponit determinationem consilii.
|#3 Secundo ibi: manifestum autem hoc etc., probat quod dixerat, per exemplum. Et dicit, quod hoc, scilicet
quod electio sequatur determinationem consilii, patet ex antiquis urbanitatibus, idest ex consuetudine antiquarum
civilitatum secundum quam reges non habebant dominativam potestatem in multitudine, ut facerent omnia, prout
eis videretur; sed erant rectores multitudinis ad quam pertinebat eligere ea quae a principibus consilio
determinata erant. Et ideo dicit, quod antiquitus reges annunciabant plebi ea quae ipsi elegerant per
determinationem sui consilii, ut scilicet plebs eligeret quod ab eis determinatum erat. Et hoc secutus fuit
Homerus, inducens principes Graecorum, ea quae in consilio determinaverant plebi annunciantes.
|#4 Deinde cum dicit: existente autem etc., ostendit ex praemissis quid sit electio. Et dicit, quod cum eligibile
nihil aliud sit, quam quiddam de numero eorum quae sunt in nostra potestate quod ex consilio desideratur,
consequens est, quod electio nihil aliud sit, quam desiderium eorum quae sunt in nostra potestate, ex consilio
proveniens. Est enim electio actus appetitus rationalis, qui dicitur voluntas. Ideo autem dixit electionem esse
desiderium consiliabile, quia ex hoc quod homo consiliatur pervenit ad iudicandum ea quae sunt per consilium
inventa ---, quod quidem desiderium est electio.
|#5 Ultimo autem ostendit qualis sit praedicta diffinitio de electione data. Et dicit, quod nunc est definita electio
tipo, id est figuraliter, non secundum quod est consuetum sibi determinare id quod est secundum subscriptionem,
idest secundum definitionem cuius singulae partes investigantur.
Sed universaliter tradita est definitio electionis.
Et dictum est circa qualia sit, scilicet circa ea quae sunt in nobis. Et supra etiam dictum est, quod est eorum quae
sunt ad finem, de quibus etiam est consilium.
|+10 Lectio 10
|#1 Voluntas autem quoniam quidem finis etc..
Postquam Philosophus determinavit de voluntario et electione, hic determinat de voluntate. Et circa hoc tria facit.
Primo proponit quod manifestum est de voluntate. Secundo inducit quamdam dubitationem, ibi: videtur autem
his quidem etc.. Tertio solvit, ibi, si autem utique, etc..
Dicit ergo primo, quod dictum est supra, quod voluntas sit ipsius finis. Et loquitur hic de voluntate secundum
quod nominat actum potentiae voluntatis. Cuiuslibet enim potentiae actus denominatus ab ipsa potentia respicit
id in quod potentia primo et per se tendit: sicut visio dicitur actus potentiae visivae in ordine ad visibilia. Et per
hunc modum intellectus dicitur respectu primorum principiorum ad quae primo et per se comparatur intellectiva
potentia; unde et voluntas dicitur proprie ipsorum finium, quos sicut principia quaedam primo et per se respicit
potentia voluntatis.
|#2 Deinde cum dicit: videtur autem etc., inducit quamdam dubitationem.
Et circa hoc tria facit. Primo enim proponit contrarias opiniones circa voluntatem. Et dicit, quod quibusdam
videtur, quod voluntas sit eius quod est per se bonum; aliis autem videtur, quod sit eius quod est apparens
bonum.
|#3 Secundo ibi: contingit autem etc., improbat primam positionem. Et dicit, quod illis qui dicunt quod nihil est
voluntabile, idest in quod fertur voluntas, nisi id quod est per se bonum, sequitur quod non sit voluntabile quod
vult ille qui non recte vult. Quia secundum eorum positionem sequeretur, si esset voluntabile, quod esset bonum.
Contingit autem quandoque, quod est malum. Non ergo semper voluntas est per se boni.
|#4 Tertio ibi: rursus autem etc., improbat secundam positionem. Et dicit, quod illis, qui dicunt quod voluntabile
sit apparens bonum, sequitur, quod nihil sit secundum naturam voluntabile, sed unicuique sit voluntabile id quod
sibi videtur. Diversis autem diversa videntur voluntabilia, et quandoque contraria. Sicut si non esset visibile
color, sed id quod videtur color, sequeretur quod nihil esset naturaliter visibile. Hoc autem est inconveniens.
Quia cuiuslibet potentiae naturalis est aliquod obiectum naturaliter determinatum. Non ergo verum est, quod
voluntas sit apparentis boni.
|#5 Deinde cum dicit: si autem utique haec etc., solvit praedictam dubitationem. Et primo ponit solutionem
secundum quamdam distinctionem.

72

