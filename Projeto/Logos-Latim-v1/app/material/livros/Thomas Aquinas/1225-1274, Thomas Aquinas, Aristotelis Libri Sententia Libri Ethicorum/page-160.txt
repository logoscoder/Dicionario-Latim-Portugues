scientia de necessariis est; alia autem pars potest dici rationativa, secundum quod ratiocinari et consiliari pro
eodem sumitur. Nominat enim consilium quamdam inquisitionem nondum determinatam, sicut et ratiocinatio.
Quae quidem indeterminatio maxime accidit circa contingentia, de quibus solis est consilium.
Nullus enim consiliatur de his quae non contingit aliter se habere; sic ergo sequitur quod ratiocinativum sit una
pars animae rationem habentis.
|#11 Videtur autem quod Philosophus hic determinat, dubitationem habere. Ipse enim in tertio de anima
distinguit intellectum in duo, scilicet in agens et possibile: et dicit quod agens est quo est omnia facere, possibilis
autem est quo est omnia fieri. Sic ergo tam intellectus agens quam possibilis secundum propriam rationem ad
omnia se habet. Esset ergo contra rationem utriusque intellectus, si alia pars animae esset quae intelligit
necessaria et quae intelligit contingentia.
|#12 Rursum, verum necessarium et verum contingens videntur se habere sicut perfectum et imperfectum in
genere veri. Eadem autem potentia animae cognoscimus perfecta et imperfecta in eodem genere, sicut visus
lucida et tenebrosa: multo igitur magis eadem potentia intellectiva cognoscit necessaria et contingentia.
|#13 Item, universalius se habet intellectus ad intelligibilia quam sensus ad sensibilia.
Quanto enim aliqua virtus est altior, tanto est magis unita. Sensus autem visus percipit et incorruptibilia, scilicet
caelestia corpora, et corruptibilia, scilicet inferiora: quibus proportionaliter respondere videntur necessarium et
contingens: multo igitur magis eadem intellectiva potentia cognoscit necessaria et contingentia.
|#14 Videtur etiam et probatio quam inducit, efficax non esse. Non enim quaelibet diversitas generis in obiectis
requirit diversas potentias, alioquin non eadem potentia visiva videremus plantas et alia animalia) sed sola illa
diversitas quae respicit formalem rationem obiecti: puta si esset diversum genus coloris vel luminis, oporteret
esse diversas potentias visivas. Obiectum autem intellectus proprium est quod quid est, quod est commune
omnibus et substantiis et accidentibus, licet non eodem modo.
Unde et eadem intellectiva potentia cognoscimus substantias et accidentia. Pari ergo ratione diversitas generis
necessariorum et contingentium non requirit diversas potentias intellectivas.
|#15 Haec autem dubitatio de facili solvitur si quis consideret quod contingentia dupliciter cognosci possunt.
Uno modo secundum rationes universales; alio modo secundum quod sunt in particulari. Universales quidem
igitur rationes contingentium immutabiles sunt, et secundum hoc de his demonstrationes dantur et ad scientias
demonstrativas pertinet eorum cognitio. Non enim scientia naturalis est solum de rebus necessariis et
incorruptibilibus, sed etiam de rebus corruptibilibus et contingentibus. Unde patet quod contingentia sic
considerata ad eandem partem animae intellectivae pertinent ad quam et necessaria, quam Philosophus vocat hic
scientificum; et sic procedunt rationes inductae.
Alio modo possunt accipi contingentia secundum quod sunt in particulari: et sic variabilia sunt nec cadit supra ea
intellectus nisi mediantibus potentiis sensitivis. Unde et inter partes animae sensitivas ponitur una potentia quae
dicitur ratio particularis, sive vis cogitativa, quae est collativa intentionum particularium; sic autem accipit hic
Philosophus contingentia: ita enim cadunt sub consilio et operatione. Et propter hoc ad diversas partes animae
rationalis pertinere dicit necessaria et contingentia, sicut universalia speculabilia et particularia operabilia.
|+2 Lectio 2
|#1 Sumendum ergo utriusque horum etc..
Postquam Philosophus distinxit partes animae rationem habentis secundum quod est necessarium ad propositum,
hic incipit agere de ipsis virtutibus intellectualibus quibus utraque pars animae rationalis perficitur.
Et primo determinat de singulis intellectualium virtutum. Secundo movet quamdam dubitationem de utilitate
ipsarum, ibi, dubitabit autem utique aliquis etc..
Circa primum duo facit. Primo investigat rationes accipiendi virtutes intellectuales. Secundo incipit de eis agere,
ibi, incipientes igitur superius etc..
Circa primum tria facit. Primo proponit communem rationem virtutis, prout in primo dictum est, quod virtus
alicuius est, quae opus eius bonum reddit. Secundo inquirit quid sit bonum opus animae rationem habentis,
quantum ad utramque partem, ibi: tria autem sunt in anima etc.. Tertio concludit quae vel quales sint virtutes
utriusque partis, ibi, secundum quos igitur etc..
|#2 Dicit ergo primo, quod ex quo positae sunt duae partes rationem habentis, cui attribuuntur virtutes
intellectuales, sumendum est, quis est optimus habitus utriusque praedictarum partium, quia talis habitus necesse
est quod sit virtus utriusque partis.

160

