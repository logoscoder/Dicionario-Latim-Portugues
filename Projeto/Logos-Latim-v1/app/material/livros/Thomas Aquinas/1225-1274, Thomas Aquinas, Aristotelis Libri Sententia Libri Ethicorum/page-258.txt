|#4 Tertio ibi, quemadmodum autem etc., probat quod supposuerat: scilicet quod ille qui amat id quod est
principalissimum in ipso scilicet intellectum vel rationem, maxime amat seipsum. Et hoc ostendit tribus
rationibus.
Quarum prima est, quod civitas maxime videtur esse id quod est principalissimum in ea, unde illud quod faciunt
in ea rectores civitatis dicitur tota civitas facere, et eadem ratio est de omni alia re ex pluribus constituta.
Unde et homo maxime est id quod est principale in eo, scilicet ratio vel intellectus; et sic ille qui diligit
intellectum vel rationem et ei largitur bona, maxime videtur esse philautus, idest amator sui.
|#5 Ibi: et continens etc..
Dicitur enim aliquis continens quasi se tenens et incontinens quasi se non tenens, et hoc inquantum homo retinet
intellectum sedendo (ad) eius iudicium per continentiam vel non retinet per incontinentiam, quasi unusquisque
homo sit hoc, idest suus intellectus. Et ita videtur quod ille homo vere se amet qui amat intellectum.
|#6 Tertiam rationem ponit ibi, et egisse videntur etc..
Et dicit, quod illa quae homines faciunt per rationem maxime videntur ipsimet fecisse et voluntarie facta esse:
quae autem homo facit per concupiscentiam vel iram quasi non videtur ipse fecisse propria voluntate, sed
extraneo motu ductus. Et sic patet quod homo est praecipue id quod est secundum intellectum et rationem. Unde
maxime se amat, quando amat intellectum et rationem.
|#7 Deinde cum dicit: quoniam quidem igitur etc., ostendit cui competit secundum praedictum modum esse
amatorem sui. Et dicit, manifestum esse ex praedictis, quod unusquisque est hoc, scilicet intellectus vel ratio. Vel
quia aliqua alia concurrunt ad esse hominis, potest dici quod homo maxime est hoc, scilicet intellectus vel ratio,
quia hoc est formale et completivum speciei humanae. Manifestum est etiam quod virtuosus maxime diligit hoc,
scilicet intellectum et rationem, quia totaliter conservat ipsum et in omnibus obedit ei.
Unde manifestum est quod virtuosus maxime est philautus, id est amator sui.
|#8 Deinde cum dicit secundum alteram speciem etc., ostendit hunc modum amandi se, differre specie a
praemisso. Et dicit quod virtuosus est amator sui secundum alteram speciem amandi se ab eo quod exprobratur,
ut supra dictum est. Et assignat duas differentias: quarum una est ex parte actionis.
Virtuosus enim amat seipsum inquantum vivit secundum rationem. Sed ille qui vituperatur vivit secundum
passionem. Sequitur enim passiones irrationabilis animae, ut supra dictum est. Alia vero differentia est ex parte
finis.
Nam virtuosus amat se ipsum in quantum sibi appetit id quod est simpliciter bonum, ille autem qui vituperatur
amat seipsum, inquantum appetit sibi id quod apparet bonum utile, cum tamen sit nocivum.
|#9 Deinde cum dicit: circa bonas quidem igitur actiones etc., ostendit quod amare seipsum hoc secundo modo
est laudabile.
Et primo ostendit propositum. Secundo excludit ab eo qui secundo modo amat seipsum id propter quod amator
sui vituperatur, ibi: verum enim quod de studioso etc..
Circa primum tria facit. Primo ostendit, quod ille qui amat seipsum secundum rationem est laudandus. Talis
enim, ut dictum est, ad hoc studet, ut superexcellat in operibus virtutum. Manifestum est autem quod omnes
acceptant et laudant illos qui student ad bonas actiones differenter ab aliis, idest superabundantius aliis: et sic
patet quod ille qui amat se secundum virtutem est laudabilis.
|#10 Secundo ibi: omnibus autem etc., ostendit quod etiam est utilis et sibi et aliis.
Dictum enim est quod ille qui amat se ipsum secundum virtutem studet superexcellenter bene agere. Si autem
omnes contenderent ad bonum, ita scilicet quod unusquisque intenderet excellere alium in bonitate optime
agendo, sequeretur quod omnes communiter haberent ea quibus indigent; quia unus alteri subveniret, et propria
uniuscuiusque fierent illa quae sunt maxima bonorum, scilicet virtutes.
|#11 Tertio ibi: quare bonum etc., infert duo corollaria ex praedictis. Quorum primum est oportunum esse quod
bonus amet se ipsum, quia bona agendo et se et alios iuvabit. Sed non oportet quod malus amet seipsum; quia
sequendo pravas passiones, et seipsum laedet privando se virtutibus, et proximos privando eos bonis
sensibilibus.
|#12 Secundo ponit ibi, malo quidem igitur etc..
Dicit quod in malo homine contraria sunt ea quae agit et quae oportet ipsum agere.
Agit enim contra intellectum et rationem.

258

