Quod quidem contingit eo quod natura, quae est causa huius iusti, eadem est ubique apud omnes, iustum vero
quod est ex positione alicuius civitatis vel principis apud illos tantum est virtuosum, qui subduntur iurisdictioni
illius civitatis vel principis. Alio modo manifestat hoc iustum secundum causam, cum dicit, quod iustum naturale
non consistit in videri vel non videri, idest non oritur ex aliqua opinione humana, sed ex natura. Sicut enim in
speculativis sunt quaedam naturaliter cognita, ut principia indemonstrabilia et quae sunt propinqua his; quaedam
vero studio hominum adinventa, ita etiam in operativis sunt quaedam principia naturaliter cognita quasi
indemonstrabilia principia et propinqua his, ut malum esse vitandum, nulli esse iniuste nocendum, non esse
furandum et similia, alia vero sunt per industriam hominum excogitata, quae dicuntur hic iusta legalia.
|#4 Est autem considerandum, quod iustum naturale est ad quod hominem natura inclinat.
Attenditur autem in homine duplex natura.
Una quidem, secundum quod est animal, quae est sibi aliisque animalibus communis; alia autem est natura
hominis quae est propria sibi inquantum est homo, prout scilicet secundum rationem discernit turpe et honestum.
Iuristae autem illud tantum dicunt ius naturale, quod consequitur inclinationem naturae communis homini et aliis
animalibus, sicut coniunctio maris et feminae, educatio natorum, et alia huiusmodi. Illud autem ius, quod
consequitur propriam inclinationem naturae humanae, inquantum scilicet homo est rationale animal, vocant ius
gentium, quia eo omnes gentes utuntur, sicut quod pacta sint servanda, quod legati etiam apud hostes sint tuti, et
alia huiusmodi. Utrumque autem horum comprehenditur sub iusto naturali, prout hic a Philosopho accipitur.
|#5 Secundo ibi: legale autem etc., manifestat iustum legale. Et videtur ponere tres differentias huius iusti.
Quarum prima est: cum universaliter vel communiter aliquid lege ponitur; et quantum ad hoc dicit quod legale
iustum dicitur quod ex principio quidem, scilicet antequam lege statuatur, nihil differt utrum sic vel aliter fiat:
sed quando iam ponitur, idest statuitur lege, tunc differt, quia hoc servare est iustum, praeterire iniustum. Sicut in
aliqua civitate statutum est quod captivus redimatur mna, quocumque scilicet certo pretio, et quod sacrificetur
capra, non autem quod sacrificentur duae oves.
|#6 Alia vero differentia iusti legalis est, secundum quod aliquid lege statuitur in aliquo singulari; puta cum
civitas vel princeps alicui personae concedit aliquod privilegium, quod dicitur lex privata. Et quantum ad hoc
dicit: quod adhuc sunt iusta legalia, non solum illa quae communiter statuuntur, sed quaecumque homines
ponunt pro lege in aliquibus singularibus; sicut in quadam civitate statutum est quod sacrificetur cuidam mulieri,
nomine brasidae, quae magnam utilitatem civitati attulerat.
|#7 Tertia differentia iusti legalis est, prout sententiae a iudicibus datae dicuntur quaedam iusta legalia. Et
quantum ad hoc subdit, quod etiam sententialia sunt iusta legalia.
|#8 Est autem hic considerandum, quod iustum legale sive positivum oritur semper a naturali, ut tullius dicit in
sua rhetorica.
Dupliciter tamen aliquid potest oriri a iure naturali. Uno modo sicut conclusio ex principiis; et sic ius positivum
vel legale non potest oriri a iure naturali; praemissis enim existentibus, necesse est conclusionem esse; sed cum
iustum naturale sit semper et ubique, ut dictum est, hoc non competit iusto legali vel positivo. Et ideo necesse est
quod quicquid ex iusto naturali sequitur, quasi conclusio, sit iustum naturale; sicut ex hoc quod est nulli esse
iniuste nocendum, sequitur non esse furandum, quod item ad ius naturale pertinet.
Alio modo oritur aliquid ex iusto naturali per modum determinationis; et sic omnia iusta positiva vel legalia ex
iusto naturali oriuntur. Sicut furem esse puniendum est iustum naturale, sed quod sit etiam puniendum tali vel
tali poena, hoc est lege positum.
|#9 Attendendum est etiam quod iustum legale dupliciter oritur a naturali secundum modum praedictum. Uno
modo cum permixtione. Alio modo sine permixtione alicuius humani erroris, et hoc etiam exempla Aristotilis
demonstrant; naturaliter enim iustum est quod civi non ob suam culpam oppresso subveniatur et per consequens
quod captivus redimatur: taxatio autem pretii, quae pertinet ad iustum legale, procedit ex praedicto iusto naturali
absque omni errore. Est etiam naturale iustum quod benefactori honor exhibeatur; sed quod honor divinus
exhibeatur homini est ex errore humano et tale est quod sacrificetur brasidae. Sententialia vero iusta sunt
applicationes iustorum legalium ad particularia facta.
|#10 Deinde cum dicit: videtur autem etc., excludit errorem contra praedictam divisionem.
Et circa hoc tria facit. Primo proponit errorem cum sua ratione. Secundo solvit, ibi, hoc autem non est etc.. Tertio
movet quamdam quaestionem ex solutione ortam.
Dicit ergo primo quod quibusdam visum est quod omnia iusta sint talia, scilicet lege posita, ita quod nihil sit
iustum naturale.

146

