opinioni Philosophorum ponentium bona animae esse principalissima, per hoc quod felicitatem posuimus circa
operationem animae, sed etiam per hoc, quod ipsam operationem posuimus felicitatem.
|#7 Deinde cum dicit: consonat autem etc., ostendit quod praemissae sententiae convenit illud etiam in quo
omnes de felicitate conveniunt.
Dictum est enim supra, quod bene vivere et bene operari idem existimant omnes ei quod est felicem esse. Et huic
rationi, id est notificationi felicitatis, convenit praedicta assignatio; quia fere nihil aliud videtur esse bona vita
quam bona operatio, qualis videtur esse felicitas.
Vivere enim dicuntur illa quae ex se moventur ad operandum.
|#8 Deinde cum dicit: videntur autem et quaesita etc., ostendit quod praemissae sententiae conveniunt etiam ea
in quibus alii differunt.
Et circa hoc tria facit. Primo proponit ea in quibus homines differunt circa felicitatem.
Secundo ostendit, quod singula eorum praemissae sententiae conveniunt, ibi, dicentibus quidem igitur etc.; tertio
movet ex praemissis quamdam quaestionem, et solvit, ibi, unde et quaeritur, etc..
Circa primum tria facit. Primo proponit quod intendit; scilicet quod omnia quae sunt a diversis diversimode circa
felicitatem quaesita, videntur existere dicto, idest salvari cum praedicta opinione.
|#9 Secundo ibi: his quidem enim etc., ponit diversas opiniones de felicitate. Quarum prima est quod felicitas sit
virtus. Et haec subdividitur in tres positiones: quidam enim posuerunt quod universaliter quaelibet virtus sit
felicitas, vel specialiter virtus moralis, quae est perfectio appetitus rectificati per rationem. Quibusdam vero
videtur quod felicitas sit prudentia, quae est perfectio practicae rationis; aliis autem videtur, quod felicitas sit
sapientia, quae est perfectio summa rationis speculativae.
|#10 Secunda opinio est quod omnia ista vel aliquod horum sit felicitas, sed oporteat adiungi voluptatem; et
haec subdividitur in duas: nam quidam posuerunt virtutem cum voluptate quasi ex aequo esse felicitatem, alii
vero posuerunt, quod felicitas est virtus non sine voluptate, quasi secundario se habente ad felicitatem.
|#11 Tertia opinio est, quod quidam cum his comprehenderunt ad complementum felicitatis abundantiam
exteriorum bonorum, puta divitiarum, honorum et aliorum huiusmodi.
|#12 Tertio ibi: horum autem haec quidem etc., assignat differentiam opinantium praedicta.
Et dicit quod quaedam praedictorum, scilicet quod voluptas et divitiae requirantur ad felicitatem, dixerunt multi,
idest vulgares homines, et antiqui viri, qui scilicet minus erant in talibus exercitati; alia vero, scilicet quod in
bonis animae esset felicitas, dixerunt pauci et gloriosi viri, idest in scientia famosi.
Non est autem probabile, quod aliqui eorum in omnibus erraverint, sed quilibet eorum in uno vel in pluribus
recte sensit.
|#13 Deinde cum dicit: dicentibus quidem igitur etc., ostendit quod praedictae opiniones conveniunt cum
praemissa assignatione felicitatis.
Et primo ostendit hoc de prima opinione, quae posuit virtutem esse felicitatem. Secundo de secunda, quae addidit
voluptatem, ibi: est autem et vita ipsorum etc.. Tertio de tertia, quae addidit exteriora bona, ibi: videtur tamen et
eorum etc..
Circa primum duo facit: primo ostendit (in) quo prima opinio conveniat cum sua sententia; secundo ostendit in
quo sua sententia melior sit.
Dicit quod illis qui dicunt felicitatem esse virtutem omnem vel aliquam concordat ratio felicitatis superius posita,
quod scilicet sit operatio secundum virtutem. Manifestum est enim quod operatio secundum virtutem est aliquid
virtutis.
|#14 Deinde cum dicit: differt autem etc., ostendit quod suum dictum melius sit.
Et primo per rationem. Secundo per humanam consuetudinem, ibi: quemadmodum autem etc..
Dicit ergo primo, quod sicut non parum differt in exterioribus rebus quod optimum ponatur in possessione
alicuius rei vel in usu eius, qui est manifeste melior cum sit possessionis finis, ita etiam se habet circa habitum
virtutis et operationem, quae est usus eius qui melior est. Potest enim esse habitus in eo qui nullum bonum facit,
sicut in dormiente, vel in eo qui qualitercumque est otiosus. Sed de operatione non est hoc possibile. Ex
necessitate enim sequitur, quod ille operetur cui inest operatio et quod bene operetur si insit ei operatio
secundum virtutem. Unde operatio secundum virtutem est perfectior quam ipsa virtus.
|#15 Deinde cum dicit quemadmodum autem etc., manifestat idem per consuetudines humanas.

23

