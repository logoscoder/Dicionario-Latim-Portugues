addiscit, potest mensurari secundum pecuniam nec potest discipulus aequivalens pretium Magistro reddere; sed
forte reddendum est illud quod sufficit, sicut etiam Deo et parentibus.
|#12 Deinde cum dicit: non tali autem etc., ostendit qualiter fiat recompensatio in aliis amicitiis.
Et circa hoc tria facit. Primo proponit quod intendit. Secundo probat propositum, ibi, quantum enim etc.. Tertio
respondet tacitae quaestioni, ibi, oportet autem forte etc..
Dicit ergo primo, quod si non sit talis datio, quod scilicet aliquis det amico propter seipsum sed in aliquo
recipiendo sit dantis intentio, oportet quod fiat retributio quae videatur ambobus digna, scilicet et danti et
accipienti.
Et si hoc non contingat, debet aestimare dignam compensationem ille qui prius habuit beneficium. Et hoc non
solum est necessarium, sed etiam iustum.
|#13 Deinde cum dicit quantum enim utique etc., probat propositum.
Et primo per rationem. Secundo per auctoritatem legis, ibi, alicubi autem etc..
Dicit ergo primo, quod quantum aliquis est adiutus per beneficium amici in amicitia utilis, aut quantum acceptat
delectationem in amicitia delectabilis, tantum dignum est quod recompenset, quia sic etiam videtur fieri in
emptionibus, quod scilicet quantum aliquis aestimat rem, pro tanto emat eam. Quantum autem aliquis sit adiutus
ex beneficio, vel quantum acceptet delectationem, ipse maxime scire potest qui est adiutus vel delectatus. Et ideo
necessarium et iustum est quod eius existimationi committatur recompensatio.
|#14 Deinde cum dicit: alicubi autem etc., ostendit idem ex auctoritate legis. Et dicit quod in aliquibus
civitatibus lege statuitur, quod non fiat aliqua vindicta circa voluntarias conventiones si postea aliquis eorum se
deceptum reputet, quasi oporteat ut, si aliquis voluntarie credidit alicui beneficium suum vel obsequium, quod
solvatur secundum eius iudicium cui credidit secundum modum primae communicationis. Existimant enim
legislatores quod ille cui a principio concessum est, magis iuste debet ordinare recompensationem quam ille qui
ei concessit. Et hoc ideo, quia multa sunt quae non aequaliter appretiantur illi qui iam habent ea et illi qui de
novo volunt ea accipere. Videtur enim singulis quod propria bona quae dant sint digna multo pretio.
Sed tamen retributio debet fieri in tantum quantum aestimant recipientes.
|#15 Deinde cum dicit: oportet autem etc., respondet tacitae quaestioni dicens, quod ille qui recipit beneficium
debet appretiare ipsum non secundum hoc quod ei videtur dignum postquam iam habet, sed quantum
appretiabatur antequam haberet. Solent enim homines appretiari bona temporalia adepta minus quam quando ea
non habita cupiebant, et praecipue in necessitate existentes.
|+2 Lectio 2
|#1 Dubitationem autem habent etc..
Postquam Philosophus ostendit quod amicitia conservatur per recompensationem proportionalem, hic movet
quasdam dubitationes circa beneficia amicorum et recompensationes eorundem.
Et primo movet dubitationes. Secundo solvit eas, ibi, igitur omnia talia etc..
Circa primum movet tres dubitationes.
Quarum prima est: utrum circa omnia oportet magis beneficia patri (attribuere) et oboedire ei quam
quibuscumque personis aliis, vel circa quaedam sit magis obediendum aliis: puta quod laborans, idest infirmus,
magis debet obedire medico quam patri; et homo bellicosus magis debet ordinari praecepto ducis exercitus quam
praecepto patris. Secunda dubitatio est, utrum aliquis magis debeat ministerium exhibere amico suo vel homini
virtuoso.
Tertia dubitatio est utrum homo debeat magis retribuere benefactori pro gratia suscepta quam dare amico, si ita
contingat quod homo non possit utrique satisfacere.
|#2 Deinde cum dicit igitur omnia talia etc., solvit praedictas quaestiones.
Et primo solvit in generali; secundo solvit in speciali, ibi: et beneficia quidem etc..
Dicit ergo primo, quod omnia huiusmodi determinare per certitudinem non est facile, quia circa praedicta potest
attendi differentia multipliciter et secundum omnem modum: scilicet secundum magnitudinem et parvitatem,
puta quod aliquis est virtuosus, vel amicus, vel benefactor, vel multum vel parum. Et similiter quandoque est
differentia secundum bonum et necessarium: puta ministrare virtuoso seu amico videtur esse melius, sed
ministrare benefactori videtur esse magis necessarium.
Hoc tamen in talibus est manifestum quod non omnia sunt eidem exhibenda; sed quaedam eis, quaedam aliis.
|#3 Deinde cum dicit: et beneficia quidem etc., solvit praemissas quaestiones in speciali.

245

