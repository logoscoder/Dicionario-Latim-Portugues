Immo absolute eis conveniunt, sicut patet circa omnes virtutes. Unde relinquitur quod verecundia non proprie
conveniat virtuoso.
|#14 Tertiam obviationem ponit ibi, si autem inverecundia etc..
Posset enim aliquis concludere quod quia inverecundia et non verecundari de turpi operatione est quiddam
pravum, quod propter hoc verecundari sit virtuosum.
|#15 Sed ipse dicit hoc non esse necessarium: quia utrumque, scilicet tam verecundia quam inverecundia,
supponit operationem turpem, quae non competit virtuoso. Qua tamen supposita, convenientius est quod eam
aliquis aspernetur per verecundiam quam quod de ea non curet per inverecundiam. Ex his etiam apparet quod
verecundia non sit virtus; nam si esset virtus, inesset virtuoso.
|#16
Est autem attendendum quod supra posuit passionem laudabilem, scilicet Nemesym, de qua hic
mentionem non facit quia non est intentionis suae de his passionibus hic determinare: hoc enim magis pertinet ad
rhetoricam, ut patet in II rhetoricae.
Unde nec hic de verecundia determinavit nisi ostendens eam non esse virtutem, et relinquitur idem intelligendum
de Nemesi.
|#17 Deinde cum dicit: non est autem etc., inducit simile de continentia; quae cum sit laudabilis, non est virtus,
sed habet aliquid virtutis admixtum. Continens enim sequitur rationem rectam, quod pertinet ad virtutem. Patitur
tamen concupiscentias pravas vehementes, quod pertinet ad defectum virtutis. Et de his dicetur infra in septimo.
Satis autem convenienter inducit similitudinem de continentia, quia verecundia maxime requiritur ubi abundant
passiones pravae, quod convenit continentibus, ut dictum est.
|#18 Ultimo autem continuat se ad sequentia, dicens quod dicendum est deinceps de iustitia. Et in hoc
terminatur sententia quarti libri.
|*ETH.5 : LIBER 5
|+1 Lectio 1
|#1 De iustitia autem et iniustitia etc..
Postquam Philosophus determinavit de virtutibus moralibus quae sunt circa passiones, hic determinat de virtute
iustitiae quae est circa operationes; et dividitur in partes duas.
In prima determinat de iustitia proprie dicta. In secunda determinat de iustitia metaphorica, ibi, utrum autem
contingit sibiipsi iniustum facere etc..
Circa primum duo facit. Primo determinat de virtute iustitiae. Secundo determinat de quadam virtute, scilicet
epiichia, quae est communis iustitiae directiva, ibi: de epiikya vero etc..
Circa primum duo facit. Primo dicit de quo est intentio. Secundo exequitur propositum, ibi, videmus utique etc..
Circa primum duo facit. Primo dicit de quo intendat, quia de iustitia et iniustitia. Et proponit tria circa iustitiam
consideranda, in quibus differt iustitia a supradictis virtutibus.
|#2 Quorum primum, tangit cum dicit quod intendendum est circa quales operationes sint iustitia et iniustitia.
Virtutes enim et vitia de quibus supra dictum est, sunt circa passiones; quia scilicet in eis principaliter
consideratur qualiter homo interius afficiatur secundum passiones; sed quid exterius operetur, non consideratur
nisi ex consequenti, inquantum scilicet operationes exteriores ex interioribus passionibus proveniunt.
Sed circa iustitiam et iniustitiam praecipue attenditur quid homo exterius operatur. Qualiter autem afficiatur
interius non consideratur nisi ex consequenti, prout scilicet aliquis iuvatur vel impeditur circa operationem.
Secundum autem tangit cum dicit et qualis medietas est iustitia et iustum, quod scilicet est obiectum iustitiae. In
praehabitis enim virtutibus accipitur medium rationis et non rei. Sed in iustitia accipitur medium rei, ut infra
dicetur.
Tertium autem tangit cum dicit et quorum est medium. Quaelibet enim supradictarum virtutum est medium
duorum vitiorum; iustitia autem non est medium duarum malitiarum ut infra patebit.
|#3 Secundo ibi: intentio autem etc., ostendit secundum quem modum tractanda sunt praedicta. Et dicit quod
intendendum est tractare de iustitia secundum eamdem artem, secundum quam tractatum est de praedictis
virtutibus, scilicet figuraliter et aliis huiusmodi modis.
|#4 Deinde cum dicit: videmus utique etc., incipit determinare de iustitia.

126

