amicitia neque iustitia, quia non communicant in operatione humanae vitae. Et similiter non est amicitia ad
equum vel bovem, quamvis sint animata. Et ita etiam non est amicitia Domini ad servum inquantum est servus,
quia non habent aliquid commune sed totum bonum servi est Domini, sicut totum bonum instrumenti est
artificis. Servus enim est quasi instrumentum animatum, sicut et e converso instrumentum est quasi servus
inanimatus.
|#13 Deinde cum dicit secundum quod quidem igitur etc., ostendit qualiter sit intelligendum quod dictum est. Et
dicit, quod secundum praemissa non est amicitia Domini ad servum inquantum est servus, est tamen amicitia ad
ipsum inquantum est homo. Potest enim esse aliqua iustitia cuiuslibet hominis ad omnem hominem, in quantum
possunt communicare in aliqua lege et in aliqua compositione, idest in aliquo pacto vel promisso, et per hunc
etiam modum potest esse amicitia Domini ad servum inquantum est homo. Et sic patet, quod in tyrannide, in qua
principes utuntur subditis ut servis, parum est de amicitia et iustitia.
|#14 Deinde cum dicit: quae autem in democratiis etc., ostendit in qua corruptarum politiarum sit plurimum de
amicitia. Et dicit, quod in democratia: quia in hac politia illi qui principantur in multis intendunt ad commune
bonum, inquantum volunt aequari populares insignibus, intendentes principaliter ad bonum popularium.
Oligarchia autem medio modo se habet: quia neque intendit ad bonum multitudinis sicut democratia, neque ad
bonum unius tantum sicut tyrannis, sed ad bonum paucorum.
|+12 Lectio 12
|#1 In communicatione quidem igitur etc..
Postquam Philosophus distinxit species amicitiae, secundum species politicae et oeconomicae communicationis,
hic subdividit praedictas amicitiarum species. Et circa hoc duo facit. Primo ponit commune principium dividendi
amicitias; secundo specialiter agit de quibusdam amicitiis, ibi, sed et cognata videtur etc..
Circa primum tria facit. Primo proponit commune principium distinguendi amicitias: concludens ex praemissis,
quod sicut supra dictum est, omnis amicitia in communicatione consistit.
|#2 Secundo ibi: dividet autem utique etc., distinguit secundum communicationem species amicitiae, de quibus
minus videtur. Et dicit, quod secundum diversitatem communicationis potest aliquis distinguere abinvicem et ab
aliis amicitiam cognatam, idest quae est inter consanguineos, et ethairicam, id est quae est inter connutritos.
Cognati enim communicant in origine, etairi autem in nutritione.
|#3 Tertio ibi: politicae autem etc., distinguit secundum hoc amicitias, de quibus magis videtur. Et dicit quod
amicitiae politicae, idest quae sunt inter concives, et quae sunt contribulium, idest inter homines eiusdem tribus,
et quae sunt connavigantium, idest inter eos qui simul navigant, et quaecumque aliae tales, puta commilitantium
vel constudentium, magis habent similitudinem communicationis quam cognata et etayrica; in his enim amicitiis
manifeste confiteri oportet, quod ratio amicitiae sit communicatio. Inter quas et potest ordinari amicitia quae est
inter eos qui simul peregrinantur. Sed in amicitia cognata et ethayrica non est aliquid praesens et permanens id in
quo communicatur, unde magis latet.
|#4 Deinde cum dicit: sed et cognata etc., determinat specialiter de quibusdam amicitiis.
Et primo de amicitia cognata. Secundo de amicitia quae est inter virum et uxorem ibi, viro autem et uxori etc..
Circa primum duo facit. Primo distinguit cognatam amicitiam. Secundo proprietates partium singularium
assignat, ibi, est autem ad parentes quidem etc..
Circa primum tria facit. Primo agit de amicitia patris ad filium. Secundo de amicitia fratrum adinvicem, ibi,
fratres autem adinvicem etc.. Tertio de amicitia aliorum consanguineorum, ibi: nepotes autem etc..
Circa primum tria facit. Primo proponit, quomodo se habeat paterna amicitia ad alias consanguineorum
amicitias. Et dicit quod cum amicitia cognatorum videatur esse multifaria, idest in multas species divisa propter
diversos consanguinitatis gradus, omnes tamen huiusmodi amicitiae dependent ex paterna sicut ex principio, ut
ex sequentibus patebit.
|#5 Secundo ibi, parentes quidem enim etc., assignat rationem huius amicitiae. Et dicit, quod parentes diligunt
filios eo quod sunt aliquid ipsorum. Ex semine enim parentum filii procreantur. Unde filius est quodammodo
pars patris ab eo separata. Unde haec amicitia propinquissima est dilectioni qua quis amat seipsum, a qua omnis
amicitia derivatur, ut in nono dicetur. Unde rationabiliter paterna amicitia ponitur esse principium. Filii autem
diligunt parentes, inquantum habent esse ab eis, sicut si pars separata diligeret totum a quo separatur.
|#6 Tertio ibi: magis autem sciunt etc., comparat amicitiam paternam ad filialem.

236

