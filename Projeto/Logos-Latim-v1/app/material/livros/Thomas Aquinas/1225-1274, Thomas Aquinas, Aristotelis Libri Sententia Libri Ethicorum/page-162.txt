Et secundum hoc determinatur veritas rationis practicae secundum concordiam ad appetitum rectum. Ipsa autem
veritas rationis practicae est regula rectitudinis appetitus, circa ea quae sunt ad finem. Et ideo secundum hoc
dicitur appetitus rectus qui persequitur quae vera ratio dicit.
|#9 Videtur etiam hic esse dubium de hoc, quod prosequitur de speculativo et practico intellectu quasi de
duabus partibus supra positis, scilicet scientifico et ratiocinativo, cum tamen supra dixit esse diversas partes
animae scientificum et rationativum, quod de intellectu speculativo et practico ipse negat in III de anima.
Dicendum est ergo quod intellectus practicus principium quidem habet in universali consideratione, et secundum
hoc est idem subiecto cum speculativo, sed terminatur eius consideratio in particulari operabili.
Unde Philosophus dicit in tertio de anima, quod ratio universalis non movet sine particulari, et secundum hoc
rationativum ponitur diversa pars animae a scientifico.
|#10 Deinde cum dicit: actus quidem igitur etc., ostendit quomodo utraque ratio se habeat ad actum.
Et circa hoc tria facit. Primo ostendit quod mens est principium actus; secundo quae mens, ibi: mens autem ipsa
etc.. Tertio ostendit circa qualia mens sit principium actus, ibi: non est autem eligibile etc..
Concludit ergo primo ex his quae supra dicta sunt, quod ex quo electio est appetitus consiliativus, sequitur, quod
sit actus principium unde motus, idest per modum causae efficientis, sed non cuius gratia, idest per modum
causae finalis. Dictum est enim in tertio de anima, quod appetitus est movens in animalibus. Sed ipsius electionis
sunt principia appetitus et ratio quae est gratia alicuius, id est quae ordinatur ad aliquod operabile sicut ad finem.
Est enim electio appetitus eorum quae sunt ad finem. Unde ratio proponens finem, et ex eo procedens ad
ratiocinandum et appetitus tendens in finem comparantur ad electionem per modum causae. Et inde est, quod
electio dependet et ab intellectu sive mente et ab habitu morali, qui perficit vim appetitivam, ita quod non est
sine utroque eorum.
|#11 Et hoc probat per signum. Effectus enim electionis est actio, ut dictum est.
Actio autem bona et contrarium in actione, idest mala actio, non potest esse sine mente et more, id est sine
morali quacumque dispositione ad appetitum pertinente. Unde nec electio bona vel mala est sine mente et more.
|#12 Deinde cum dicit: mens autem ipsa etc., ostendit, quae mens vel ratio sit principium actus.
Et primo ostendit propositum. Secundo infert quoddam corollarium ex dictis, ibi, propter quod, vel appetitivus
etc..
Dicit ergo primo, quod quamvis mens sit principium actus, tamen mens ipsa, secundum se absolute considerata
idest ratio speculativa, nihil movet, quia nihil dicit de imitabili et fugiendo, ut dicitur in III de anima, et sic non
est principium alicuius actus; sed solum illa quae est gratia huius, idest quae ordinatur ad aliquod particulare
operabile sicut ad finem; et haec est mens vel ratio practica, quae quidem non solum principatur activae
operationi, quae non transit in exteriorem materiam, sed manet in agente ut concupiscere et irasci: sed etiam
factivae, quae transit in exteriorem materiam sicut urere et secare.
|#13 Et hoc probat per hoc, quod omnis faciens, puta faber aut aedificator, facit suum opus gratia huius, idest
propter finem, et non propter finem in universali, sed ad aliquid particulare quod est factum, idest constitutum in
exteriori materia, puta cultellus, aut domus; et non est finis aliquid actum, idest aliquid agibile in agente existens,
puta recte concupiscere aut irasci; facit etiam omnis faciens propter aliquid factum quod est alicuius, id est quod
habet aliquem usum, sicut usus domus est habitatio; et talis quidem est finis facientis, scilicet factum et non
actum. Ideo autem non actum, quia in agibilibus ipsa bona actio est finis, puta bene concupiscere vel bene irasci.
Et sicut mens practica est gratia huius finis vel facti vel actionis, ita etiam appetitus est alicuius particularis finis.
|#14 Deinde cum dicit propter quod etc., infert quoddam corollarium ex praemissis.
Quia enim electio est principium actus et electionis principia sunt appetitus et ratio sive intellectus aut mens,
quae mediante electione sunt principia actus, consequens est quod electio vel sit intellectus appetitivus, ita
scilicet quod electio sit essentialiter actus intellectus, secundum quod ordinat appetitum; vel sit appetitus
intellectivus, ita scilicet quod electio sit essentialiter actus appetitus, secundum quod dirigitur ab intellectu. Et
hoc verius est: quod patet ex obiectis.
Obiectum enim electionis est bonum et malum, sicut et appetitus; non autem verum et falsum, quae pertinent ad
intellectum. Et tale principium est homo, scilicet agens, eligendo per intellectum et appetitum.
|#15 Deinde cum dicit: non est autem eligibile etc., ostendit circa qualia mens sit principium actus per
electionem. Et dicit quod nihil factum, idest nullum praeteritum est eligibile, sicut nullus eligit ilion, idest troiam
fuisse captam. Cuius ratio est, quia electio est appetitus praeconsiliati, ut dictum est. Nullus enim consiliatur de
facto, id est de praeterito, sed de futuro. Et hoc probat: consilium non est nisi de aliquo contingenti, ut supra
habitum est. Factum autem id est praeteritum, non est contingens, quia non contingit ipsum non fieri, idest quod
162

