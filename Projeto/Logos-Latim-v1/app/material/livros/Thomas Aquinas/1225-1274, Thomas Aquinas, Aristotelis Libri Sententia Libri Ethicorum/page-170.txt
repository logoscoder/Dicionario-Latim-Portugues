sensibus, etiam ipsa quae manifestissima sunt sensui, ex quibus mundus constat, scilicet caelestia corpora, sunt
homine potiora, sive comparemus corpus corpori, sive comparemus substantias moventes animae humanae.
|#7 Deinde cum dicit: ex dictis utique manifestum etc., concludit veritatem intentam, scilicet quod sapientia sit
scientia et intellectus, ut prius dictum est, non circa quaecumque, sed circa honorabilissima.
Et hoc est ex dictis manifestatum, quia, si aliqua scientia esset honorabilior, hoc praecipue conveniret politicae et
prudentiae, quod supra est improbatum.
|#8 Deinde cum dicit propter quod Anaxagoram etc., infert quoddam corollarium ex praemissis; per quod
manifestantur quaedam quae dicta sunt.
Et circa hoc duo facit. Primo inducit corollarium.
Secundo manifestat quandam partem ipsius, ibi: neque enim prudentia etc..
Dicit ergo primo quod quia prudentia est circa bona humana sapientia autem circa ea quae sunt homine meliora,
inde est, quod homines dicunt Anaxagoram, et quemdam alium Philosophum qui vocabatur thales, et alios
similes esse quidem sapientes, non autem prudentes, eo quod homines vident eos ignorare ea quae sunt sibi ipsis
utilia, et dicunt eos scire quaedam superflua, id est inutilia, et admirabilia, quasi excedentia communem
hominum notitiam, et difficilia, quia indigent diligenti inquisitione, et divina propter nobilitatem naturae.
|#9 Ponit autem specialiter exemplum de thale et Anaxagora, qui specialiter super hoc reprehensi fuerunt. Cum
enim thales exiret domum, ut astra consideraret, incidit in foveam; eoque lugente, dixit ad eum quaedam vetula:
tu quidem, o thales, quae ante pedes nequis videre et quae in caelo sunt putas cognoscere?p Anaxagoras etiam,
cum nobilis et dives esset, paterna bona suis dereliquit, et speculationi naturalium se dedit, non curans de
politicis, unde ut negligens reprehendebatur.
Et dicenti sibi: non est tibi curae patria?, respondit: mihi patria valde curae est, ostenso caelo.
|#10 Ideo autem homines dicunt eos scire inutilia, quia non inquirunt de bonis humanis, propter quod etiam non
dicuntur esse prudentes. Nam prudentia est circa bona humana, de quibus contingit consiliari. Prudentis autem
maxime videtur esse opus bene consiliari.
Nullus autem consiliatur de necessariis, quae impossibile est aliter se habere, cuiusmodi sunt res divinae de
quibus sapientes praedicti considerant. Neque etiam potest esse consilium de quibuscumque rebus non ordinatis
ad aliquem finem, qui est operabile bonum, de quibus considerant scientiae speculativae, etiam si sint circa
corruptibilia. Ille autem est simpliciter bonus consiliator, et per consequens prudens, qui ratiocinando potest
coniicere quid sit optimum homini ad operandum.
|#11 Deinde cum dicit neque enim prudentia etc., manifestat quiddam quod dixerat, assignans scilicet rationem
quare prudentia sit circa operabilia. Prudentia enim non considerat solum universalia, in quibus non est actio; sed
oportet quod cognoscat singularia, eo quod est activa, idest principium agendi. Actio autem est circa singularia.
Et inde est, quod quidam non habentes scientiam universalium sunt magis activi circa aliqua particularia, quam
illi qui habent universalem scientiam, eo quod sunt in aliis particularibus experti. Puta si aliquis medicus sciat
quod carnes leves sunt bene digestibiles et sanae, ignoret autem quales carnes sint leves; non poterit facere
sanitatem.
Sed ille qui scit quod carnes volatilium sunt leves et sanae, magis poterit sanare. Quia igitur prudentia est ratio
activa, oportet quod prudens habeat utramque notitiam, scilicet et universalium et particularium; vel, si alteram
solum contingat ipsum habere, magis debet habere hanc, scilicet notitiam particularium, quae sunt propinquiora
operationi.
|+7 Lectio 7
|#1 Erit autem utique quaedam etc..
Postquam Philosophus ostendit quid sit praecipuum simpliciter inter omnes virtutes intellectuales, hic ostendit
quid sit praecipuum circa res humanas.
Et primo ostendit propositum. Secundo manifestat quiddam quod supra dixerat, ibi, signum autem est eius etc..
Circa primum tria facit. Primo proponit quod intendit. Secundo manifestat propositum, ibi: est autem (et) politica
etc.; tertio excludit quendam errorem, ibi: et videtur quae circa seipsum etc..
Dicit ergo primo, quod quamvis in cognitione rerum humanarum non consistat sapientia quae est simpliciter
principalis inter omnia, tamen est quaedam architectonica, idest principativa et dominativa ratio sive notitia hic,
idest in genere rerum humanarum.
|#2 Deinde cum dicit: est autem et politica etc., manifestat propositum, distinguens ea quae pertinent ad
notitiam rerum humanarum.
170

