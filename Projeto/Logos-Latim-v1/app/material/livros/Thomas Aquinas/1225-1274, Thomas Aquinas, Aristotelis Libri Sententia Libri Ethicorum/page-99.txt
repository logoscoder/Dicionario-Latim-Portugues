irrationabiliter accidit: quia non est possibile, quod homo habeat pecunias, qui non multum curat habere; sicut
etiam non est possibile, quod aliquid aliud habeatur, de quo homo non curat.
|#12 Tertio ibi: non tamen dabit etc., excludit falsam opinionem. Non enim propter hoc dictum est quod non
curet divitias, quia det quibus non oportet, vel quando non oportet, vel indebite secundum quamcumque aliam
circumstantiam. Tum quia talis operatio non esset liberalis: tum quia per hoc impediretur ab operatione liberali,
dum inutiliter consumens non haberet quod oportune consumeret.
Sicut enim dictum est, liberalis dicitur, qui expendit secundum proportionem propriae substantiae, et in ea quae
oportet.
|+3 Lectio 3
|#1 Qui autem superabundat etc..
Postquam Philosophus determinavit de liberali, hic determinat de prodigo.
Et primo determinat de eo, qui est totaliter prodigus. Secundo de eo qui est partim prodigus et partim illiberalis,
ibi: sed multi prodigorum, etc..
Circa primum duo facit. Primo determinat de eo prodigo absolute; secundo comparat prodigum illiberali, ibi:
dictum est autem a nobis, etc..
Circa primum duo facit. Primo ostendit respectu cuius prodigus superabundet. Secundo ostendit qualis sit prodigi
actus, ibi, liberalitate utique etc..
Dicit ergo primo, quod cum dicatur aliquis liberalis ex hoc quod expendit secundum proportionem suae
substantiae; prodigus dicitur, qui superabundat proportionem suae substantiae expendendo vel dando. Et ex hoc
concludit, quod tyranni, qui habent indeficientem divitiarum abundantiam, utpote omnia quae sunt communia
sibi usurpantes, non dicuntur prodigi, quia multitudine eorum quae possident, non videtur esse facile quod in
dando et expendendo superabundent proportionem propriarum divitiarum.
|#2 Deinde cum dicit: liberalitate utique etc., manifestat qualis sit actus prodigi.
Et quia opposita ex invicem manifestantur, primo resumit ea quae dicta sunt de actu liberalis.
Secundo ostendit qualis sit actus prodigi, ibi, prodigus autem, etc..
Circa primum duo facit. Primo resumit qualiter liberalis se habeat circa ea quae principaliter ad eum pertinent,
scilicet circa dationem et delectationem dationis. Secundo qualiter se habeat in his circa quae est secundario
liberalitas, ibi: et accipiet unde oportet etc..
Dicit ergo primo, quod cum liberalitas sit quaedam medietas circa dationem et acceptionem pecuniarum, liberalis
emittit pecunias dando et expendendo, et hoc secundum rationem rectam, in quae oportet et quaecumque alia
oportet in huiusmodi observare, per quod differt liberalis a prodigo; et hoc facit tam in parvis quam in magnis:
per quod differt liberalis a magnifico, qui est tantummodo circa magna, ut infra dicetur.
Et hoc facit delectabiliter: per quod differt ab illiberali, qui in emissione pecuniarum contristatur.
|#3
Deinde cum dicit: et accipiet unde oportet etc., resumit quomodo liberalis se habeat circa ea quae
secundario ad liberalitatem pertinent.
Et primo quomodo se habeat circa acceptionem.
Secundo quomodo se habeat circa tristitiam, ibi: si autem praeter optimum et bene etc..
Dicit ergo primo, quod liberalis accipit unde oportet, et observat quaecumque oportet in accipiendo observari.
Cum enim liberalitatis virtus medium teneat circa utrumque, scilicet acceptionem et dationem, liberalis utrumque
faciet sicut oportet, quia ad decentem dationem sequitur quod sit decens acceptio. Sed si acceptio non sit decens,
contraria est decenti dationi, quia ex contrariis causis procedunt.
Decens enim datio procedit ex hoc, quod homo praefert bonum rationis cupiditati pecuniae.
Sed indecens acceptio provenit ex hoc quod homo cupiditatem pecuniae praeponit bono rationis.
Et quia ea quae seinvicem consequuntur simul fiunt in eodem, quae vero sunt contraria simul esse non possunt:
inde est quod decens datio et decens acceptio, quae seinvicem consequuntur, simul adunantur in liberali. Sed
indecens acceptio non simul invenitur in eo cum decenti acceptione, cui contrariatur.
|#4 Deinde cum dicit: si autem praeter optimum etc., ostendit quomodo se habeat liberalis circa tristitiam, quae
est de amissione pecuniae.
Et circa hoc tria facit. Primo ostendit quomodo tristetur de inordinata datione. Et dicit quod si contingat ipsum
aliquid de suis divitiis consumere praeter ordinem ad finem optimum et praeter hoc quod bene se habeat in
dando secundum debitas circumstantias, de hoc tristatur, sicut et quilibet virtuosus tristatur si contingat ipsum
aliquid facere quod sit contra virtutem, et tamen circa ipsam tristitiam modum rationis observat, ut scilicet
tristitia sit moderata et secundum quod oportet. Quia ad virtutem pertinet, ut aliquis delectetur et tristetur in
quibus oportet et secundum quod oportet.
99

