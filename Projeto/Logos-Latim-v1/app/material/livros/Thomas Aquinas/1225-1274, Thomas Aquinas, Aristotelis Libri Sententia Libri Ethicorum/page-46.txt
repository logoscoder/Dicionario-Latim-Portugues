|#7 Addit autem zelum et misericordiam quae sunt species tristitiae. Nam misericordia est tristitia de malis
alienis, zelus autem est tristitia de hoc quod homo deficit ab his quae alii habent.
|#8 Addit autem quod universaliter ad omnia praedicta sequitur delectatio et tristitia; quia omnia alia important
motus quosdam in bonum et malum, ex quorum superventu causatur delectatio vel tristitia. Unde omnes aliae
passiones terminantur ad delectationem vel tristitiam.
|#9 Deinde cum dicit: potentias autem secundum quas etc., manifestat quae sint potentiae, non quidem in
generali, sed circa materiam moralem secundum differentiam ad passiones. Dicit enim quod potentiae dicuntur
secundum quas dicimur passibiles praedictarum passionum, idest potentes pati passiones praedictas, puta
potentia irascibilis est secundum quam possumus irasci. Potentia autem concupiscibilis est secundum quam
possumus tristari vel misereri.
|#10 Deinde cum dicit: habitus autem secundum quos etc., manifestat qui sint habitus: et hoc etiam non in
generali, sed in materia morali per comparationem ad passiones. Et dicit quod habitus dicuntur secundum quos
nos habemus ad passiones bene vel male. Habitus enim est dispositio quaedam determinans potentiam per
comparationem ad aliquid. Quae quidem determinatio, si sit secundum quod convenit naturae rei, erit habitus
bonus disponens ad hoc quod aliquid fiat bene, alioquin erit habitus malus, et secundum ipsum aliquid fiet male.
Et exemplificat quod secundum aliquem habitum habemus nos ad hoc ut irascamur vel male, si hoc fiat
vehementer vel remisse, idest secundum superabundantiam aut defectum, vel bene si hoc fiat medio modo.
|#11 Deinde cum dicit: passiones quidem igitur etc., argumentatur ex divisione praemissa.
Et primo ostendit quod virtutes non sunt passiones. Secundo, quod non sunt potentiae, ibi: propter haec autem
neque potentiae etc.. Tertio concludit quod sunt habitus, ibi, si igitur neque passiones etc..
Circa primum ponit quatuor rationes. Quarum prima talis est: secundum virtutes dicimur boni, et secundum
malitias oppositas dicimur mali. Sed secundum passiones absolute consideratas non dicimur boni vel mali. Ergo
passiones neque sunt virtutes neque malitiae.
|#12 Secundam rationem ponit ibi et quoniam secundum passiones quidem etc..
Quae accipitur ex laude et vituperio, quae sunt testimonia quaedam bonitatis vel malitiae.
Dicit ergo quod secundum virtutes laudamur, secundum autem malitias oppositas vituperamur.
Sed secundum passiones absolute consideratas neque laudamur neque vituperamur.
Non enim aliquis laudatur neque vituperatur ex hoc quod absolute timet vel irascitur, sed solum ex hoc quod
aliqualiter timet vel irascitur, idest secundum rationem vel praeter rationem. Et idem est intelligendum in aliis
passionibus animae. Ergo passiones animae neque sunt virtutes neque malitiae.
|#13 Tertiam rationem ponit ibi adhuc irascimur quidem et timemus etc..
Quae sumitur ex modo agendi secundum virtutem. Virtutes enim vel sunt electiones, vel non sine electione;
potest enim virtus dici ipse actus virtutis. Et sic si accipiamus principales actus virtutum qui sunt interiores,
virtus est electio. Si autem exteriores, virtus non est sine electione, quia exteriores actus virtutum ab interiori
electione procedunt; si autem accipiatur virtus pro ipso habitu virtutis, sic etiam virtus non est sine electione,
sicut causa non est sine proprio effectu.
Passiones autem adveniunt nobis sine electione, quia interdum praeveniunt deliberationem rationis quae ad
electionem requiritur.
Et hoc est quod dicit, quod irascimur et timemus non sponte, id est non ex arbitrio rationis.
Ergo passiones non sunt virtutes.
|#14 Quartam rationem ponit ibi adhuc autem secundum passiones quidem moveri etc..
Quae sumitur secundum ipsam essentiam virtutis.
Passiones enim sunt motus quidam secundum quos moveri dicimur. Virtutes autem et malitiae sunt quaedam
qualitates secundum quas non dicimur moveri, sed aliqualiter, idest bene vel male disponi ad hoc quod
moveamur.
Ergo passiones non sunt virtutes neque malitiae.
|#15 Deinde cum dicit propter haec autem neque potentiae sunt etc., ostendit, quod virtutes non sunt potentiae,
duabus rationibus. Quarum prima sumitur secundum rationem boni et mali: sicut etiam et supra probavit de
passionibus. Et est ratio talis: nullus dicitur bonus vel malus neque laudatur neque vituperatur ex hoc, quod
potest pati secundum aliquam passionem, puta ex hoc quod potest irasci vel timere. Sed secundum virtutes et
malitias dicimur boni vel mali, laudamur vel vituperamur; ergo virtutes et malitiae non sunt potentiae.

46

