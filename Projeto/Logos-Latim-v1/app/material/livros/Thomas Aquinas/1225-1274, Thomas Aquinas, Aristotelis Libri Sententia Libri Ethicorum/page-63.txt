Loco autem huius ponitur a quibusdam, quibus auxiliis. Nam ille cui praebetur auxilium, utitur auxiliis sicut
instrumento. Quantum autem ad finem dicit: et cuius gratia, puta cum medicus vulnerat causa salutis. Quantum
autem ad modum agendi, dicit et qualiter, puta quiete, id est leviter, vel vehementer, id est fortiter.
|#12 Deinde cum dicit: omnia quidem igitur etc., ostendit qualiter praedictae circumstantiae ignorentur. Et dicit,
quod nullus est, qui omnes praedictas circumstantias ignoret, nisi sit totaliter insanus. Et inter ceteras
circumstantias, manifestum est, quod non potest ignorare quis sit operans, quia sic ignoraret se ipsum, quod est
impossibile. Potest autem ignorare id quod quis operatur, sicut illi qui dicunt aliqua quae non erant dicenda,
dicunt excusando seipsos quod excidit a memoria eorum, vel quod nunquam sciverunt quod talia erant
ineffabilia, idest quod talia non erant dicenda, sicut revelata sunt mystica, id est secreta, hayscili, id est cuiusdam
poetae; ille ergo qui talia loquitur ignorat quid facit, quia nescit hoc esse revelationem secretorum.
|#13 Et ponit aliud exemplum quantum ad facta: sicut sagittator qui vult monstrare discipulo suo qualiter sit
sagittandum, et mittit aliquid, scilicet telum; talis etiam nescit quid facit, quia nescit se dimittere telum.
Deinde ponit exemplum de ignorantia eius quod est circa quid: sicut si aliquis filium suum credat esse hostem
qui impugnet domum eius et interficiat eum. Sicut quaedam mulier dicta meropes interfecit filium suum; et sic
patet quod in tali facto scit homo quid facit, quia scit se interficere, sed nescit circa quid, quia nescit se
interficere filium.
|#14 Postea ponit exemplum de ignorantia instrumenti; sicut si aliquis in hastiludio utatur hasta lanceata, quam
putat esse rotundatam, scilicet per amotionem ferri; vel si quis aestimet lapidem quo utitur esse pumicem.
|#15 Ulterius autem ponit exemplum de ignorantia finis. Et dicit quod si aliquis medicus vel minutor percutiens
hominem propter salutem corporalem, vel Magister propter salutem spiritualem, occidat, iste habet ignorantiam
finis; non quidem eius quem intendebat, sed eius qui ex opere consequitur. Ignorabat enim quod opus eius ad
talem finem perveniret.
|#16 Ultimo autem ponit exemplum de ignorantia modi actionis; puta cum aliquis aestimat se leviter ducere
manum ad ostendendum alicui qualiter sit percutiendum, sicut faciunt pugiles, et fortiter percutiat; talis enim
ignoranter fortiter percutit.
|#17 Deinde cum dicit: circa omnia utique haec etc., ostendit quomodo praedictorum ignorantia involuntarium
causat. Et primo dicit quod, cum ignorantia possit esse circa quodlibet praedictorum quinque quae concurrunt ad
operationem, ille videtur nolens sive involuntarius operari qui ignorat aliquod praedictorum.
Non autem aequaliter quantum ad omnia; sed praecipue si sit ignorantia in principalissimis circumstantiis.
|#18 Secundo ibi: principalissima autem etc., manifestat quae sunt principalissimae circumstantiae.
Et dicit quod principalissimae circumstantiae esse videntur in quibus est operatio, idest obiectum sive materia
actus.
Et cuius gratia, idest finis. Quia actus specificantur secundum obiecta. Sicut autem materia est obiectum
exterioris actus, ita finis est obiectum interioris actus voluntatis.
|#19 Tertio ibi: secundum talem utique ignorantiam etc., ostendit quod ignorantia horum non sufficit ad
involuntarium. Et dicit quod cum involuntarium dicatur secundum praedictorum ignorantiam, adhuc requiritur ad
involuntarium quod operatio sit cum tristitia et poenitudine, ut supra dictum est.
|+4 Lectio 4
|#1 Existente autem involuntario etc..
Postquam Philosophus determinavit de involuntario, hic determinat de voluntario.
Et primo ostendit quid sit voluntarium.
Secundo excludit circa hoc quemdam errorem, ibi, forsitan enim non bene dicitur etc..
Circa primum considerandum est quod, quamvis involuntarium videatur dici secundum remotionem voluntarii,
tamen, si ad causas respiciamus, voluntarium dicitur aliquid per remotionem eorum quae causant involuntarium,
scilicet violentiae et ignorantiae; et quia unumquodque cognoscitur per suam causam, ideo definitionem
voluntarii tradit removendo causas involuntarii. Et dicit quod, cum involuntarium sit quod fit propter vim illatam
et propter ignorantiam, ut supra dictum est, voluntarium videtur esse cuius principium est in ipso operante. Et sic
excluditur violentia; ita tamen quod ipse operans sciat singulares circumstantias quae concurrunt ad operationem.
Et per hoc excluditur ignorantia quae causat involuntarium.

63

