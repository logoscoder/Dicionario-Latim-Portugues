|#11 Secundo ibi: usus autem etc., ostendit quis sit usus pecuniae: et dicit quod usus pecuniae consistit in
emissione eius, quae quidem fit per sumptus expensarum et per dationes, sed accipere vel custodire pecunias non
est uti pecuniis, sed est possidere eas.
Nam per acceptionem pecuniae acquiritur eius possessio; per custodiam autem conservatur: acceptio enim est
sicut quaedam pecuniae generatio, custodia autem sicut quaedam habitualis retentio. Usus autem non nominat
generationem vel habitum, sed actum.
|#12 Tertio ibi: propter quod etc., infert quamdam conclusionem ex dictis. Et primo ponit eam, concludens ex
praemissis quod magis pertinet ad liberalem dare pecuniam quibus oportet, quod est bene uti eis, quam accipere
unde oportet quod pertinet ad pecuniae generationem debitam, et non accipere unde non oportet quod pertinet ad
remotionem contrarii.
|#13 Secundo ibi: virtutis enim magis etc., confirmat inductam conclusionem quinque rationibus. Quarum
prima talis est. Magis pertinet ad virtutem benefacere quam bene pati, quia benefacere est melius et difficilius.
Similiter etiam magis pertinet ad virtutem bene operari quam abstinere a turpi operatione.
Quia recessus a termino est principium motus, cui assimilatur vitatio turpis operationis.
Sed operatio boni assimilatur perventioni ad terminum quae perficit motum. Manifestum est autem quoniam ex
eo quod aliquis dat, benefacit et bene operatur; ad sumptionem autem, idest receptionem pertinet bene pati,
inquantum scilicet aliquis recipit unde oportet, vel non turpe operari, inquantum scilicet non recipit unde non
oportet. Ergo consequens est quod ad virtutem liberalitatis magis pertineat bene dare quam bene accipere vel
abstinere a mala acceptione.
|#14 Secundam rationem ponit ibi et gratia danti etc..
Quae talis est. Operationi virtutis debetur laus et gratiarum actio. Sed utrumque horum magis debetur danti quam
accipienti bene vel non male accipienti; ergo virtus liberalitatis magis consistit in dando quam in accipiendo.
|#15 Tertiam rationem ponit ibi, et facilius autem etc..
Quae talis est. Virtus est circa difficile. Sed facilius est quod aliquis non accipiat aliena, quam quod det
proprium. Quia cum aliquis dat id quod est sibi proprium, quasi abscidit a se id quod est sibi incorporatum. Ergo
virtus liberalitatis magis est circa dationem quam circa acceptionem.
|#16 Quartam rationem ponit ibi, sed et liberales dicuntur etc..
Quae sumitur ex communi modo loquendi.
Dicuntur enim maxime liberales illi qui dant. Illi vero qui non accipiunt inordinate non multum laudantur de
liberalitate, sed magis de iustitia; illi vero qui accipiunt non multum laudantur. Ergo liberalitas maxime videtur
esse circa dationes.
|#17 Quintam rationem ponit ibi, amantur autem maxime etc..
Quae talis est. Inter omnes virtuosos maxime amantur liberales, non quidem amicitia honesti, quasi liberalitas sit
maxima virtus, sed amicitia utilis, inquantum scilicet sunt aliis utiles. Sunt autem utiles per hoc quod dant.
Ergo liberalitas maxime consistit circa dationes.
|+2 Lectio 2
|#1 Quae autem secundum virtutem (et) operationes etc..
Postquam Philosophus ostendit quis sit praecipuus actus liberalitatis, hic ostendit qualis debeat esse.
Et primo ostendit qualis sit praecipuus actus eius. Secundo quales sint actus eius secundarii, ibi: neque accipiet
etc..
Circa primum duo facit. Primo ostendit qualis debeat esse liberalitatis datio quae est praecipuus actus eius.
Secundo ostendit quod aliae dationes non pertinent ad liberalitatem, ibi: qui autem dat quibus non oportet etc..
Circa primum duo facit. Primo ostendit, quod datio liberalis debeat debitis circumstantiis esse vestita, quia
scilicet omnes operationes quae sunt secundum virtutem debent esse bonae, id est rectificatae a ratione
secundum debitas circumstantias, et ulterius ordinatae per intentionem ad bonum finem. Cum igitur datio sit
praecipuus actus liberalitatis, consequens est quod liberalis det propter bonum finem, et quod recte, id est
secundum regulam rationis; inquantum scilicet dat quibus oportet et quando oportet et quaecumque aliae debitae
circumstantiae consequuntur ad rectam dationem.
|#2 Secundo ibi: et haec delectabiliter etc., ostendit quod datio liberalis debet esse delectabilis.
Et hoc est quod dicit quod liberalis dat delectabiliter, vel saltem sine tristitia. Ita enim est in omni virtute, ut ex
supradictis patet, quod actus virtuosus, vel est delectabilis, vel saltem est sine tristitia; vel si oporteat aliquam
97

