|#2 Et dicit quod post praedicta consequens est, ut pertranseunter, idest breviter, de delectatione tractetur.
Tractaverat quidem supra in septimo de delectatione, inquantum est materia continentiae, unde potissime sua
consideratio versabatur circa delectationes sensibiles et corporales. Nunc autem intendit determinare de
delectatione secundum quod adiungitur felicitati. Et ideo praecipue determinat de delectatione intelligibili et
spirituali.
|#3 Secundo ibi: maxime enim etc., probat quod de delectatione sit agendum, tribus rationibus. Quarum prima
sumitur ex affinitate delectationis ad nos. Videtur enim delectatio maxime connaturaliter appropriari humano
generi et inde oiakizontes id est gubernatores domorum, maxime erudiunt pueros per delectationem et tristitiam;
volentes enim eos provocare ad bonum et declinare a malo, bene agentes eos student delectare, puta aliquibus
munusculis, male autem agentes contristant, puta verberibus. Et quia moralis philosophia de rebus humanis
considerat, pertinet ad moralem de delectatione considerare.
|#4 Secundam rationem ponit ibi: videtur autem etc..
Quae sumitur per comparationem ad virtutem.
Et dicit quod maxime videtur ad moralem virtutem pertinere quod homo gaudeat in quibus oportet et odiat ea
quae oportet et contristetur in eis. Praecipue enim consistit virtus moralis in ordinatione appetitus, quae
cognoscitur per ordinationem delectationis et tristitiae, quae consequuntur omnes appetitivos motus, ut supra in
II dictum est. Et hoc est quod subdit: quod haec, scilicet delectatio et tristitia, protenduntur ad omnia quae sunt
humanae vitae, et habent magnam potestatem ad hoc quod homo sit virtuosus et feliciter vivens, quod non potest
esse si inordinate delectetur, vel tristetur.
|#5 Homines enim frequenter eligunt delectabilia etiam mala, et fugiunt tristia etiam bona. Nequaquam autem
videtur quod homo qui vult esse virtuosus et felix debeat eligere delectationem et fugam tristitiae pro talibus,
scilicet pro hoc quod incurrat aliquas malas operationes vel quod careat operibus virtutis.
Et e converso potest dici quod non est eligendum facere mala, aut vitare bona pro talibus, idest pro delectabilibus
accipiendis et tristibus fugiendis. Et sic patet quod ad moralem Philosophum pertinet considerare de delectatione,
sicut et de virtute morali et de felicitate.
|#6 Tertiam rationem ponit ibi, aliterque etc..
Quae quidem sumitur ex dubitatione existente circa delectationem.
Et circa hoc duo facit. Primo enumerat diversas opiniones circa delectationem, ex quibus dubitatio probatur;
secundo reprobat quiddam quod in opinionibus dictum est, ibi, ne forte autem etc..
Dicit ergo primo, quod alia ratione determinandum est de delectatione et tristitia, quia habent multam
dubitationem. Quod patet ex diversitate loquentium de eis.
|#7 Quidam enim dicunt, delectationem esse quiddam bonum, quidam vero e contrario dicunt, delectationem
esse aliquid valde pravum. Et hoc diversimode. Nam quidam hoc dicunt, quia persuasum est eis, quod ita se
habeat et ita credunt se verum dicere, alii vero, licet non credant hoc verum esse quod delectatio sit aliquid
pravum, tamen existimant melius esse ad vitam nostram enunciare, quod delectatio sit quiddam pravum,
quamvis non sit, ad retrahendum homines a delectatione ad quam multi inclinantur et inserviunt delectationibus,
et ideo oportet homines in contrarium ducere, ut scilicet abhorreant delectationes, enunciando eas esse malas; sic
enim pervenietur ad medium, ut scilicet homo moderate delectationibus utatur.
|#8 Deinde cum dicit: ne forte autem etc., reprobat id quod ultimo dictum est. Non enim videtur esse bene
dictum, quod homines falso enuncient delectationes esse malas, ad hoc, quod homines retrahantur ab eis: quia
circa actiones et passiones humanas minus creditur sermonibus, quam operibus. Si enim aliquis operetur quod
dicit esse malum, plus provocat exemplo quam deterreat verbo.
|#9 Et huius ratio est, quia unusquisque videtur eligere id quod sibi videtur esse bonum in particulari, circa quod
sunt passiones et operationes humanae. Quando ergo sermones alicuius dissonant ab operibus sensibiliter in ipso
apparentibus, tales sermones contemnuntur.
Et per consequens interimitur verum quod per eos dicitur. Et ita acciderit in proposito.
|#10 Si enim aliquis vituperans omnem delectationem aliquando videretur ad aliquam delectationem inclinari
daret intelligere, quod omnis delectatio esset eligenda. Multitudo enim vulgaris non potest determinare
distinguendo hoc esse bonum et illud malum, sed indistincte accipit esse bonum, quod in uno bonum apparet. Sic
igitur sermones veri non solum videntur esse utiles ad scientiam, sed etiam ad bonam vitam.
Creditur enim eis inquantum concordant cum operibus. Et ideo tales sermones provocant eos, qui intelligunt
veritatem ipsorum ut secundum eos vivant.
268

