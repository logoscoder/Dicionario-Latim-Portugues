Et primo ostendit propositum. Secundo manifestat quaedam quae dicta sunt, ibi, quaeruntur autem quandoque
etc..
Dicit ergo primo, quod postquam inquisitio consilii pervenerit ad id quod oportet primum operari, si inveniant
consiliantes illud esse impossibile, discedunt, idest dimittunt totum illud negotium quasi desperantes. Puta si ad
negotium aliquod persequendum indiget homo pecuniis ad dandum aliquibus et non possit eas dare, oportet
dimittere negotium. Si autem appareat quod sit possibile illud quod inventum est per consilium, statim incipiunt
operari: quia, ut dictum est, oportet esse primum in operatione id ad quod terminatur resolutiva inquisitio
consilii. Possibile autem dicitur aliquid operanti non solum secundum propriam potentiam, sed etiam secundum
potentiam aliorum.
Unde dicit quod possibilia sunt quae fiunt per nos, sub quibus comprehenduntur ea quae fiunt per amicos, quia
ea quae fiunt per amicos aliqualiter fiunt per nos, in quantum scilicet principium horum est in nobis prout ipsi
intuitu nostri hoc faciunt.
|#6 Deinde cum dicit quaeruntur autem etc., manifestat quod dixerat; videlicet quae sunt illa inquisita quae
quandoque inveniuntur impossibilia, quandoque non. Et dicit quod quandoque inquiruntur per consilium
instrumenta, puta equus aut gladius. Quandoque autem necessitas, idest opportunitas eorum, id est qualiter
oporteat eis uti; et ita etiam est in reliquis artibus: quod quandoque quaeritur per quid aliquid fiat, quandoque
autem qualiter vel propter quid, quae pertinent ad necessitatem praedictam.
|#7 Deinde cum dicit: videtur autem, quemadmodum etc., ostendit quod sit terminus sive status in inquisitione
consilii.
Et hoc quidem secundum tria. Primo quidem ex parte ipsius operantis. Unde dicit quod sicut supra dictum est,
homo est principium suarum operationum. Consilium autem uniuscuiusque hominis est de his quae sunt
operabilia ab ipso. Et ideo quando inquisitio consilii pervenit ad id quod homo habet in sua potestate, ut faciat,
ibi terminatur consilium.
|#8 Secundo ibi: operationes autem etc., ostendit quod consilium habet terminum vel statum ex parte finis. Et
dicit, quod operationes omnes sunt aliorum gratia, id est finium. Unde de ipso fine non est consilium, sed de his
quae sunt ad finem. Et sic patet, quod status est in inquisitione consilii et ex parte finis et ex parte agentis sicut in
demonstrationibus, et in sursum et in deorsum, quasi ex parte utriusque extremi.
|#9 Tertio ibi: neque utique singularia etc., ostendit quod est status in inquisitione consilii ex parte singularium
instrumentorum, quibus utimur in operationibus sicut quibusdam mediis ad perveniendum in finem. Et dicit,
quod neque etiam consilium est de rebus singularibus, qualia sunt, puta, si hoc quod proponitur sit panis, vel si
est digestus, idest coctus, vel confectus sicut oportet. Hoc enim discernit sensus.
|#10
Quod autem secundum haec tria in consiliis sit status, sicut et in demonstrationibus, probat per
impossibile. Quia si aliquis semper consiliaretur, deveniret hoc in infinitum, quod sub ratione non cadit, et per
consequens neque sub consilio, quod est quaedam ratiocinativa inquisitio, sicut dictum est.
|+9 Lectio 9
|#1 Consiliabile autem et eligibile etc..
Postquam Philosophus determinavit de consilio absolute, hic determinat de consilio per comparationem ad
electionem. Et circa hoc duo facit.
Primo comparat consilium ad electionem.
Secundo ex hoc concludit quid sit electio, ibi: existente autem eligibili etc..
Circa primum duo facit: primo proponit quod intendit. Secundo probat propositum, ibi, quod enim consilio, etc..
Comparat ergo primo consilium ad electionem dupliciter. Uno quidem modo quantum ad obiectum sive
materiam utriusque in quo conveniunt. Et quantum ad hoc dicit, quod idem est consiliabile et eligibile; quia
videlicet, tam consilium quam electio est de his quae operamur propter finem; alio autem modo quantum ad
ordinem utriusque. Et quantum ad hoc dicit, quod quando iam determinatum est aliquid per consilium, tunc
primo eligitur, quasi consilio praecedente electionem.
|#2 Deinde cum dicit quod enim consilio etc., manifestat quod dixerat. Et primo quidem per rationem sumptam
ex his quae supra dicta sunt de consilio. Et dicit, quod ideo determinatio consilii praecedit electionem, quia
oportet, quod post inquisitionem consilii sequatur iudicium de inventis per consilium.
Et tunc primo eligitur id quod prius est iudicatum.
Et quod iudicium rationis consequatur inquisitionem consilii, manifestat per hoc, quod unusquisque qui inquirit
consiliando qualiter debeat operari, desistit a consiliando, quando inquisitionem suam resolvendo perducit ad id
71

