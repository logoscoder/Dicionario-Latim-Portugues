huius ratio est quia ea quae naturaliter agunt, aut agunt tantum aut agunt et patiuntur. Si agunt tantum, ex hoc
non immutabitur in eis principium actionis et ideo, manente eadem causa, semper remanet inclinatio ad eumdem
effectum. Si autem sic agant quod etiam patiantur, nisi sit talis passio quae removeat principium actionis, non
tolletur inclinatio naturalis quae inerat. Si vero sit talis passio quae auferat principium actionis, iam non erit
eiusdem naturae. Et sic non erit sibi naturale quod fuerat prius. Et ideo per hoc quod naturaliter aliquid agit, non
immutatur circa suam actionem. Et similiter etiam si moveatur contra naturam; nisi forte sit talis motio quae
naturam corrumpat; si vero naturale principium actionis maneat, semper erit eadem actio; et ideo neque in his
quae sunt secundum naturam neque in his quae sunt contra naturam consuetudo aliquid facit.
In his autem quae pertinent ad virtutes consuetudo aliquid facit.
|#5 Cuius ratio est, quia virtus moralis pertinet ad appetitum, qui operatur secundum quod movetur a bono
apprehenso. Et ideo simul cum hoc quod multoties operatur oportet quod multoties moveatur a suo obiecto. Et ex
hoc consequitur quamdam inclinationem ad modum naturae, sicut etiam multae guttae cadentes lapidem cavant.
Sic igitur patet quod virtutes morales neque sunt in nobis a natura neque sunt nobis contra naturam. Sed inest
nobis naturalis aptitudo ad suscipiendum eas, in quantum scilicet vis appetitiva in nobis nata est obedire rationi.
Perficiuntur autem in nobis per assuetudinem, inquantum scilicet ex eo quod multoties agimus secundum
rationem, imprimitur forma rationis in VI appetitiva, quae quidem impressio nihil aliud est quam virtus moralis.
|#6 Secundam rationem ponit ibi adhuc quaecumque natura quidem etc..
Quae talis est. In omnibus illis, quae nobis insunt ex natura, prius inest nobis potentia quam operatio. Et hoc
patet in sensibus. Non enim ex hoc, quod multoties vidimus vel audivimus, accepimus sensum visus et auditus.
Sed e converso ex hoc, quod habuimus hos sensus, uti eis coepimus, non autem ex hoc quod eis usi sumus
factum est, ut eos haberemus.
Sed operando secundum virtutem accepimus virtutes, sicut etiam contingit in artibus operativis, in quibus
homines faciendo addiscunt ea quae oportet eos facere postquam didicerint, sicut aedificando fiunt aedificatores
et cytharizando cytharistae. Et similiter operando iusta, aut temperata, aut fortia, fiunt homines iusti, aut
temperati, aut fortes. Ergo huiusmodi virtutes non sunt in nobis a natura.
|#7 Deinde cum dicit: testatur autem etc., manifestat quod dixerat, per signum. Et dicit quod ei quod dictum est,
quod operando efficimur virtuosi, attestatur hoc quod fit in civitatibus; quia legislatores assuefaciendo homines
per praecepta, praemia et poenas ad opera virtutum, faciunt eos virtuosos.
Et ad hoc debet fieri intentio cuiuslibet legislatoris, qui vero hoc non bene faciunt, peccant in legislatione. Et
horum civilitas differt a recta civilitate secundum differentiam boni et mali.
|#8 Deinde cum dicit: adhuc ex eisdem etc., ostendit quod ex operibus corrumpitur virtus.
Et primo ostendit propositum. Secundo infert quoddam corollarium ex dictis, ibi, propter quod oportet, etc..
Dicit ergo primo, quod eadem sunt principia ex quibus diversimode acceptis, fit et corrumpitur virtus. Et
similiter est de qualibet arte.
Et manifestat hoc primo in artibus, quia ex hoc quod citharizant aliqualiter homines fiunt et boni et mali
cytharistae, si proportionaliter accipiatur. Et eadem ratio est de aedificatoribus et de omnibus aliis artificibus,
quia ex hoc quod frequenter bene aedificant fiunt boni aedificatores, et ex male aedificando mali.
Et si hoc non esset verum, non indigerent homines ad addiscendum huiusmodi artes aliquo docente qui dirigeret
eorum actiones, sed omnes, qualitercumque operarentur, fierent vel boni vel mali artifices. Et sicut se habet in
artibus, ita se habet in virtutibus.
|#9 Qui enim in commutationibus quae sunt ad homines bene operantur, fiunt iusti, qui autem male, iniusti; et
similiter qui operantur in periculis et assuescunt timere vel confidere, si hoc bene faciunt fiunt fortes; si autem
male, timidi. Et ita est etiam de temperantia et mansuetudine circa concupiscentias et iras. Et universaliter, ut uno
sermone dicatur, ex similibus operationibus fiunt similes habitus.
|#10 Deinde cum dicit propter quod oportet etc., concludit ex praemissis quod oportet studium adhibere quales
operationes aliquis faciat; quia secundum harum differentiam sequuntur differentiae habituum.
Et ideo ulterius concludit quod non parum differt, quod aliquis statim a iuventute assuescat vel bene vel male
operari; sed multum differt; quin potius totum ex hoc dependet.
Nam ea quae nobis a pueritia imprimuntur, firmius retinemus.
|+2 Lectio 2
|#1 Quoniam igitur praesens negotium etc..

39

