Quia scilicet delectatio est optimum omnibus, sed non eadem; sicut nec eadem dispositio naturae est omnibus
optima.
|#14 Secundam rationem ponit ibi, forte autem etc..
Et potest dici quod omnes homines appetunt eamdem delectationem secundum naturalem appetitum, non tamen
secundum proprium iudicium; non enim omnes existimant corde, neque dicunt ore eamdem delectationem esse
optimam, natura tamen omnes inclinat in eandem delectationem sicut in optimam, puta in contemplationem
intelligibilis veritatis, secundum quod omnes homines natura scire desiderant. Et hoc contingit, quia omnia
habent naturaliter in se ipsis quiddam divinum, scilicet inclinationem naturae, quae dependet ex principio primo;
vel etiam ipsam formam, quae est huius inclinationis principium.
|#15 Deinde cum dicit: sed et assumpserunt etc., assignat rationem, quare aliqui opinati sunt delectationem non
esse bonum aut optimum.
Et dicit, quod ratio huius est, quia corporales delectationes assumpserunt sibi, quasi hereditarie nomen
delectationis propter hoc, quod frequentius inclinamur in ipsas, utpote adiunctas necessariis vitae et quia omnes
participant ipsas, utpote sensibiles et omnibus notas. Et quia ipsae solae sunt cognitae communiter ab omnibus,
propter hoc existimant has solas esse delectationes. Et ideo, quia huiusmodi delectationes non sunt optimae,
existimant quidam, quod delectatio non sit optimum.
|#16 Deinde cum dicit manifestum autem et quoniam etc., ostendit propositum ducendo ad inconveniens.
Ducit autem ad tria inconvenientia.
Quorum primum est, quod si delectatio et operatio delectabilis non sit quoddam bonum, sequetur quod felix non
vivat delectabiliter.
Cum enim felicitas sit per se bona, non requireret delectationem vita felicis, si delectatio non esset quoddam
bonum.
|#17 Secundo ibi: sed et triste etc., et dicit, quod si delectatio non sit aliquod bonum, continget quod vivere in
tristitia non sit aliquod malum. Si enim delectatio non sit neque bona neque mala, sequeretur idem de tristitia
quae ei contrariatur. Et sic tristitia non esset fugienda.
|#18 Tertio ibi: neque utique etc., ducit ad tertium inconveniens. Sequetur enim quod vita virtuosi non sit
delectabilis, si operationes eius non sunt delectabiles; quod iam esset si delectatio non esset aliquid bonum.
Manifestum est enim quod virtus est operativa boni.
|+14 Lectio 14
|#1 De corporalibus utique delectationibus etc..
Postquam Philosophus determinavit de delectatione et tristitia in generali, hic specialiter determinat de
corporalibus delectationibus circa quas est continentia et incontinentia.
Et circa hoc tria facit.
Primo proponit intentum. Secundo movet dubitationem, ibi, propter quid igitur etc.. Tertio assignat causam
quorumdam, quae accidunt circa delectationes, ibi, non semper autem etc..
Dicit ergo primo, quod post ea quae dicta sunt de delectatione in communi, intendendum est nobis de
corporalibus delectationibus, ut dicamus, quod quaedam delectationes sunt valde eligibiles, scilicet illae quae
sunt naturaliter bonae, corporales autem delectationes, circa quas aliquis fit intemperatus, non sunt tales.
|#2 Deinde cum dicit: propter quid igitur etc., movet dubitationem contra praedicta.
Et primo proponit dubitationem; secundo solvit eam, ibi, vel sic bonae etc..
Tertio assignat causam dictorum, ibi, quia autem non solum oportet etc..
Est autem circa primum considerandum, quod Philosophus supra, ad probandum delectationem esse bonum,
sumpsit argumentum a malitia tristitiae et quia tunc dixerat corporales delectationes non esse bonas, resumit
idem medium pro obiectione. Si enim malo contrariatur bonum, remanet dubitatio, ex quo delectationes
corporales dicuntur esse non bonae, quare contrariae tristitiae sint malae.
|#3 Deinde cum dicit vel sic bonae etc., solvit obiectionem dupliciter. Primo enim dicit, quod delectationes
corporales sunt aliqualiter bonae, inquantum scilicet sunt necessariae ad depellendas contrarias tristitias.
Quia et per hunc modum omne illud quod non est malum in sua natura potest dici bonum.
|#4 Secundam solutionem ponit ibi, vel usque ad hoc etc..

212

