Et secundum hoc sequitur quod licet aliquis volens laedatur et patiatur per accidens ea quae sunt iniusta, tamen
nullus volens patitur iniustum, per se loquendo, ex quo per se iniustum facere est inferre nocumentum alicui
praeter eius voluntatem.
|#13 Secundo ibi: nullus enim vult etc., solvit primam rationem: et dicit quod nullus vult completa voluntate
pati iniustum, neque etiam incontinens; sed incontinens operatur sibi nociva praeter voluntatem. Habet enim per
se voluntatem boni, sed per concupiscentiam trahitur ad malum. Et hoc quod dictum est, probat per hoc, quod
cum voluntas sit apparentis boni, nullus vult illud quod non aestimat esse bonum; incontinens autem extra
passionem existens non reputat bonum illud quod facit, unde absolute non vult illud; sed tamen operatur illud
quod aestimat non oportere operari, propter concupiscentiam quae est in appetitu sensitivo, voluntas autem in
ratione est.
|#14 Tertio ibi: qui autem quae ipsius etc., solvit secundam rationem de eo qui volens ab alio laeditur. Et dicit
quod non patitur, per se loquendo, iniustum ille qui volens dat sua, sicut Homerus narrat de quodam, nomine
Glauco, quod dedit diomedi aurea arma pro aereis et centum boves pro novem bobus.
Ideo autem talis non patitur iniustum, quia in potestate hominis est quod ipse det sua; sed iniustum pati non est in
potestate eius qui iniustum patitur, sed oportet existere aliquem qui faciat iniustum. Ideo ergo iniustum pati est
involuntarium, iniustum autem facere voluntarium, quia principium actionis est in agente, quod pertinet ad
rationem voluntarii; principium autem passionis non est in patiente, sed in alio; et hoc pertinet ad rationem
involuntarii.
|#15 Ultimo autem epilogando concludit, manifestum esse quod iniustum pati sit involuntarium.
|+15 Lectio 15
|#1 Adhuc autem quae praeeligimus etc..
Postquam Philosophus solvit unam dubitationem, hic accedit ad aliam.
Et primo proponit ipsam; secundo prosequitur eam, ibi, si enim contingit etc..
Dicit ergo primo quod circa ea quae ad iustitiam et iniustitiam pertinent adhuc sunt duo quae prae aliis eligit
dicere. Quorum primum est, quis duorum faciat iniustitiam circa distributiones, utrum ille qui dat aliquid alicui
praeter dignitatem, vel ille qui recipit.
Secundum est, utrum contingat quod aliquis faciat sibi ipsi iniustum, quod etiam supra movit et inferius
prosequitur.
|#2 Deinde cum dicit: si enim contingit etc., prosequitur prius motam quaestionem.
Et primo obiicit ad partem falsam. Secundo solvit, ibi: vel neque hoc etc.. Tertio determinat veritatem, ibi,
manifestum autem etc..
Dicit ergo primo quod, si contingat illud quod prius positum est, scilicet quod male distribuens faciat iniustum et
non ille qui plus accipit, videtur sequi inconveniens. Potest enim esse quod aliquis plus alteri quam sibi tribuat
sciens et volens; et sic videtur quod iste faciat iniustum sibi ipsi. Quod est inconveniens, quia moderati homines
hoc videntur facere, ut sibiipsis minora retineant. Pertinet enim ad virum modestum quod sit minorativus, idest
minora sibi accipiens.
|#3 Deinde cum dicit: vel neque hoc etc., solvit duabus solutionibus. Quarum prima est quod hoc non videtur
simpliciter verum esse, quod distributor minora sibi retineat. Quamvis enim retineat sibi minora de bonis
exterioribus, tamen superabundat in altero bono, scilicet gloria, vel simpliciter bono, idest honesto.
|#4 Secundam solutionem ponit ibi: adhuc solvitur etc..
Quae procedit secundum definitionem supra positam eius quod est iniustum facere. In qua additum est quod hoc
sit praeter voluntatem patientis. Iste autem distributor nihil patitur praeter suam voluntatem. Et ideo sequitur
quod non patiatur iniustum, sed solum patitur quoddam nocumentum.
|#5 Deinde cum dicit manifestum autem etc., determinat veritatem dicens, manifestum esse quod ille qui
distribuit praeter dignitatem, facit iniustum; non tamen semper ille qui plus accipit, sed quandoque, quando ad
hoc operatur.
|#6 Secundo ibi: non enim etc., probat propositum tribus rationibus. Quarum prima est quod non dicitur ille
facere iniustum cui inest, quia sic ille qui laeditur faceret iniustum; sed ille facit iniustum cui accidit quod volens
hoc faciat, id est in quo est principium actionis: quod quidem est in eo qui distribuit, non autem in accipiente:
ergo distribuens facit iniustum, non autem accipiens.
152

