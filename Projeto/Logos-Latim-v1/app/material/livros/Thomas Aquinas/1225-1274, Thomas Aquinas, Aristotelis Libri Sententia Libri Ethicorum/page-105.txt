consideratio talis operis inducit admirationem. Et tale est opus magnificentiae, ut scilicet sit admirabile. Et sic
patet, quod virtus operis, idest optima excellentia eius, est secundum magnificentiam cum magnitudine
expensarum.
|+7 Lectio 7
|#1 Est autem sumptuum etc..
Postquam Philosophus ostendit qualiter magnificus se habeat in expendendo, hic ostendit in quibus magnificus
expendat. Et circa hoc duo facit.
Primo ostendit in quibus expendit magnificus; secundo ostendit quomodo servat proportionem sumptuum ad ea
in quibus expendat, ibi, et in singulis decens, etc..
Circa primum duo facit: primo ostendit in quibus principaliter magnificus expendat.
Secundo, in quibus expendat secundario, ibi propriorum autem etc..
Circa primum tria facit. Primo ostendit, quae sunt principalia, in quibus magnificus expendit; secundo ostendit
ad quos pertineat in talibus expendere, ibi, in omnibus autem quemadmodum dictum est, etc.. Tertio epilogat
quod dictum est, ibi, maxime quidem igitur, etc..
Dicit ergo primo, quod magnificus facit sumptus circa ea quae sunt maxime honorabilia.
Huiusmodi autem sunt duorum generum. Primum genus est eorum quae pertinent ad res divinas, puta cum aliqua
donaria reponuntur in templis deorum, et praeparationes, puta templorum aedificia, vel aliquid aliud huiusmodi.
Et etiam sacrificia ad idem pertinent. Gentiles autem non solum colebant deos, idest quasdam substantias
separatas, sed etiam colebant Daemones, quos dicebant esse medios inter deos et homines. Et ideo subdit, quod
ad idem genus pertinet quicquid expenditur circa cultum cuiuscumque Daemonis. Et loquitur hic Philosophus
secundum consuetudinem gentilium, quae nunc manifestata veritate est abrogata, unde, si aliquis nunc circa
cultum Daemonum aliquid expenderet, non esset magnificus, sed sacrilegus.
|#2 Secundum autem genus honorabilium sumptuum sunt ea quae magnifice fiunt per respectum ad bonum
publicum, puta quod aliquis ad aliquid utile communitati praeclare et magnifice largiatur, quod oportet. Vel si
aliquod officium committitur alicui a civitate, puta quod sit princeps trieris, idest exercitus navium, vel galearum,
quod circa executionem officii faciat magnos sumptus. Vel etiam quod convivium faciat toti civitati, sicut
solitum erat apud ---, ut habetur in II politicae.
|#3 Deinde cum dicit: in omnibus autem etc., ostendit quibus competat tales sumptus facere.
Et circa hoc tria facit. Primo ostendit in generali quibus competat tales sumptus facere; secundo concludit in
speciali, quibus non competat, ibi: propter quod inops quidem etc.; tertio ostendit in speciali quibus competat,
ibi, decet autem et eos etc..
Dicit ergo primo, quod in omnibus quae expenduntur, sicut supra dictum est, oportet haberi respectum, non
solum ad ea in quibus expenditur, (sed etiam ad eum qui expendit,) ut scilicet consideretur quis est qui expendit,
utrum scilicet sit princeps vel privata persona, nobilis aut ignobilis; et etiam consideretur quas possessiones
habeat, utrum scilicet magnas vel parvas. Oportet enim expensas esse dignas, idest bene proportionatas his,
scilicet conditioni personae et divitiis, ita quod expensae non solum deceant tale opus in quo expenditur, sed
etiam deceant facientem.
|#4 Deinde cum dicit propter quod inops etc., concludit quos non deceant tales sumptus.
Et dicit, quod propter praedicta inops, idest qui habet parvas divitias, non potest esse magnificus, quia non habet
tot ex quibus possit convenienter multa consumere. Et si tentet ultra posse expendere, erit insipiens, quia hoc erit
praeter dignitatem et praeter id quod fieri oportet et ita non pertinet ad virtutem magnificentiae. Quia secundum
virtutem omnia fiunt recte idest secundum quod oportet.
|#5 Deinde cum dicit: decet autem et eos etc., ostendit quos deceat facere praedictos sumptus.
Et accipit hoc secundum duo. Primo quidem secundum quantitatem divitiarum. Unde dicit quod praedictos
sumptus facere decet illos homines quibus talia praeexistunt, id est qui habent magnas divitias ex quibus possunt
multa consumere decenter, sive habeant huiusmodi divitias abundantes per seipsos, puta acquirendo eas per
propriam industriam sive etiam habeant eas per progenitores quibus succedunt, sive etiam per quoscumque alios,
per quos ad eos transeunt divitiae; puta cum relinquuntur haeredes extraneorum.
|#6 Secundo autem accipit propositum per conditionem personarum. Decet enim, quod faciant magnos sumptus
nobiles genere et gloriosos, puta in honoribus constitutos, et quaecumque similia sunt; omnia enim huiusmodi
habent in se quamdam magnitudinem, et quamdam dignitatem, ut deceat tales magnos sumptus facere.

105

