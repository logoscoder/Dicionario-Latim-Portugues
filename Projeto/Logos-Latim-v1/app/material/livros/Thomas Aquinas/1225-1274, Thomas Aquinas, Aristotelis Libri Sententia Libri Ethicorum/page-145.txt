hominibus dari possunt; si autem sint aliqui principes, quibus ista non sufficiant pro mercede sed quaerant lucra,
isti fiunt iniusti et tyranni.
Super hanc autem mercedem ab hominibus exhibitam boni principes expectant mercedem a Deo.
|#13 Deinde cum dicit dominativum autem iustum etc., manifestat quod supradictum est de eo quod non est
iustum simpliciter, sed secundum similitudinem.
Et primo quantum ad iustum dominativum et paternum. Secundo quantum ad iustum quod est viri ad uxorem,
ibi, propter quod magis etc..
Circa primum tria facit. Primo proponit quod intendit. Et dicit quod dominativum iustum, quod scilicet est
Domini ad servum, et paternum, quod scilicet est patris ad filium, non est idem his iustis quae sunt politica; sed
habet aliquam similitudinem cum eis, secundum quod aliqualiter est ad alterum.
|#14 Secundo ibi: non enim est iniustitia etc., ostendit quod dictum est, quantum ad hoc, quod dominativum vel
paternum iustum non est simpliciter iustum: manifestum est enim, quod non potest esse simpliciter iniustitia
hominis ad ea quae sunt ipsius, sicut neque iustitia, quia utrumque est ad alterum. Sed servus est Domini sicut
possessio, et filius quousque est pelicon, idest magnus, et separetur a patre, per emancipationem, est quasi
quaedam pars patris. Et quod non sit iniustitia ad seipsum, patet per hoc, quod nullus eligit nocere sibiipsi. Unde
patet quod simpliciter loquendo non est iustum vel iniustum ad filium vel servum.
|#15 Tertio ibi: neque iustum politicum etc., ostendit, quod dominativum et paternum iustum, etiam si esset
simpliciter iustum, non esset politicum iustum, quia iustum politicum est secundum legem, et in quibus nata est
esse lex. Et huiusmodi sunt illi quibus competit aequalitas quantum ad hoc quod est principari et subici, ita
scilicet quod unus eorum non subicitur alteri, sicut servus subiicitur Domino, et filius patri. Unde in his non est
politicum iustum.
|#16 Deinde cum dicit: propter quod magis etc., determinat de iusto uxorio; et dicit, quod quia uxor minus est
subiecta viro quam servus Domino, vel filius patri; ideo plus habet de ratione iusti illud quod est viri ad uxorem
quam id quod est patris ad natos, id est filios, et Domini ad possessiones idest servos.
Iustum enim quod est viri ad uxorem est oeconomicum, quia vir praeest in domo sicut princeps in civitate. Hoc
tamen iustum oeconomicum est alterum a politico, sicut domus est aliud a civitate.
|+12 Lectio 12
|#1 Politici autem iusti etc..
Postquam Philosophus ostendit quale sit politicum iustum, quod est simpliciter iustum, hic ponit divisionem
huius iusti politici.
Et primo dividit iustum politicum in species.
Secundo tangit divisionem huius iusti in individua, ibi, iustorum autem, et legalium etc..
Circa primum tria facit. Primo proponit divisionem.
Secundo exponit eam, ibi, naturale quidem etc.. Tertio excludit errorem contra divisionem praedictam, ibi:
videtur autem quibusdam etc..
Dicit ergo primo, quod politicum iustum dividitur in duo: quorum unum est iustum naturale, aliud autem iustum
legale. Est autem haec eadem divisio cum divisione quam iuristae ponunt, quod iuris aliud est naturale, aliud est
positivum; idem enim nominant illi ius quod Aristotiles iustum, nam et Isidorus dicit in libro etymologiarum,
quod ius dicitur quasi iustum. Videtur autem esse contrarietas quantum ad hoc, quod politicum idem est quod
civile; et sic id quod apud Philosophum ponitur ut divisum, apud iuristas videtur poni ut dividens, nam ius civile
ponunt partem iuris positivi.
|#2 Sed attendendum est, quod aliter sumitur politicum vel civile hic apud Philosophum et aliter apud iuristas;
Philosophus enim hic nominat politicum iustum vel civile ex usu, quo scilicet cives utuntur; iuristae autem
nominant ius politicum vel civile ex causa, quod scilicet civitas aliqua sibi constituit, et ideo convenienter hic a
Philosopho nominatur legale, idest lege positum, quod et illi dicunt positivum; convenienter autem per haec duo
dividitur iustum politicum, utuntur enim cives iusto et eo quod natura menti humanae indidit, et eo quod est
positum lege.
|#3 Deinde cum dicit: naturale quidem etc., manifestat membra divisionis praemissae. Et primo manifestat
iustum naturale dupliciter.
Uno modo secundum effectum vel virtutem, dicens quod iustum naturale est quod habet ubique eandem
potentiam, id est virtutem, ad inducendum ad bonum et ad arcendum a malo.

145

