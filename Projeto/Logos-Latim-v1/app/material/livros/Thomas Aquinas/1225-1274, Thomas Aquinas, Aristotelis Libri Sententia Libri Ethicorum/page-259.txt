Omnis autem intellectus eligit id quod est optimum sibiipsi. Et ita malus non agit ea quae oportet ipsum agere.
Sed hoc convenit virtuoso qui in omnibus obedit intellectui.
|#13 Deinde cum dicit verum enim quod de studioso etc., excludit ab eo qui amat se secundum virtutem id quod
supra positum est in accusationem amantis seipsum, scilicet quod nihil facit propter alium.
Et circa hoc tria facit. Primo proponit quod intendit. Secundo manifestat propositum, ibi, paucum enim tempus
etc.. Tertio epilogando concludit veritatem quaestionis, ibi, sic quidem igitur etc..
Dicit ergo primo, verum esse quod dicitur de virtuoso, quod multa faciet gratia amicorum et prime, id est
maxime inter omnes alios, et etiam si oporteat eum mori, non deseret amicum. Pecunias vero et honores et omnia
exteriora bona circa quae homines pugnant quasi proiiciet et contemnet propter amicum: per quae omnia
procurat sibiipsi bonum, scilicet honestum quod est eminentius.
Unde et in hoc etiam magis amat seipsum, quod sibi maius bonum procurat.
|#14 Deinde cum dicit paucum enim tempus etc., manifestat quod dixerat.
Et primo quantum ad mortem quam virtuosus sustinet pro amico. Secundo quantum ad hoc quod propter amicum
contemnit exteriora bona, ibi, et pecunias etc..
Tertio quantum ad actiones virtuosas quas quandoque virtuosus amico concedit, ibi, contingit autem etc..
Dicit ergo primo, quod ideo moriens pro amico procurat sibiipsi bonum, quia magis eligit per paucum tempus
multum delectari in magno opere virtutis, quam per multum tempus quiete, idest mediocriter delectari in
mediocribus operibus virtutis.
|#15 Et magis eliget excellenter bene vivere per unum annum, quam per multos annos mediocriter. Et similiter
etiam magis eliget unam actionem bonam et magnam, quam multas bonas et parvas. Hoc autem accidit his qui
moriuntur propter virtutem; quia licet minus vivant, in una tamen sola actione, qua se pro amico exponunt, maius
bonum faciunt, quam in aliis multis actionibus. Et ita in hoc quod se exponunt morti pro amicis virtuose agendo,
magnum bonum sibiipsis eligunt. Et in hoc manifestum est quod maxime se amant.
|#16 Deinde cum dicit: et pecunias etc., manifestat idem quantum ad contemptum exteriorum bonorum.
Et primo quantum ad pecuniam. Et dicit quod virtuosi causa amicorum proiiciunt, idest contemnunt vel
dispergunt pecunias, ita scilicet quod eorum amici plura circa pecunias accipiant, et in hoc etiam magis se amant
secundum veritatem. Dum enim aliquis pecuniam concedit amico et sibiipsi acquirit bonum honestum,
manifestum est quod maius bonum sibiipsi attribuit, et hic magis se amat.
|#17 Secundo ibi: et circa honores etc., ostendit idem circa honores et dignitates.
Et dicit quod eodem modo se habet circa honores et principatus: omnia enim haec virtuosus de facili derelinquet
amico, quia hoc ipsum est quoddam bonum: (id est) opus virtutis et laudabile. Et sic patet quod virtuosus
convenienter facit pro omnibus: (id est) loco omnium exteriorum bonorum, eligens bonum virtutis, quod est
maximum, et sic maxime diliget se ipsum.
|#18 Deinde cum dicit: contingit autem etc., ostendit idem quantum ad ipsas actiones virtutis.
Et dicit, quod contingit quandoque quod virtuosus etiam actiones virtuosas concedat suo amico: puta si sit
aliquod opus virtutis faciendum per ipsum vel per alterum, concedit quod fiat per amicum, ut ex hoc proficiat et
laudetur.
Et tamen in hoc etiam accipit sibi id quod est melius. Melius est enim et magis virtuosum, quod ipse sit causa
amico suo talia faciendi, quam etiam si ipse facit, praesertim cum sibi remaneat opportunitas, alias talia vel
maiora faciendi. Sic igitur patet quod virtuosus plus sibi tribuit de bono quantum ad omnia laudabilia, et sic
maxime amat seipsum.
|#19 Ultimo autem epilogando concludit, quod oportet esse amatorem sui sic, sicut dictum est de virtuoso; non
autem sicut multi homines, qui scilicet non sunt virtuosi, amant seipsos.
|+10 Lectio 10
|#1 Dubitatur autem et circa felicem etc..
Postquam Philosophus solvit quaestionem quae movebatur ex parte amantis respectu suiipsius, hic solvit
dubitationem quae movetur ex parte amantis respectu alterius.
Et primo proponit dubitationem. Secundo ostendit dubitationem esse rationabilem, ibi, nihil enim aiunt etc..
Tertio solvit, ibi, quid igitur etc..
Dicit ergo primo, quod dubitatio est circa felicem, utrum indigeat amicis vel non.

259

