|#4 Sed in speciali differunt; quia illi qui verecundantur rubescunt, illi autem qui timent mortem pallescunt.
Cuius differentiae ratio est quia natura spiritus et humores transmittit ad locum ubi sentit defectum. Sedes autem
vitae est in corde; et ideo quando periculum vitae timetur, spiritus et humores recurrunt ad Cor. Et ideo exteriora
quasi deserta pallescunt. Honor autem et confusio in exterioribus est, et ideo, quando homo timet per
verecundiam (periculum) honoris, recurrentibus humoribus et spiritibus ad exteriora, homo rubescit. Sic igitur
patet quod et verecundia et timor mortis sunt quaedam corporalia, inquantum scilicet habent corporalem
transmutationem annexam, quod videtur magis ad passionem quam ad habitum pertinere. Et ita patet quod
verecundia non est virtus.
|#5 Deinde cum dicit: non omni utique aetati etc., ostendit quid sit subiectum conveniens verecundiae.
Et primo ostendit cui aetati conveniat. Secundo ostendit cui conditioni, ibi, neque enim studiosi etc..
Circa primum tria facit. Primo proponit quod intendit, scilicet quod passio verecundiae non convenit omni aetati,
sed iuvenili.
|#6 Secundo ibi, existimamus enim etc., probat quod iuvenili aetati congruat verecundia.
Et hoc dupliciter. Uno modo per proprietatem iuventutis. Quia scilicet iuvenes propter fervorem aetatis vivunt
secundum passiones.
Et ideo proni sunt ad multipliciter peccandum.
Et ab hoc prohibentur per verecundiam, per quam turpitudinem timent. Et ideo iuvenes decet verecundia. Alio
modo probat idem per humanam consuetudinem. Iuvenes enim verecundos laudare consuevimus.
|#7 Tertio ibi: senem autem nullus etc., ostendit quod alii aetati, scilicet senili, non congruit verecundia. Et dicit
quod nullus laudat senem de hoc quod est verecundus.
Quia existimamus quod non oporteat eum aliquod turpium operari pro quibus consuevit esse verecundia. Tum
quia propter longitudinem temporis reputamus eos esse expertos.
Tum quia, cessante fervore aetatis, reputamus quod propter passionem non debeat aliquid turpe operari.
|#8 Deinde cum dicit neque enim studiosi etc., ostendit cui condicioni hominum competat vel non competat
verecundia.
Et circa hoc duo facit. Primo ostendit quod non competat virtuoso. Secundo excludit quasdam cavillationes
contra propositum, ibi, si enim sunt haec quidem etc..
Dicit ergo primo quod neque ad virtuosum pertinet verecundia. Verecundia enim est respectu pravorum. Sed
virtuosus non operatur prava. Quia virtus est quae bonum facit habentem et opus eius bonum reddit. Ergo
verecundia non competit virtuoso.
|#9 Deinde cum dicit: si enim sunt haec etc., excludit tres obviationes contra praedicta.
Quarum prima est. Quia posset aliquis dicere quod verecundia non solum est de his quae secundum veritatem
sunt turpia quae contrariantur virtuti, sed etiam de his quae sunt turpia secundum opinionem.
|#10 Sed ipse dicit quod nihil differt ad propositum; quia virtuoso neutra sunt operanda: scilicet neque turpia
secundum veritatem, neque turpia secundum opinionem. Et ideo non imminet virtuoso quod de aliquo
verecundetur.
Sed hoc pertinet ad pravum, ut sit talis quod operetur aliquid turpium, vel secundum veritatem vel secundum
opinionem.
|#11 Secundam obviationem ponit ibi: sic autem ad turpia habere etc..
Posset enim aliquis dicere quod licet virtuosus non habeat aliquid de quo verecundetur, est tamen ita dispositus,
ut si aliquid talium operaretur, de hoc verecundaretur. Si quis ergo propter hoc existimaret quod verecundia
competeret studioso, probat hoc esse inconveniens dupliciter.
|#12 Primo quidem quia verecundia, proprie loquendo, non respicit nisi voluntarios defectus, quibus debetur
vituperium. Sed hoc repugnat virtuti quod aliquis voluntarie operetur malum. Ergo non competit ei verecundia
propter rationem praedictam. Secus autem esset si verecundia esset eorum quae involuntarie possunt accidere,
sicut aegritudo involuntarie accidit homini. Unde virtuoso etiam sano potest competere curare de medico propter
infirmitatem quae posset accidere.
|#13 Secundo excludit praedictam obviationem ibi: erit autem utique etc..
Et dicit quod secundum praedictam obviationem verecundia esset quiddam virtuosum ex suppositione, quia
scilicet verecundaretur virtuosus si turpia operaretur. Hoc autem non est de his quae proprie conveniunt virtuosis.
125

