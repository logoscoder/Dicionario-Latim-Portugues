Et inde est, quod ad perfectam notitiam eubuliae oportet inquirere quid sit consilium, et circa quid sit. Et haec
supra determinata sunt in tertio; unde non oportuit quod hic resumerentur.
|#12 Deinde cum dicit: quia autem rectitudo etc., ostendit qualis rectitudo sit eubulia. Et circa hoc determinat
quatuor conditiones eubuliae per ordinem. Dicit ergo primo quod rectitudo multipliciter dicitur. Uno modo
proprie, alio modo metaphorice. Proprie quidem dicitur in bonis; secundum similitudinem autem etiam dicitur in
malis, ut si dicamus quod aliquis sit rectus fur, sicut dicimus quod est bonus fur.
|#13 Manifestum est autem quod non omnis rectitudo consilii est eubulia: non enim est rectitudo consilii in
malis, sed in bonis tantum. Incontinens enim et pravus quandoque adipiscitur per suam ratiocinationem illud
quod proponit cognoscere, puta cum invenit viam per quam possit peccatum perpetrare.
Unde per similitudinem dicitur recte consilians, inquantum scilicet invenit viam efficaciter ducentem in finem,
sed tamen assumit pro fine quoddam magnum malum, puta furtum vel adulterium. Sed bene consiliari, quod
significat nomen eubuliae, videtur esse quoddam bonum. Unde manifestum est quod talis rectitudo consilii est
eubulia, per quam aliquis adipiscitur bonum finem.
|#14 Secundam conditionem ponit ibi: sed est et hoc etc..
Ubi considerandum est quod contingit in syllogisticis aliquando concludi veram conclusionem per falsum
syllogismum. Et ita etiam in operabilibus contingit quandoque pervenire ad bonum finem per aliquam malam
viam.
Et hoc est quod dicit, quod contingit aliquando sortiri bonum finem quasi falso syllogismo, ita scilicet quod
aliquis consiliando perveniat ad id quod oportet facere, sed non per quod oportet, puta cum aliquis furatur, ut
subveniat pauperi, et hoc est ac si in syllogismo aliquis ad veram conclusionem assumeret medium aliquem
falsum terminum.
|#15 Licet enim in intentione finis sit sicut principium et medius terminus, tamen in via executionis quam
inquirit consiliator, finis se habet sicut conclusio, et id quod est ad finem sicut medius terminus. Manifestum est
autem quod non dicitur recte syllogizare qui veram conclusionem per falsum medium concluderet: unde
consequens est quod non sit vere eubulia, secundum quam aliquis adipiscitur finem quem oportet, non autem per
viam per quam oportet.
|#16 Tertiam condicionem ponit ibi: adhuc est multum tempus etc..
Et dicit quod quandoque contingit quod aliquis multum tempus ponit in consilio, ita quod forte aliquando
elabitur opportunitas exequendi.
Contingit etiam quod aliquis nimis velociter et praecipitanter consiliatur. Unde nec ista est vere eubulia, sed talis
rectitudo consilii quae attendit id quod est utile ad finem et finem quem oportet et modum et tempus.
|#17 Quartam conditionem ponit ibi: adhuc est simpliciter etc..
Et dicit quod contingit aliquem esse qui bene consiliatur simpliciter ad finem totius vitae.
Contingit etiam aliquem esse qui recte consiliatur ad aliquem finem particularem. Unde eubulia simpliciter erit
quae dirigit consilium ad finem communem totius humanae vitae, illa autem quae dirigit ad quemdam finem
particularem, non est eubulia simpliciter, sed eubulia quaedam. Quia cum prudentium sit bene consiliari, oportet
quod eubulia simpliciter sit rectitudo consilii in ordine ad illum finem, circa quem veram aestimationem habet
prudentia simpliciter dicta; et hic est finis communis totius humanae vitae, ut supra dictum est.
|#18 Ex omnibus ergo quae dicta sunt accipi potest quod eubulia est rectitudo consilii ad finem bonum
simpliciter per vias congruas et tempore convenienti.
|+9 Lectio 9
|#1 Est autem et synesis etc..
Postquam Philosophus determinavit de eubulia, hic determinat de synesi. Et circa hoc duo facit.
Primo comparat synesim scientiae et opinioni.
Secundo prudentiae, ibi, propter quod etc..
Circa primum duo facit. Primo ostendit quod non omnis scientia vel opinio est synesis. Secundo ostendit quod
nulla scientia est synesis, ibi, neque aliqua una etc..
Dicit ergo primo quod synesis, secundum quam dicimus aliquos esse synechos, id est sensatos, et contrarium
eius quod est asynesia, secundum quam dicimus aliquos esse asynecos, idest insensatos, non est totaliter idem
quod scientia vel opinio. Nullus enim est qui non habeat aliquam scientiam vel opinionem. Si ergo omnis
scientia vel opinio esset synesis, sequeretur quod omnes homines essent sensati.
175

