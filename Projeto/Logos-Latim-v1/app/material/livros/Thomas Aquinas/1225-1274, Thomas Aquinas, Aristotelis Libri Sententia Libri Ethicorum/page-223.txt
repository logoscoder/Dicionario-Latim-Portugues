|#10 Deinde cum dicit: species autem amicitiae etc., epilogat quae dicta sunt de speciebus amicitiae.
Et dicit, quod plures sunt amicitiae species. Et primo quidem et principaliter est amicitia bonorum, secundum
quod sunt boni.
Reliquae autem amicitiae dicuntur secundum similitudinem huius; in tantum enim dicuntur secundum illas
amicitias aliqui amici, inquantum est ibi aliqua similitudo verae amicitiae.
Manifestum est enim quod delectabile videtur esse quoddam bonum amatoribus delectationum.
Et ita huius amicitia habet aliquam similitudinem eius quae est propter simpliciter bonum; et eadem ratio est de
amicitia utilis.
|#11 Non tamen hae duae amicitiae semper coniunguntur, ut scilicet sint iidem amici propter utile et delectabile;
quia ea quae sunt secundum accidens non coniunguntur universaliter, sicut musicum et album, quae per accidens
coniunguntur in sorte, non in omnibus coniunguntur; praedictae autem amicitiae sunt per accidens, sicut supra
dictum est: unde non semper coniunguntur.
Sic igitur, cum in praedictas species amicitia dividatur, mali possunt sibiinvicem esse amici propter
delectationem vel utilitatem, in quantum scilicet sunt sibi invicem similes in altero horum, sed boni sunt (amici
propter se ipsos, in quantum scilicet sunt amici secundum quod boni sunt)p unde soli boni sunt simpliciter amici.
Alii autem sunt amici secundum similitudinem, inquantum scilicet assimilantur bonis.
|+5 Lectio 5
|#1 Quemadmodum autem in virtutibus etc..
Postquam Philosophus distinxit species amicitiae, hic determinat de eis per comparationem ad actum proprium
amicitiae.
Et circa hoc duo facit.
Primo distinguit amicitiam per habitum et actum. Secundo probat quod supposuerat, ibi, assimilatur autem
amatio etc..
Circa primum tria facit. Primo distinguit amicitiam per habitum et actum; secundo ostendit quomodo quidam
privantur amicitia propter defectum actus, ibi: si autem diuturna etc.; tertio ostendit amicitiam bonorum esse
maximam ex ratione ipsius actus amicitiae, ibi, maxime quidem igitur etc..
Dicit ergo primo quod sicut est in aliis virtutibus, quod quidam dicuntur boni, idest virtuosi secundum habitum,
puta fortes vel liberales, etiam quando actum virtutis non exercent, quidam vero dicuntur virtuosi secundum hoc
quod actu exercent operationem virtutis: ita etiam est et in amicitia quod quidam dicuntur actu amici inquantum
convivunt cum delectatione adinvicem et sibiinvicem bene faciunt, quae duo videntur pertinere ad actum
amicitiae: quidam vero non operantur actu opera amicitiae, sed tamen sic sunt dispositi secundum habitum ut
inclinentur ad operandum huiusmodi opera, sicut patet de amicis quando dormiunt, vel quando abinvicem loco
separantur.
Non enim ipsa amicitia simpliciter dissolvitur per distantiam locorum, sed sola amicitiae operatio. Et sic patet,
quod amicitia remanet habitu etiam operatione cessante.
|#2 Deinde cum dicit: si autem diuturna etc., ostendit, quomodo in quibusdam deficit amicitia propter defectum
actus.
Et primo ostendit propositum. Secundo probat quod supposuerat, ibi, nihil enim sic est etc..
Ostendit autem propositum circa tria genera hominum. Primo quidem circa eos, qui diu abinvicem separantur.
Unde dicit, quod si absentia amicorum abinvicem sit diuturna, videtur facere oblivionem amicitiae praecedentis.
Sicut et alii habitus per dissuetudinem operandi debilitantur et tandem destruuntur; oportet enim quod sicut
habitus per consuetudinem operum acquiruntur ita etiam per idem conserventur, nam unumquodque conservatur
per suam causam. Et ideo dictum est in proverbio, quod multae amicitiae dissolvuntur per hoc, quod unus alium
non appellat, id est non colloquitur et convivit alteri.
|#3 Secundo ibi: non videntur autem etc., ostendit idem circa senes et severos. Et dicit, quod neque etiam senes,
neque severi, idest homines austeri in verbis et convictu, videntur esse amativi, idest apti ad amicitiam, propter
hoc scilicet quod non sunt apti ad amicitiae actum, qui est convivere. Parum enim invenitur in eis de
delectatione. Et ideo non possunt de facili convivere aliis, quia nullus potest per diem, id est per aliquod longum
tempus, morari cum homine qui contristat vel qui etiam non delectat. Maxime enim videtur secundum naturam
hominibus et aliis animalibus, quod fugiant tristitiam et appetant delectationem, quae nihil aliud esse videtur,
quam quies appetitus in bono desiderato.
|#4 Tertio ibi: qui autem recipiunt etc., ostendit idem circa tertium genus hominum, qui scilicet recipiunt se
adinvicem in hoc scilicet, quod unus acceptat mores et conversationem alterius, et tamen propter aliquam causam
223

