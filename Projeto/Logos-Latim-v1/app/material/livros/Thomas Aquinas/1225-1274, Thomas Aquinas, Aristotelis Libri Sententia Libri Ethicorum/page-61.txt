|#11 Secundam rationem ponit ibi et qui quidem etc..
Quae talis est. Omnes qui operantur ex violentia et involuntarii operantur cum tristitia.
Unde et in V metaphysicae dicitur quod necessitas est contristans, quia contrariatur voluntati. Sed illi qui
operantur propter aliquod bonum seu propter aliquod delectabile adipiscendum, operantur cum delectatione. Non
ergo operantur per violentiam et nolentes.
|#12 Tertiam rationem ponit ibi ridiculum autem etc..
Et dicit quod ridiculum est causari, idest incusare, exteriora bona et non incusare se ipsum ex eo quod reddit se
venabilem, idest permittit se superari, a talibus appetibilibus; non enim voluntas nostra ex necessitate movetur a
talibus appetibilibus, sed potest eis inhaerere vel non inhaerere, eo quod nihil eorum habet rationem universalis
et perfecti boni, sicut felicitas, quam omnes ex necessitate volumus.
|#13 Quartam rationem ponit ibi et bonorum quidem se ipsum etc..
Et dicit quod ridiculum est, quod aliquis dicat se ipsum esse causam bonorum, id est virtuosarum operationum, et
quod delectabilia sint causa turpium operationum in quantum alliciunt concupiscentiam. Ideo autem hoc dicit
esse ridiculum, quia contrariae operationes reducuntur in eamdem potentiam rationalem, sicut in causam. Et ideo
oportet quod sicut ratio secundum seipsam agens est causa virtuosae operationis, ita etiam sit causa vitiosae
operationis sequendo passiones.
|#14 Quintam rationem ponit ibi videtur utique violentum etc..
Et dicit, quod violentum est cuius principium est extra ita quod ille qui patitur vim nihil conferat ad actionem.
Sed ille qui agit propter bona exteriora confert aliquid ad actionem. Ergo, quamvis principium inclinans eius
voluntatem sit extra, non tamen eius operatio est violenta: neque simpliciter, quia aliquid confert ad operationem;
neque per aliquam mixtionem, quia in operationibus mixtis, non redditur aliquid simpliciter voluntarium, sicut
accidit hic. Et ideo ibi operatur homo cum tristitia, hic autem cum delectatione, ut dictum est.
|+3 Lectio 3
|#1 Quod autem propter ignorantiam etc..
Postquam Philosophus determinavit de involuntario per violentiam, hic determinat de involuntario per
ignorantiam. Et circa hoc duo facit.
Primo ostendit quomodo sit aliquid involuntarium per ignorantiam. Secundo manifestat quaedam quae dixerat,
ibi, forsitan igitur non malum etc..
Circa primum ponit tres differentias circa ignorantiam. Quarum prima attenditur secundum quod aliquid propter
ignorantiam fit, sed diversimode se habet ad voluntatem: quandoque enim est voluntati contrarium: et tunc
proprie dicitur involuntarium. Quandoque autem non est contrarium voluntati, sed est praeter voluntatem in
quantum est ignoratum et hoc non dicitur involuntarium, sed non voluntarium.
|#2 Dicit ergo, quod hoc quod fit propter ignorantiam, ita scilicet quod ignorantia sit causa eius, universaliter est
non voluntarium, ex hoc scilicet quod actus voluntatis non fertur in illud. Non enim potest actus voluntatis ferri
in id quod est penitus ignoratum, cum obiectum voluntatis sit bonum cognitum. Sed tunc solum id quod ex
ignorantia causatur, dicitur involuntarium, quasi voluntati contrarium, quando postquam cognoscitur inducit
tristitiam et poenitudinem, quae est tristitia de his quae quis fecit; ex hoc enim aliquid est contristans quod est
voluntati contrarium, ut dicitur in V metaphysicae.
|#3 Ille enim qui propter ignorantiam operatur aliquid, et non tristatur de hoc quod operatus est illud postquam
cognoscit, puta si accipiat argentum aestimans se accipere stamnum, non potest dici quod volens acceperit
argentum, cum non cognoverit illud esse argentum; neque potest dici quod nolens, idest contra suam voluntatem
acceperit argentum, cum non tristetur de eo quod propter ignorantiam argentum accepit. Ille enim videtur esse
nolens, qui habet tristitiam et poenitudinem de eo quod propter ignorantiam fecit. Sicut si aliquis accepisset e
converso stamnum putans accipere argentum. Sed quia ille qui non paenitet alter est ab illo qui paenitet qui
dicitur nolens, vocetur ille non volens.
Quia enim differt a nolente secundum rem, melius est quod habeat nomen proprium et distinctum.
|#4 Secundam differentiam ponit ibi alterum autem videtur etc..
Quae quidem accipitur secundum differentiam respectus eius quod fit ad ignorantiam, quae quandoque est causa
eius, quandoque vero procedit ex alia causa. Dicit ergo, quod alterum videtur esse quod aliquis operetur propter
ignorantiam ab eo quod aliquis operetur ignorans. Quandoque enim aliquis operatur ignorans, sed non propter
ignorantiam.
61

