Et circa hoc tria facit. Primo praefert amicitiam paternam filiali. Secundo praefert amicitiam maternam paternae,
ibi, ex his autem manifestum etc.. Tertio manifestat quiddam quod dixerat, ibi: parentes quidem enim etc..
Circa primum ponit tres rationes. Quarum prima talis est. Tanto aliquem rationabile est magis amare quanto
magis cognoscit dilectionis causam. Sicut autem dictum est, causa quare parentes amant filios est, quia sunt
aliquid ipsorum. Causa autem quare filii diligunt est, quia sunt a parentibus. Magis autem possunt scire patres
qui sint ex eis nati, quam filii ex quibus parentibus sint orti. Parentibus enim nota fuit generatio, non autem filiis,
qui nondum erant. Unde rationabile est quod parentes magis ament filios quam e converso.
|#7 Secundam rationem ponit ibi: et magis quo approximatur etc..
Quae talis est. Ratio dilectionis in omni amicitia cognata est propinquitas unius ad alterum.
Sed ille a quo, scilicet generans, propinquior est genito quam factum facienti, id est quam genitum generanti.
Genitum enim, sicut dictum est, est quasi quaedam pars generantis separata.
Unde videtur comparari ad generantem, sicut partes separabiles ad totum, puta dens vel capillus vel si quid est
aliud huiusmodi; huiusmodi autem partes quae separantur a toto magnam propinquitatem habent ad totum, quia
totum in se continet ipsas, non autem e converso et ideo ad partes vel nihil videtur attinere totum, vel minus
quam e converso. Pars enim, etsi sit aliquid totius, non tamen est idem ipsi toti, sicut tota pars concluditur in
toto. Unde rationabile est quod parentes magis diligant filios quam e converso.
|#8 Tertiam rationem ponit ibi, sed cum multitudine etc..
Manifestum est enim quod amicitia per diuturnitatem temporis confirmatur. Manifestum est autem quod in
maiori multitudine temporis parentes diligunt filios quam e converso; parentes enim diligunt filios statim natos.
Sed filii diligunt parentes processu temporis quando accipiunt intellectum, idest intellectus usum, vel ad minus
sensum ad discernendum parentes ab aliis. Nam a principio omnes viros appellant patres et feminas matres, ut
dicitur in primo physicorum. Unde rationabile est quod parentes plus diligant filios quam e converso.
|#9 Deinde cum dicit: ex his autem etc., comparat maternam dilectionem paternae.
Et dicit quod ex praedictis rationibus potest esse manifestum quare matres magis ament filios, quam etiam
patres. Et hoc quidem manifestum est quantum ad primam rationem.
Magis enim possunt scire matres qui sint eorum filii quam patres. Similiter etiam quantum ad tertiam; prius enim
tempore matres ex convictu concipiunt amoris affectum ad filios quam patres. Sed quantum ad secundam
rationem partim quidem sic, partim autem aliter se habet. Nam pater dat filio principaliorem partem scilicet
formam, mater vero materiam, ut dicitur in libro de generatione animalium.
|#10 Deinde cum dicit: parentes quidem enim etc., manifestat id quod dixerat in secunda ratione, quod scilicet
filii magis sint proximi parentibus quam e converso. Hoc enim contingit, quia parentes diligunt filios, quasi
seipsos. Filii enim qui ex parentibus generantur sunt quasi ipsi parentes, alteri ab eis existentes in hoc solum
quod ab eis separantur, sed filii diligunt parentes non quasi aliquid ipsorum existentes, sed inquantum sunt ab eis
nati.
|#11 Deinde cum dicit: fratres autem etc., determinat de amicitia fraterna.
Et primo ponit rationem huius amicitiae.
Secundo ostendit per quid huiusmodi amicitia confirmetur, ibi, magnum autem etc..
Dicit ergo primo, quod fratres se amant adinvicem ex eo quod ab eisdem nascuntur. Quae enim uni et eidem sunt
eadem, sibiinvicem sunt quodammodo eadem. Unde, cum filii sint quodammodo idem parentibus, sicut dictum
est, identitas filiorum ad illa, idest ad parentes, facit ipsos filios quodammodo esse idem. Et inde est quod fratres
dicimus esse idem secundum sanguinem et secundum radicem et secundum alia huiusmodi. Et quamvis sanguis
parentum (qui est radix communis) sit idem simpliciter, remanet tamen aliqualiter ista identitas etiam in filiis,
qui dividuntur a parentibus et abinvicem.
|#12 Deinde cum dicit: magnum autem etc., ostendit per quid huiusmodi amicitia confirmetur.
Et dicit quod multum confert ad fraternam amicitiam quod fratres sint connutriti et propinqui secundum aetatem,
quia naturaliter coaetanei seinvicem diligunt. Et homines etairi, idest simul nutriti, consueverunt esse unius
moris, quod est causa mutuae dilectionis.
Et inde est quod amicitia fraterna similis est etayricae, id est connutritivae.
|#13 Deinde cum dicit: nepotes autem etc., determinat de amicitia aliorum consanguineorum.
Et dicit quod nepotes et alii consanguinei appropinquant sibiinvicem propinquitate generis et amicitiae,
inquantum sunt ex his, idest inquantum procedunt ex fratribus qui sunt filii eorumdem parentum. Ex hoc enim
dicuntur consanguinei quod ab eisdem procedunt. Dicuntur autem huiusmodi magis vel minus propinqui,

237

