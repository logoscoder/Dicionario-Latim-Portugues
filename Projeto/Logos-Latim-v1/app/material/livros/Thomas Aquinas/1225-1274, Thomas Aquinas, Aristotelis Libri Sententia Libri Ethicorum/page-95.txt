|#11 Et haec convenientia videtur esse rationabilis; quia pueri maxime vivunt secundum concupiscentiam, quia
ipsi appetunt maxime delectationem, quod pertinet ad rationem concupiscentiae. Causa autem quare appetant
delectationem, dicetur in septimo.
Et ideo si puer et concupiscentia non bene ratione persuadeantur, perveniunt ad quoddam dominium et ad
multum augmentum, ita scilicet quod dominabitur delectationis appetitus, qui est concupiscentia.
|#12 Et huius ratio est, quia appetitus delectationis est insatiabilis; quinimmo quanto plus gustatur plus
concupiscitur, eo quod est secundum se appetibilis. Et inde est, quod sicut puero insipienti, ita etiam
concupiscentiae propria operatio auget cognatum, id est hoc quod est eis simile; nam, si puer insipiens dimittatur
operari secundum suam insipientiam, magis in eo insipientia crescet; et si homo concupiscentiae satisfaciat,
magis concupiscentia crescit in homine, et dominatur.
Et praecipue si concupiscentiae vel delectationes sint magnae, ex parte obiecti, id est de rebus multum
delectabilibus, et vehementes ex parte eius qui concupiscit et delectatur, qui multum ex eis afficitur, in tantum
quod impediant hominis cogitationem sive ratiocinationem, quae quanto magis remanet, tanto concupiscentia
minus potest dominari.
|#13 Deinde cum dicit propter quod oportet etc., ostendit similitudinem utrorumque peccatorum, quantum ad
modum castigandi, sive refrenandi. Et dicit, quod quia concupiscentia et delectatio, si sit vehemens, facit sui
augmentum, ideo oportet, quod sint mensuratae, idest non excedentes in magnitudine, sive in vehementia
affectionis, et paucae secundum numerum, et quod nil contrarientur rationi quantum ad speciem concupiscentiae
seu delectationis, quae sumitur ex parte obiecti. Et illud quod ita se habet in concupiscentiis et delectationibus,
dicimus esse bene persuasum et punitum, idest castigatum a ratione. Sicut enim oportet quod puer vivat
secundum praeceptum paedagogi, sic oportet, quod vis concupiscibilis consonet rationi. Intentio enim utriusque,
scilicet et rationis et paedagogi, est ad bonum. Et ita se habet concupiscibile in homine temperato, qui
concupiscit quae oportet et sicut oportet et quando oportet, prout ordinat ratio.
|#14 Ultimo autem concludit, quod ista sunt, quae dicta sunt a nobis de temperantia.
Et in hoc finitur tertius liber.
|*ETH.4 : LIBER 4
|+1 Lectio 1
|#1 Dicamus autem deinceps de liberalitate etc..
Postquam Philosophus determinavit de fortitudine et temperantia, quae respiciunt ea quibus conservatur ipsa
hominis vita, hic incipit agere de aliis medietatibus, quae respiciunt quaedam secundaria bona vel mala.
Et primo determinat de medietatibus laudabilibus, quae sunt virtutes. Secundo de his quae non sunt virtutes, sed
passiones, ibi: de verecundia autem etc..
Circa primum duo facit. Primo determinat de virtutibus respicientibus res exteriores. Secundo de virtutibus
pertinentibus ad actus humanos, ibi, in colloquiis autem et convivere etc..
Circa primum duo facit. Primo determinat de virtutibus quae respiciunt exteriora bona.
Secundo de virtute mansuetudinis, quae respicit exteriora mala, ibi, mansuetudo autem est quaedam medietas
etc..
Circa primum duo facit. Primo determinat de virtutibus respicientibus divitias. Secundo de his quae respiciunt
honores, ibi, magnanimitas autem etc..
Circa primum duo facit. Primo determinat de liberalitate. Secundo de magnificentia, ibi: videbitur autem
consequens esse etc..
Circa primum duo facit. Primo inquirit materiam liberalitatis et oppositorum vitiorum.
Secundo determinat actus eorum circa propriam materiam, ibi, quorum autem est aliqua utilitas, etc..
Circa primum duo facit. Primo ostendit, quod liberalitas est circa pecunias. Secundo ostendit quod circa eandem
materiam sunt opposita vitia, ibi: est autem et prodigalitas etc..
Circa primum tria facit: primo dicit de quo est intentio. Secundo ostendit materiam liberalitatis, ibi: videtur enim
esse etc.. Tertio exponit quod dixerat, ibi, pecunias autem etc..
|#2 Dicit ergo primo, quod post temperantiam dicendum est de liberalitate: et hoc propter convenientiam
liberalitatis ad temperantiam. Sicut enim temperantia moderatur concupiscentias delectationum tactus, ita
liberalitas moderatur cupiditatem acquirendi vel possidendi res exteriores.
|#3 Deinde cum dicit: videtur enim esse etc., ostendit quae sit materia liberalitatis; et dicit quod est medietas
quaedam circa pecunias sicut manifeste apparet, ex hoc scilicet quod liberalis laudatur non in rebus bellicis, circa
95

