in quibus alii delectentur, alioquin nihil lucrarentur, et iterum observant quod sint talia illa de quibus se iactant
quae, si non sint vera, possit hoc latere, ita quod eorum mendacium non deprehendatur.
|#15 Et ponit exemplum de duobus: scilicet de his quae pertinent ad medicinam; quia omnes desiderant
sanitatem, nec potest a quibuscumque deprehendi, utrum aliquis in medicando erret. Alia autem sunt quae
pertinent ad divinationes futurorum, de quibus naturaliter homines sollicitantur, et circa quae non de facili
mendacium deprehenditur. Et ideo illi qui iactant se propter lucrum, praecipue fingunt se esse medicos vel
sapientes in divinando. Quamvis hoc quod dicit sapientem possit referri ad hoc quod tales se iactent de
cognitione divinorum, quae est desiderabilis et latens.
|#16 Deinde cum dicit: eyrones autem etc., determinat de vitio quod pertinet ad defectum.
Et circa hoc duo facit. Primo comparat hoc vitium iactantiae. Secundo ostendit diversitatem huius vitii, ibi:
maxime autem et isti etc..
Dicit ergo primo, quod irones qui minus de seipsis dicunt quam sit, videntur habere mores magis gratiores quam
iactatores, quia non videntur talia dicere gratia lucri, sed quasi fugientes tumorem superbiae.
|#17 Deinde cum dicit: maxime autem et isti etc., ostendit quomodo diversimode hoc vitium contingat. Et dicit
quod quidam sunt qui maxime de se negant ea quae videntur ad magnam gloriam pertinere, sicut socrates qui
negabat se esse scientem. Quidam vero sunt qui in quibusdam parvis et manifestis volunt ostendere quod non
fingant de se maiora quam sint, et isti vocantur blancopanurghy, quasi in quadam astutia simulationis suas
delitias habentes; panurghy enim Graece dicuntur astuti, blancon autem idem est quod deliciosum.
Hos autem dicit esse de facili contemptibiles, quia nimis manifesta est eorum simulatio. Et talis defectus in
exterioribus quandoque videtur ad iactantiam pertinere, dum per hoc volunt se ostendere meliores et magis
moderatos, sicut laconii qui deferebant vestimenta magis despecta quam deceret statum eorum, quia tam
superabundantia exteriorum quam etiam immoderatus defectus videtur ad iactantiam pertinere, inquantum per
utrumque ostenditur quaedam hominis excellentia.
|#18 Quidam vero sunt qui moderate utuntur hoc vitio, quia neque omnino negant de se gloriosa, neque etiam
assumunt aliqua nimis parva et utuntur hoc vitio in his quae non sunt prompta et manifesta, et tales videntur esse
gratiosi, ut supra dictum est.
|#19 Deinde cum dicit: opponi autem videtur etc., determinat de oppositione vitii ad virtutem.
Et dicit quod magis videtur opponi veridico iactator, inquantum est deterior sicut dictum est. Semper enim peius
vitium magis virtuti opponitur.
|+16 Lectio 16
|#1 Existente autem requie etc..
Postquam Philosophus determinavit de virtutibus quae sunt circa humanos actus seriosos, hic determinat de
quadam virtute quae est circa ludicra. Et circa hoc tria facit: primo ostendit quod circa ludos, potest esse virtus et
vitium. Secundo determinat de virtute quae circa ludos existit et de vitiis oppositis, ibi, qui quidem in derisione
etc.. Tertio ostendit differentiam huius virtutis ad supradictas, ibi, tres igitur quae dictae sunt etc..
Circa primum, considerandum est, quod circa id quod est secundum se malum et non potest habere rationem
boni, non est virtus et vitium, ut in II ostensum est; si igitur ludus nullam rationem boni posset habere, non esset
circa ludum aliqua virtus.
|#2 Habet autem aliquam rationem boni, inquantum est utilis humanae vitae.
Sicut enim homo indiget a corporalibus laboribus interdum desistendo quiescere, ita etiam indiget ut ab
intentione animi qua rebus seriis homo intendit interdum anima hominis requiescat: quod quidem fit per ludum.
Et ideo dicit quod, cum sit quaedam requies hominis ab anxietate sollicitudinum in hac vita et in conversatione
humana per ludum, et sic ludus habet rationem boni utilis, consequens est quod in ludis possit esse quaedam
conveniens collocutio hominum adinvicem; ut scilicet homo dicat et audiat qualia oportet et sicut oportet; et
tamen in talibus multum differt dicere et audire. Multa enim aliquis homo decenter audit quae non decenter
diceret. Ubicumque autem est differentia eorum quae oportet fieri et eorum quae non oportet ibi non solum est
medium, sed etiam superabundantia et defectus a medio. Unde circa ludum contingit esse medium virtutis et
extrema.
|#3 Deinde cum dicit: qui quidem in derisione etc., determinat de medio et extremis.
Et primo ostendit quid sit circa unumquodque eorum. Secundo ostendit quid unicuique eorum conveniat, ibi,
medio autem habitui etc..
122

