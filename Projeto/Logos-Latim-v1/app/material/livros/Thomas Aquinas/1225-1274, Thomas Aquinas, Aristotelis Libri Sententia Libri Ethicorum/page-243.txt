patrem. Sed illi quibus debetur aliquid, habent potestatem dimittendi eos qui sibi debent. Et ita pater habet
potestatem dimittendi filium.
|#12 Secundam rationem ponit ibi simul autem forte etc..
Et dicit, quod nullus filius videtur recedere a patre abnegando ipsum, nisi forte per excellentem malitiam, quia,
praeter amicitiam naturalem quae est inter filium et patrem, humanum est, quod aliquis non expellat eum qui sibi
auxiliatus est. Et ita iniquissimum est, quod filius expellat patrem. Sed si filius sit malus, pater debet fugere eum
vel ad minus non dare magnam operam ad providendum ei sufficienter, quia per hoc in malitia cresceret. Multi
enim sunt qui volunt bene pati ab aliis, sed fugiunt benefacere ac si hoc esset inutile.
|#13 Ultimo autem epilogando concludit quod de his, quae ad species amicitiae pertinent in tantum dictum est.
Et sic terminatur sententia octavi libri.
|*ETH.9 : LIBER 9
|+1 Lectio 1
|#1 In omnibus autem dissimilium etc..
Postquam Philosophus ostendit quid est amicitia, et determinavit de amicitiae speciebus, hic in nono libro
determinat de amicitiae proprietatibus.
Et primo ponit proprietates amicitiae.
Secundo movet quasdam dubitationes circa praedeterminata, ibi, dubitatur autem utrum oportet etc..
Circa primum duo facit. Primo determinat ea quae pertinent ad conservationem et dissolutionem amicitiae.
Secundo determinat de amicitiae effectibus, ibi, amicabilia autem quae ad amicos etc..
Circa primum duo facit. Primo determinat ea quae pertinent ad conservationem amicitiae.
Secundo determinat quaedam, quae pertinent ad dissolutionem ipsius, ibi, habet autem dubitationem et de eo
etc..
Circa primum tria facit. Primo proponit id quod est amicitiae conservativum. Secundo ostendit quomodo per
huius defectum amicitia turbatur, ibi: hic quidem igitur inventa est etc.. Tertio docet remedia contra huiusmodi
periculum, ibi: dignitatem autem etc..
|#2 Et quia in amicitiis aequalium manifestum est, quod amicitia conservatur per hoc quod aequivalens redditur,
manifestat primo qualiter possit conservari amicitia, quae est dissimilium personarum adinvicem, quod magis
dubium esse videbatur. Et dicit, quod in omnibus talibus amicitiis dissimilium personarum puta patris ad filium,
regis ad subditum, et sic de aliis, adaequat et conservat amicitiam hoc, quod exhibetur analogum, id est id quod
est proportionale utrique. Et hoc manifestat per exemplum eius quod accidit in politica iustitia, secundum quam,
ut dictum est in V: coriario pro calciamentis quae dedit fit retributio secundum dignitatem, quod est secundum
proportionem; et idem est de textore, et de reliquis artificibus.
|#3 Deinde cum dicit: hic quidem igitur etc., ostendit quomodo propter defectum analogi turbatur amicitia.
Et circa hoc duo facit. Primo proponit causam quare huiusmodi perturbatio contingere non potest circa iustitiae
commutationem. Et dicit, quod hic, scilicet in commutationibus politicis inventa est quaedam communis
mensura, scilicet denarius, ad quem sicut ad mensuram omnia, commutabilia referuntur. Et eorum pretium per
denarios mensuratur. Et ideo certum esse potest quid pro quo reddendum sit. Sed ea quae secundum amicitiam
commutantur, puta affectus et obsequia amicorum, appretiari pecunia non possunt.
|#4 Et ideo secundo ibi, in amicitia autem etc., amicitia perturbatur.
Et primo ostendit ex eo quod non fit recompensatio ab uno amico alteri. Secundo ex eo quod non recompensatur
id quod quaerebatur, ibi, contendunt autem etc..
Circa primum duo facit: primo ponit causam perturbationis amicitiae. Secundo ostendit in quibus amicitiis hoc
contingat, ibi, accidunt autem talia etc..
Circa primum considerandum est, quod recompensatio amicitiae attenditur secundum duo.
Primo quidem quantum ad interiorem affectum amoris, et quantum ad hoc dicit, quod quandoque in amicitia
contingit quod amator accusat eum quem amat, quoniam cum ipse superabundanter amet, non redamatur ab eo
quem amat.
Et quandoque sua accusatio est iniusta, puta si contingat, quod nihil habeat in se unde sit dignus amari. Secundo
fit recompensatio amicitiae quantum ad exteriora dona vel obsequia.
Et quantum ad hoc dicit, quod multoties ille qui amatur accusat amatorem, quia cum prius repromiserit sibi
omnia, tandem nihil perficit.

243

