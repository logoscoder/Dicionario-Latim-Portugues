|#9 Post vitam autem nutritivam et sensitivam non relinquitur nisi vita quae est operativa secundum rationem.
Quae quidem vita propria est homini. Nam homo speciem sortitur ex hoc quod est rationalis. Sed rationale est
duplex. Unum quidem participative, inquantum scilicet persuadetur et regulatur a ratione. Aliud vero est
rationale essentialiter, quod scilicet habet ex seipso ratiocinari et intelligere. Et haec quidem pars principalius
rationalis dicitur, nam illud quod dicitur per se, semper est principalius eo quod est per aliud. Quia igitur felicitas
est principalissimum bonum hominis, consequens est, ut magis consistat in eo quod pertinet ad id quod est
rationale per essentiam quam in eo quod pertinet ad id quod est rationale per participationem.
Ex quo potest accipi, quod felicitas principalius consistit in vita contemplativa quam in activa; et in actu rationis
vel intellectus, quam in actu appetitus ratione regulati.
|#10 Deinde cum dicit: si autem (est) opus hominis etc., investigat differentias felicitatis. Et dividitur in partes
duas, secundum duas differentias quas investigat. Secunda pars incipit ibi, amplius autem, etc..
Primo igitur accipit ex praemissis quod proprium opus hominis sit operatio animae, quae est secundum ipsam
rationem, vel non sine ratione. Quod dicit propter operationem appetitus regulati ratione. Hoc autem in omnibus
communiter invenitur, quod idem est opus alicuius rei in genere acceptae et opus illius rei si sit bona: nisi quod
oportet apponere ex parte operationis id quod pertinet ad virtutem. Sicut opus citharistae est citharizare.
Opus autem boni citharistae est bene citharizare.
Et similiter est in omnibus aliis.
|#11 Si igitur opus hominis consistit in quadam vita, prout scilicet homo operatur secundum rationem, sequitur
quod boni hominis sit bene operari secundum rationem, et optimi hominis, scilicet felicis, optime hoc facere. Sed
hoc pertinet ad rationem virtutis, quod unusquisque habens virtutem secundum eam bene operetur sicut virtus
equi est secundum quam bene currit. Si ergo operatio optimi hominis, scilicet felicis, est ut bene et optime
operetur secundum rationem, sequitur quod humanum bonum, scilicet felicitas, sit operatio secundum virtutem:
ita scilicet quod si est una tantum virtus hominis, operatio quae est secundum illam virtutem, erit felicitas. Si
autem sunt plures virtutes hominis, erit felicitas operatio quae est secundum optimam illarum, quia felicitas non
solum est bonum hominis, sed optimum.
|#12
Deinde cum dicit: amplius autem in vitam perfectam etc., investigat aliam differentiam felicitatis.
Requiritur enim ad felicitatem continuitas et perpetuitas quantum possibile est. Hoc enim naturaliter appetitus
habentis intellectum desiderat, utpote apprehendens non solum esse ut nunc sicut sensus, sed etiam esse
simpliciter.
Cum autem esse sit secundum seipsum appetibile, consequens est, quod sicut animal per sensum apprehendens
esse ut nunc, appetit nunc esse, ita etiam homo per intellectum apprehendens esse simpliciter, appetit esse
simpliciter et semper et non solum ut nunc. Et ideo de ratione perfectae felicitatis est continuitas et perpetuitas,
quam tamen praesens vita non patitur. Unde in praesenti vita non potest esse perfecta felicitas. Oportet tamen
quod felicitas qualem possibile est esse praesentis vitae, sit in vitam perfectam, id est per totam hominis vitam.
Sicut enim una hirundo veniens non demonstrat ver, nec una dies temperata, ita etiam nec una operatio semel
facta facit hominem felicem, sed quando homo per totam vitam continuat bonam operationem.
|#13 Sic ergo patet, quod felicitas est operatio propria hominis secundum virtutem in vita perfecta.
|+11 Lectio 11
|#1 Circumscribatur quidem igitur bonum etc..
Postquam Philosophus investigavit diffinitionem felicitatis, nunc ostendit quid post hoc agendum relinquatur. Et
circa hoc duo facit.
Primo ostendit quid restat agendum. Secundo quomodo id agere oporteat, ibi, meminisse autem et praedictorum
oportet etc..
Circa primum tria facit. Primo proponit quid sit factum et quid restet agendum. Et dicit, quod ita sicut supra
habitum est, circumscribitur bonum finale hominis, quod est felicitas. Et vocat circumscriptionem notificationem
alicuius rei per aliqua communia quae ambiunt quidem ipsam rem, non tamen adhuc per ea in speciali declaratur
natura illius rei.
Quia, ut ipse subdit, oportet quod aliquid primo dicatur figuraliter, id est secundum quandam similitudinariam et
extrinsecam quodammodo descriptionem; et deinde oportet ut manifestatis quibusdam aliis resumatur illud quod
fuit prius figuraliter determinatum, et sic iterato plenius describatur. Unde et ipse postmodum in fine libri de
felicitate tractatum complebit.
|#2 Secundo ibi: videbitur autem utique etc., assignat rationem eius quod dictum est, hoc enim ad naturam
cuiuslibet hominis pertinere videtur, ut ea quae bene continent descriptionem alicuius rei perducat, scilicet de
20

