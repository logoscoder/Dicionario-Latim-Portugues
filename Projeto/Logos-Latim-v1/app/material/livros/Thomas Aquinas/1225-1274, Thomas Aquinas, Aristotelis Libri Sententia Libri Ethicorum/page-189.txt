|#8 Deinde cum dicit neque enim etc., determinat quod dixerat. Et primo secundum: dicens, quod continens et
incontinens non dicitur aliquis simpliciter circa omnia, sed circa illam determinatam materiam, circa quam
dicitur aliquis temperatus vel intemperatus; scilicet circa concupiscentias et delectationes tactus.
|#9 Secundo ibi: neque in ad haec etc., determinat primum: et dicit quod non dicitur aliquis continens et
incontinens solum in ad haec, id est respectu alicuius determinatae materiae (sic enim idem esset et intemperatus,
cum sint circa eamdem materiam): sed dicitur aliquis incontinens in sic habere, idest ex hoc quod aliqualiter se
habet circa determinatam materiam. Quia hic, scilicet intemperatus, ex electione ducitur ad peccandum, quasi
existimans quod semper aliquis debeat persequi, id est accipere, delectabile sibi praesentialiter oblatum. Sed
incontinens non hoc existimat, sed tamen persequitur delectabile, quando est sibi praesens.
|#10 Deinde cum dicit: de eo quidem igitur etc., excludit falsam solutionem, quam etiam supra tetigit. Et dicit
quod nihil differt ad praesentem rationem si dicatur, quod illa cognitio praeter quam aliqui incontinenter agunt sit
vera opinio, sed non sit scientia. Ex facti enim evidentia constat, quod quidam incontinenter operantium non
habent debilem inhaesionem quasi dubitantes, sed aestimant se per certitudinem scire illud, contra quod agunt. Si
ergo aliquis dicere velit, quod propter hoc magis opinantes praeter opinionem agunt quam scientes, quia quiete,
idest debiliter inhaerent opinatis, considerandum est, quod in hoc nihil differt scientia ab opinione.
Quidam enim non minus inhaerent opinionibus etiam falsis quam alii verae scientiae: et hoc potest videri per
Heraclitum, qui adeo firmiter tenebat omnia semper moveri, et non esse veritatem aliquam diu permanendi in
rebus, quod in fine vitae suae nolebat loqui, ne veritas interim transmutaretur, sed solum movebat digitum ad
aliquid enunciandum, ut dicitur in quarto metaphysicae.
|#11 Deinde cum dicit sed quia dupliciter etc., ponit veram solutionem.
Et primo solvit dubitationem per quasdam distinctiones. Secundo per naturam ipsius operativae scientiae, ibi:
adhuc autem, et si naturaliter etc..
Circa primum ponit tres distinctiones. Quarum prima est, quod dupliciter dicimus aliquem scire: uno quidem
enim modo dicitur scire ille qui habet habitum, sed non utitur eo, puta geometra cum non considerat
geometricalia; alio modo dicitur scire ille qui utitur sua scientia, scilicet considerando ea quae sunt illius
scientiae; multum autem differt utrum aliquis agat ea quae non oportet habens habitum scientiae sed non utens,
vel quod aliquis habeat habitum et utatur speculando. Hoc enim videtur esse durum, scilicet quod aliquis agat
contra id quod actu speculatur. Non autem videtur esse durum si aliquis agat contra id quod habitualiter scit sed
non considerat.
|#12 Secundam distinctionem ponit ibi: adhuc quia duo modi etc..
Et dicit quod duo sunt modi propositionum quibus utitur ratio practica, scilicet universalis propositio et
singularis: nihil autem prohibere videtur, quod aliquis operetur praeter scientiam, qui habitu quidem cognoscit
utramque propositionem, sed in actu considerat tantum universalem, non autem particularem; et hoc ideo, quia
operationes sunt circa singularia. Unde si aliquis non considerat singulare, non est mirum si aliter agat.
|#13 Sciendum tamen quod dupliciter potest accipi universale. Uno quidem modo prout est in seipso: puta si
dicamus quod omni homini conferunt sicca. Alio modo secundum quod est in re singulari, puta si dicamus quod
iste est homo vel talis cibus est siccus; potest ergo contingere quod aliquis sciat et in habitu et in actu universale
secundum se consideratum; sed universale consideratum in hoc singulari vel non habet, idest in habitu non
cognoscit, vel non operatur, id est non cognoscit in actu.
|#14 Secundum igitur hos modos sciendi differentes intantum differt impossibile quod socrati videbatur, ut
nullum inconveniens videatur eum qui incontinenter agit uno modo, scire scilicet in universali tantum vel etiam
in singulari, in habitu sed non in actu. Si autem alio modo sciret ille qui incontinenter agit, videretur esse
inconveniens, scilicet si sciret singulare in actu.
|#15 Tertiam distinctionem ponit ibi: adhuc habere etc..
Et primo ponit distinctionem. Secundo excludit obiectionem, ibi, dicere autem sermones etc..
Dicit ergo primo, quod praeter dictos modos adhuc invenitur in hominibus alius modus sciendi. Quod enim
aliquis sciat habitu et non actu, differentiam quamdam videtur habere.
Aliquando enim est habitus solutus, ut statim possit exire in actum cum homo voluerit. Aliquando autem est
habitus ligatus ita quod non possit exire in actum. Unde quodammodo videtur habere habitum et quodammodo
non habere, sicut patet in dormiente vel maniaco aut etiam ebrioso. Et hoc modo sunt dispositi homines dum sunt
in passionibus. Videmus enim quod irae et concupiscentiae venereorum et quaedam huiusmodi passiones
manifeste transmutent et corpus exterius et non solum animales motus, puta cum ex his incalescit corpus; et
quandoque tantum increscunt huiusmodi passiones quod quosdam in insanias deducunt. Et sic manifestum est
189

