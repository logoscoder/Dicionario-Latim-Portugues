|#10 Deinde cum dicit: si utique haec sunt vera etc., excludit praedictam responsionem ex suppositione eorum,
quae adversarius supponebat.
Supponebat enim adversarius quod virtus esset voluntarium, quod de malitia negabant. Et ideo, resumens ea
quae praedicta sunt, quae usque huc suspenduntur, dicit, quod si ista sunt vera quae nunc dicta sunt, scilicet quod
desiderium finis insit homini a natura, nulla est ratio quare magis virtus quam malitia sit voluntarium.
Similis enim ratio est quod ambobus, scilicet et virtuoso et vitioso, insit finis a natura, vel qualitercumque aliter
ei videatur quantum ad apprehensionem, et adiaceat quantum ad appetitum. Et quamvis operatio virtutis et vitii
non solum sit circa finem, sed etiam circa ea quae sunt ad finem, sed tamen reliqua, idest ea quae sunt ad finem,
homines operantur referendo ad finem non a natura, sed qualitercumque eis videtur.
|#11 Sive ergo dicatur quod finis non videtur unicuique esse talis a natura, sed apud ipsum est, idest in potestate
eius, ut inhaereat tali vel tali fini, sive etiam finis sit naturalis et in reliqua operando homo fiat voluntarie
virtuosus, virtus tamen erit voluntaria.
Et similiter malitia: quia similiter et vitioso competit id quod est propter finem in operationibus, sicut et virtuoso,
quemadmodum et similiter se habent in fine. Si ergo, sicut supra ostensum est, virtutes sunt voluntariae ex eo
quod nos sumus causae habituum, ex quibus disponimur ad hoc quod talem finem nobis ponamus, sequitur quod
etiam malitiae sint voluntariae, quia similis ratio est de utrisque.
|#12 Deinde cum dicit communiter igitur etc., epilogat ea quae supra dicta sunt.
Et primo ostendit quid iam dictum sit de virtutibus. Secundo quid restat dicendum.
Dicit ergo primo, quod dictum est de virtutibus in communi et earum genus typo, id est figuraliter, manifestatum
est, dum dictum est quod sunt medietates, quod pertinet ad genus propinquum, et quod sunt habitus, quod
pertinet ad genus remotum, sub quo etiam continentur vitia. Dictum est etiam quod virtutes easdem operationes
generant ex quibus causantur: dictum est etiam quod sunt in potestate nostra, et quod sequuntur rectam rationem,
et quod aliter sunt voluntariae operationes quam habitus, quia nos sumus Domini operationum a principio usque
ad finem, dummodo sciamus singulares circumstantias, sed Domini habituum non sumus nisi a principio.
Postmodum autem nobis ignorantibus per singulas operationes adiicitur aliquid in generatione habituum. Sicut
etiam accidit in aegritudinibus causatis ex voluntariis actibus, ut supra dictum est. Sed quia a principio erat in
potestate nostra, ut sic vel non sic ageremus, propter hoc etiam ipsi habitus dicuntur voluntarii.
|#13 Deinde cum dicit resumentes utique etc., ostendit quid restat dicendum. Et dicit quod oportet iterato
resumere considerationem de virtutibus ut dicamus de unaquaque virtute quae sit, et circa qualem materiam, et
qualiter operetur.
Et sic etiam manifestum erit quot sunt virtutes.
Et primo dicetur de fortitudine.
|+14 Lectio 14
|#1 Quoniam quidem igitur medietas etc..
Postquam Philosophus determinavit de virtutibus moralibus in communi, hic incipit determinare de singulis in
speciali.
Et primo determinat de virtutibus quae sunt circa passiones interiores. Secundo de iustitia quae est circa
operationes exteriores, in quinto libro, ibi, de iustitia autem et iniustitia etc..
Prima autem pars dividitur in partes duas: in prima determinat de virtutibus moralibus, quae sunt circa
principales passiones, respicientes ipsam hominis vitam. Secundo determinat de virtutibus moralibus quae sunt
circa quasdam secundarias passiones, respicientes exteriora hominis bona, in quarto libro, ibi, dicamus autem
deinceps etc..
Circa primum duo facit. Primo determinat de fortitudine quae est circa passiones respicientes corruptiva vitae
humanae; secundo determinat de temperantia quae est circa passiones respicientes ea quibus humana vita
conservatur, scilicet cibos et venerea, ibi, post haec de temperantia etc..
Circa primum tria facit. Primo investigat materiam fortitudinis. Secundo determinat modum operationis ipsius,
ibi, terribile autem non in omnibus quidem etc..
Tertio determinat quasdam virtutis proprietates, ibi, circa audacias autem et timores etc..
Circa primum duo facit. Primo resumit quod manifestum est ex praemissis de materia fortitudinis, scilicet circa
quas passiones sit. Secundo inquirit obiecta illarum passionum, prout circa eas est fortitudo, ibi, timemus autem
etc..
|#2 Dicit ergo, quod iam supra dictum in secundo, quod fortitudo est quaedam medietas circa timores et
audacias.
78

