Circa primum tria facit. Primo ostendit quid sit medium et extremum in ludo. Secundo ostendit quod hoc
pertineat ad diversitatem morum, ibi, moris enim etc..
Tertio ostendit quod quandoque extremum accipitur pro medio, ibi, redundante autem risu etc..
Circa primum tria facit. Primo ostendit quid pertineat ad superabundantiam. Et dicit, quod illi qui superabundant
in derisione ludi, dicuntur bomolochi, idest raptores templi ad similitudinem milvorum, qui volabant circa
templum, ut raperent intestina animalium immolatorum. Ita et isti insidiantur ad hoc quod possint aliquid rapere,
quod convertant in derisionem. Et ideo tales sunt onerosi, quia desiderant undecumque facere risum; ad quod
magis student, quam ad hoc, quod dicant aliqua decora, idest honesta, et quod non turbent illum cui ingerunt
convicium ex ludo. Magis enim volunt dicere aliqua turpia, vel ex quibus alii turbentur, quam quod non inducant
homines ad risum.
|#4 Secundo ibi: qui autem neque ipsi etc., ostendit quid sit vitium per defectum. Et dicit quod illi qui neque
volunt dicere aliquid ridiculum et molesti sunt illis qui dicunt, dum ex hoc irrationabiliter turbantur, videntur
esse agrii, idest agrestes, et duri, quasi qui non emolliantur delectatione ludi.
|#5 Tertio ibi: moderate autem ludentes etc., ostendit quid sit medium in ludo. Et dicit, quod illi qui moderate se
habent in ludis vocantur eutrapeli, quasi bene vertentes, quia scilicet ea quae dicuntur vel fiunt convenienter in
risum convertunt.
|#6 Deinde cum dicit moris enim etc., ostendit quod praedicta pertineant ad diversitatem morum. Et dicit quod
praedicti motus, scilicet quod aliquis velit facere risum vel superabundanter vel diminute vel moderate est
quoddam indicium interioris moralis dispositionis.
Sicut enim per motus corporales exteriores discernuntur interiores corporum dispositiones, ita etiam per
exteriores hominum operationes discernuntur interiores mores.
|#7 Deinde cum dicit: redundante autem risu etc., ostendit quomodo extremum quandoque sumitur pro medio.
Et dicit, quod quia risus ad multos redundat, et multi sunt qui magis quam oportet delectantur in ludo, et in hoc
quod dicant aliis convitia iocosa, inde est, quod apud eos bomolochi vocantur eutrapeli, quia sunt eis gratiosi.
Superabundant enim in ludo quem plures hominum superabundanter diligunt.
Differunt tamen non parum bomolochi ab eutrapelis, ut ex supradictis patet.
|#8 Deinde cum dicit: medio autem habitui etc., ostendit quid proprie pertineat ad praedictos habitus.
Et primo ostendit quid proprie pertineat ad medium virtutis. Secundo quid ad extremum superabundantiae, ibi,
bomolochus autem etc.; tertio quid pertineat ad extremum defectus, ibi, agrios autem etc..
Circa primum duo facit. Primo ostendit qualiter se habeat eutrapelus universaliter circa ludum.
Secundo qualiter se habeat specialiter circa convicia iocosa, ibi: et utrum igitur etc..
Circa primum tria facit. Primo proponit, quod ad medium habitum pertinet, convenientibus ludis uti. Et dicit,
quod ad medium habitum huius virtutis pertinet id quod est proprium epydexiotis, idest bene aptati et dispositi ad
hoc, quod cum hominibus conversetur.
Ad talem enim pertinet quod dicat et audiat talia ludicra quae congruant viro modesto et liberali, qui scilicet
liberum animum habet a servilibus passionibus.
|#9 Secundo ibi: est enim quaedam etc., probat et inducit rationem ad hoc quod dixerat: quia scilicet ubicumque
est invenire aliquid quod decenter fieri potest, hoc pertinet ad virtutem. Sed contingit aliquem ludentem dicere et
audire quaedam convenientia. Et hoc patet ex differentia ludorum. Ludus enim liberalis hominis, qui scilicet
intendit propria sponte bonum agere, differt a ludo hominis servilis, qui circa servilia occupatur. Et ludus
hominis disciplinati, qui scilicet instructus est qualiter debeat ludere, differt a ludo hominis indisciplinati, qui
nulla disciplina in ludo refrenatur.
Unde manifestum est, quod ad medium habitum virtutis pertinet decentia in ludo dicere et audire.
|#10 Tertio ibi: videbit autem utique aliquis etc., inducit quoddam signum ad supradicta, quod scilicet differat
ludus disciplinati et indisciplinati.
Et dicit, quod hoc maxime apparet considerando tam in veteribus, quam in novis comoediis, id est
repraesentationibus collocutionum hominum adinvicem. Quia si alicubi in talibus narrationibus occurreret
aliquod turpiloquium, ex hoc quibusdam generabatur derisio, dum talia turpia in risum vertebantur.
Quibusdam vero generabatur suspicio, dum scilicet suspicabantur eos, qui turpia loquebantur, habere aliquod
malum in corde. Manifestum est autem quod non parum differt ad honestatem hominis, utrum dicat in ludendo
turpia vel honesta.
|#11 Deinde cum dicit: et utrum igitur etc., ostendit qualiter se habeat virtuosus circa convicia iocosa.
123

