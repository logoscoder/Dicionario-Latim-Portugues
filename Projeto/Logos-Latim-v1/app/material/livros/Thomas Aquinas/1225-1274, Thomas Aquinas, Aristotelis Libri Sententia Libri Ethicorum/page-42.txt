Circa primum ponit quatuor rationes. Quarum prima sumitur ex studio hominum tendentium in virtutem.
Ostensum est enim supra quod ex eisdem contrario modo factis, virtus generatur et corrumpitur. Videmus autem
quod propter voluptatem et tristitiam virtus corrumpitur. Quia propter concupiscentiam delectationum operamur
mala, propter tristitiam autem quam timemus in laboribus honestatis recedimus a bonis, idest virtuosis operibus.
Et ideo, sicut Plato dixit, oportet eum qui tendit ad virtutem, statim a iuventute aliqualiter manuduci (ut) et
gaudeat et tristetur de quibus oportet. Haec est enim recta disciplina iuvenum ut assuescant (ut) et delectentur in
bonis operibus et tristentur de malis.
Et ideo instructores iuvenum cum bene faciunt applaudunt eis, cum autem male agunt increpant eos.
|#5 Secundam rationem ponit ibi adhuc autem si virtutes etc..
Quae quidem sumitur ex materia virtutis moralis in hunc modum. Omnis virtus moralis est circa actus, sicut
iustitia, quae est circa emptiones et venditiones et alia huiusmodi, vel circa passiones, sicut mansuetudo, quae est
circa iras: et sic de aliis. Sed ad omnem passionem sequitur delectatio vel tristitia.
Quia passio animae nihil est aliud quam motus appetitivae virtutis in prosecutionem boni vel in fugam mali; cum
ergo pervenitur in bonum in quod appetitus tendit vel cum vitat malum, quod refugiebat, sequitur delectatio.
Quando autem est e converso, sequitur tristitia. Sicut iratus quando consequitur vindictam, laetatur, et similiter
timidus quando evadit pericula, quando autem e contrario se habet tristatur. Relinquitur ergo quod modo
praedicto omnis virtus moralis sit circa delectationes et tristitias sicut circa quaedam finalia.
|#6 Tertiam rationem ponit ibi demonstrant autem et poenae etc..
Et sumitur ex medicina virtutis. Sicut enim medicinae ad sanitatem restituendam sunt quaedam amarae potiones
exhibitae et delectabiles subtractae, ita etiam poenae sunt quaedam medicinae ad reparandam virtutem.
Quae quidem fiunt per subtractionem aliquarum delectationum vel adhibitionem aliquarum tristitiarum.
Medicinae autem natae sunt fieri per contraria; sicut quando superabundat calor, medici adhibent frigida. Ergo
etiam virtus moralis est circa aliquas delectationes et tristitias.
|#7 Quartam rationem ponit ibi: adhuc autem, sicut prius etc..
Quae sumitur ex eo quod est contrarium et corruptivum virtutis. Et dicit quod omnis habitus naturam habet ad
haec et circa haec operanda a quibus fit deterior et melior, id est a quibus augetur in bonitate si sit habitus bonus,
vel augetur in malitia, si sit habitus malus. Vel potest intelligi, a quibus innatus est fieri deterior vel melior, idest
a quibus natus est generari vel augeri, quod est fieri meliorem, sive corrumpi vel diminui, quod est fieri
deteriorem. Videmus autem quod homines fiunt pravi per corruptionem virtutis ex eo quod sequuntur voluptates
et fugiunt tristitias vel quas non oportet vel quando non oportet, vel qualitercumque aliter deviet aliquis a ratione
recta.
|#8 Et ex hac occasione fuerunt moti stoici ut dicerent quod virtutes sunt quaedam impassibilitates et quietes.
Quia enim videbant quod homines fiunt mali per delectationes et tristitias, consequens esse putaverunt quod
virtus in hoc consistat quod omnino transmutationes passionum cessent. Sed in hoc non bene dixerunt quod
totaliter a virtuoso voluerunt excludere animae passiones. Pertinet enim ad bonum rationis, ut reguletur per eam
appetitus sensitivus, cuius motus sunt passiones.
Unde ad virtutem non pertinet quod excludat omnes passiones, sed solum inordinatas, quae scilicet sunt ut non
oportet et quando non oportet, et quaecumque alia adduntur pertinentia ad alias circumstantias. Ex his ergo
concludit supponendum esse quod circa voluptates et tristitias virtus optima operetur, malitia autem, quae est
habitus virtuti contrarius, mala.
|#9 Deinde cum dicit: fiet autem utique nobis etc., inducit ad propositum alias quatuor rationes sumptas ex parte
hominum quibus inest virtus, et delectatio, et tristitia. Quarum prima sumitur ex communitate delectationum.
Dicit quod tria sunt quae cadunt sub electione humana: scilicet bonum, idest honestum; conferens, idest utile; et
delectabile.
Quibus tria contrariantur: scilicet malum, idest vitium, quod opponitur honesto; nocivum, quod opponitur utili; et
triste, quod opponitur delectabili. Circa omnia autem haec bonus recte se habet, malus autem homo peccat: et
praecipue circa delectationem, quae est communior inter praedicta, duplici communitate.
|#10 Primo quidem quantum ad ea quae delectantur. Delectatio enim invenitur in omnibus animalibus, quia non
solum est secundum partem intellectivam sed est etiam secundum sensitivam. Sed utile et honestum pertinent ad
solam partem intellectivam. Nam honestum est, quod fit secundum rationem; utile autem importat ordinationem
alicuius in alterum, ordinare autem est proprium rationis.

42

