Et dicit, quod ad magnanimum pertinet, ut se magnum et honorabilem exhibeat ad illos qui sunt in dignitate et
excellentia bonorum fortunae. Sed ad mediocres moderationem quamdam exhibet non utendo magnitudine sua
ad eos.
|#10 Secundo ibi: hos quidem enim etc., inducit duas rationes eius quod dixerat.
Quarum prima est quia omnis virtus nititur ad id quod est difficile et honorabile.
Quod autem aliquis excellat in bono magnos viros, est difficile et venerabile. Sed quod aliquis excellat
mediocres viros, facile est.
|#11 Secunda ratio est quia, quod aliquis inter magnos viros exhibeat se venerandum, pertinet ad quamdam
animi virilitatem.
Sed quod aliquis velit magnam reverentiam sibi exhiberi ab infimis personis, est eorum qui sunt aliis onerosi.
|#12 Tertio ibi, quemadmodum ad imbecilles etc., ponit exemplum. Et dicit, quod simili modo hoc quod dictum
est est vitiosum, sicut et quod aliquis exhibeat se fortem contra imbecilles, et quod non aggrediatur difficilia quae
sunt honorabilia et in quibus alii praecellunt.
|#13 Deinde cum dicit: et otiosum esse etc., ponit proprietates magnanimi secundum actus humanos.
Et primo quantum ad seipsum. Secundo per respectum ad alios, ibi: necessarium autem manifestum etc..
Dicit ergo primo, quod ad magnanimum pertinet, quod sit otiosus, ex eo scilicet quod non multis negotiis se
ingerit, et quod sit tardus, idest non de facili se ingerat negotiis.
Sed solum illis actibus insistat qui pertinent ad aliquem magnum honorem, vel ad aliquod magnum opus
faciendum. Et sic magnanimus est operativus paucorum. Sed operatur magna, et quae sunt digna nomine magno.
|#14 Deinde cum dicit necessarium autem etc., ponit proprietates magnanimi circa actus humanos, qui sunt per
comparationem ad alium.
Et primo quantum ad veritatem. Secundo quantum ad delectationem. Haec enim praecipue requiruntur in
convictu ad alios, ut infra dicetur; secundum ibi: et ad alium non posse vivere etc..
Circa primum ponit quatuor proprietates.
Quarum prima respicit interiorem affectum.
Et dicit quod necessarium est, quod magnanimus manifestus sit amicus, et manifestus inimicus. Quia quod
aliquis latenter amet vel odiat, provenit ex aliquo timore. Timor autem magnanimitati repugnat.
|#15 Secundam proprietatem ponit ibi: et curare etc..
Et dicit quod ad magnanimum pertinet, quod magis curet de veritate, quam de opinione hominum. Non enim
propter humanam opinionem recedit ab eo quod facere debet secundum virtutem.
|#16 Tertiam proprietatem ponit ibi: et dicere et operari etc..
Et dicit, quod ad magnanimum pertinet, quod manifeste loquatur et operetur, eo quod ipse est contemptivus
aliorum. Et inde est, quod ipse libere propalat sua dicta et facta. Quod enim aliquis occultet ea quae facit vel
dicit, provenit ex hoc quod timet alios. Nullus autem timet eos quos contemnit. Unde ista duo convertuntur ad
invicem, ut scilicet aliquis sit libere propalativus et contemptivus. Non autem dicitur magnanimus esse
contemptivus eo quod despiciat alios quasi privans eos debita reverentia; sed quia non appretiatur eos ultra quam
debeat.
|#17 Quartam proprietatem ponit ibi: et veridicus etc..
Et dicit, quod magnanimus in verbis suis non falsum, sed verum dicit; nisi forte aliqua ironice loquatur ex ludo.
Utitur autem ironia in societate multorum.
|#18 Deinde cum dicit et ad alium non posse vivere etc., ponit proprietatem magnanimi circa delectationem
quae est in convictu. Et dicit, quod ad magnanimum pertinet ut non promptus sit ad convivendum cum aliis, nisi
cum amicis; quod enim aliquis ingerat se familiaritatibus omnium, est servilis animi. Unde et omnes blanditores,
qui volunt omnibus indifferenter placere, sunt obsequiosi, idest ad serviendum parati. Et e converso omnes
humiles, qui scilicet sunt abiecti animi, sunt blanditores.
|#19 Deinde cum dicit: neque admirativus etc., ponit proprietates magnanimi, quae accipiuntur secundum
dispositionem ipsius.
Et primo ponit quasdam, quae consistunt in corde. Secundo quasdam, quae consistunt in locutione, ibi, neque
humaniloquus etc.. Tertio ponit illas, quae consistunt in exteriori conversatione, ibi, et potens possedisse etc..

112

