rationabile est quod inexpertos lateat, utrum bene vel male fiat opus secundum quod inveniunt traditum in
Scriptura. Latet enim eos applicatio eius quod in Scriptura inveniunt, ad opus. Leges autem instituendae
assimilantur operibus politicis. Instituuntur enim quasi regulae politicorum operum. Unde illi, qui nesciunt qualia
sunt opera convenientia, non possunt scire quales sunt leges convenientes.
|#14 Sic igitur ex legibus congregatis non potest aliquis fieri legispositivus vel iudicare quales leges sint
optimae, nisi habeat experientiam. Sicut etiam non videtur homines posse fieri bene medicantes per sola scripta
remedia; quamvis illi qui tradunt in scriptis illa remedia, conentur ponere non solum curas, sed etiam modos
sanandi et qualiter oporteat distribuere remedia ad singulas habitudines hominum. Sed tamen omnia haec
videntur esse utilia solis expertis. Illis autem qui nesciunt singularia, propter inexperientiam videntur esse
inutilia.
|#15 Tertio ibi: forte igitur etc., concludit ex praemissis exclusionem cuiusdam erroris quo aliquis posset opinari
quod congregatio legum scriptarum esset omnino inutile.
Et dicit, quod sicut dictum est se habere circa remedia medicinalia conscripta, ita etiam se habet in proposito;
scilicet quod congregare leges et politias, idest ordinationes civitatum diversarum, utile est illis, qui propter
consuetudinem possunt considerare et iudicare, quae opera vel leges bene vel male se habeant et qualia qualibus
congruant. Sed illi qui non habent habitum per consuetudinem acquisitum, et volunt tales conscriptiones
pertransire, non possunt de talibus bene iudicare nisi casualiter; fiunt tamen magis dispositi ad intelligendum
talia, per hoc, quod transcurrunt leges et politias conscriptas.
|#16 Deinde cum dicit relinquentibus igitur etc., promittit se docturum qualiter aliquis fiat legispositivus.
Et primo ostendit hoc sibi imminere. Et dicit, quod ex quo priores, idest sapientes, qui ante ipsum fuerunt,
reliquerunt non bene perscrutatum illud, quod pertinet ad legis positionem: melius est quod nos ipsi intendamus
ad tractandum de legis positione, et universaliter de tota politia, cuius pars est legis positiva, ut sic perficiamus
philosophicam doctrinam ad potentiam, id est scientiam operativam, quae est circa humana, quam secundum hoc
ultimo tradidisse videtur.
|#17 Secundo ibi: primum quidem igitur etc., ostendit quo ordine hoc executurus sit. Et dicit, quod primo
tentabit pertranseunter tangere si quid in parte bene dictum est circa politicam a progenitoribus, idest a prioribus
sapientibus.
Quod faciet in secundo politicae.
Deinde ex diversis politiis considerabit quales politiae salvant civitates, scilicet politiae rectae, quae sunt
regnum, aristocratia et politia, et quales corrumpunt, scilicet perversae politiae, quae sunt tyrannis, oligarchia et
democratia. Et iterum considerandum est qualia conservent vel corrumpunt singulas politias et propter quas
causas quaedam civitates bene agunt civiliter, quaedam autem male.
Et hoc determinabit a tertio libro politicae usque ad septimum: ubi post praedicta considerata incipit conspicere,
qualis sit optima politia, et qualiter debeat esse ordinata, et quibus legibus et consuetudinibus utatur. Sed ante
omnia haec ponit quaedam principia politicae in libro I, a quibus dicit se incepturum.
Quod quidem est continuatio ad librum politicae et terminatio sententiae totius libri ethicorum.

296

