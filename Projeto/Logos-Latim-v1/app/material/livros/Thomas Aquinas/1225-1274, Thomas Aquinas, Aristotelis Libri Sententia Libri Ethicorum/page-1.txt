OPERA OMNIA
SANCTI THOMAE AQUINATIS
-----oOo----Textum electronicum praeparavit et indexavit
Ricardo M. Rom n, S. R. E. Presbyterus
Bonis Auris, MCMXCVIII

|*ARISTOTELIS_LIBRI
|*ETHICORUM
SENTENTIA LIBRI ETHICORUM
|*ETH.1 : LIBER 1
|+1 Lectio 1
|#1 Sicut Philosophus dicit in principio metaphysicae, sapientis est ordinare. Cuius ratio est, quia sapientia est
potissima perfectio rationis, cuius proprium est cognoscere ordinem. Nam etsi vires sensitivae cognoscant res
aliquas absolute, ordinem tamen unius rei ad aliam cognoscere est solius intellectus aut rationis. Invenitur autem
duplex ordo in rebus. Unus quidem partium alicuius totius seu alicuius multitudinis adinvicem, sicut partes
domus ad invicem ordinantur; alius autem est ordo rerum in finem. Et hic ordo est principalior, quam primus.
Nam, ut Philosophus dicit in XI metaphysicae, ordo partium exercitus adinvicem, est propter ordinem totius
exercitus ad ducem. Ordo autem quadrupliciter ad rationem comparatur. Est enim quidam ordo quem ratio non
facit, sed solum considerat, sicut est ordo rerum naturalium.
Alius autem est ordo, quem ratio considerando facit in proprio actu, puta cum ordinat conceptus suos adinvicem,
et signa conceptuum, quae sunt voces significativae; tertius autem est ordo quem ratio considerando facit in
operationibus voluntatis. Quartus autem est ordo quem ratio considerando facit in exterioribus rebus, quarum
ipsa est causa, sicut in arca et domo.
|#2 Et quia consideratio rationis per habitum scientiae perficitur, secundum hos diversos ordines quos proprie
ratio considerat, sunt diversae scientiae. Nam ad philosophiam naturalem pertinet considerare ordinem rerum
quem ratio humana considerat sed non facit; ita quod sub naturali philosophia comprehendamus et
mathematicam et metaphysicam. Ordo autem quem ratio considerando facit in proprio actu, pertinet ad
rationalem philosophiam, cuius est considerare ordinem partium orationis adinvicem, et ordinem principiorum in
conclusiones; ordo autem actionum voluntariarum pertinet ad considerationem moralis philosophiae. Ordo autem
quem ratio considerando facit in rebus exterioribus constitutis per rationem humanam, pertinet ad artes
mechanicas. Sic igitur moralis philosophiae, circa quam versatur praesens intentio, proprium est considerare
operationes humanas, secundum quod sunt ordinatae adinvicem et ad finem.
|#3 Dico autem operationes humanas, quae procedunt a voluntate hominis secundum ordinem rationis. Nam si
quae operationes in homine inveniuntur, quae non subiacent voluntati et rationi, non dicuntur proprie humanae,
sed naturales, sicut patet de operationibus animae vegetabilis, quae nullo modo cadunt sub consideratione
moralis philosophiae. Sicut igitur subiectum philosophiae naturalis est motus, vel res mobilis, ita etiam
subiectum moralis philosophiae est operatio humana ordinata in finem, vel etiam homo prout est voluntarie
agens propter finem.
|#4 Sciendum est autem, quod quia homo naturaliter est animal sociale, utpote qui indiget ad suam vitam
multis, quae sibi ipse solus praeparare non potest; consequens est, quod homo naturaliter sit pars alicuius
multitudinis, per quam praestetur sibi auxilium ad bene vivendum. Quo quidem auxilio indiget ad duo. Primo
quidem ad ea quae sunt vitae necessaria, sine quibus praesens vita transigi non potest: et ad hoc auxiliatur homini
domestica multitudo, cuius est pars. Nam quilibet homo a parentibus habet generationem et nutrimentum et
disciplinam et similiter etiam singuli, qui sunt partes domesticae familiae, seinvicem iuvant ad necessaria vitae.
1

