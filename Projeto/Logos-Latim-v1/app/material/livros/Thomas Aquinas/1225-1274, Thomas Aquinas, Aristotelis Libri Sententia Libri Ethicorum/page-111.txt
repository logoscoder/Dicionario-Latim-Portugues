Circa primum duo facit. Primo proponit proprietates magnanimi, quae accipiuntur per comparationem ad res
exteriores. Secundo per comparationem ad humanos actus, ibi, et otiosum esse et tardum etc..
Circa primum tria facit. Primo ponit proprietates magnanimi per comparationem ad exteriora pericula, quae sunt
materia fortitudinis.
Secundo per comparationem ad exteriora beneficia, quae proprie pertinent ad liberalitatem, ibi: et potens
benefacere etc.; tertio per comparationem ad honores, qui proprie pertinent ad magnanimitatem, ibi, et ad eos
quidem qui in dignitate etc.. Praetermittit autem de materia temperantiae, quia non habet de se aliquam
magnitudinem, sed est circa ea quae sunt nobis et brutis communia, ut in tertio habitum est. Magnanimitatis
autem est operari magnum in omnibus virtutibus, ut supra habitum est.
|#2 Circa primum ponit duas proprietates; quarum prima est, quod magnanimus non est microcindinos, idest pro
parvis periclitans, neque est philocindinos, idest amator periculorum, quasi prompte et de facili se ad pericula
exponens. Et hoc ideo, quia nullus exponit se periculo, nisi propter aliquid quod multum appretiatur. Ad
magnanimum autem pertinet pauca in tantum appretiari quod pro eis se velit periculis exponere. Unde non de
facili, neque pro parvis rebus pericula subit.
Est autem magnanimus megalokindinus, idest pro magnis periclitans, (quia) exponit se quibuscumque periculis
pro magnis rebus, puta pro salute communi, pro iustitia, pro cultu divino et aliis huiusmodi.
|#3 Secundam proprietatem ponit ibi: et cum periclitetur etc..
Et dicit, quod magnanimus quando periculis se exponit, hoc facit vehementer, ita ut non parcat vitae suae quasi
non sit dignum quod magis velit vivere, quam magna bona per mortem consequi.
|#4 Deinde cum dicit: et potens benefacere etc., ponit quinque proprietates magnanimi, quae accipiuntur per
comparationem ad beneficia, quae sunt propria liberalitati. Quarum prima est, quod magnanimus est potens
benefacere, idest promptus ad beneficia largienda, sed verecundatur ab aliis beneficia accipere. Nam beneficia
dare est excellentis, beneficia autem recipere est eius qui exceditur.
Magnanimus autem semper intendit ad hoc, quod superexcedat in bono.
|#5 Ibi: et retributivus plurium etc..
Et dicit quod si magnanimus beneficia accipiat, semper studet ut retribuat maiora. Sic enim ille, qui incepit
beneficia conferre, erit magis bene passus, id est beneficia recipiens, in quantum plura accepit quam dedit.
|#6 Tertiam proprietatem ponit ibi videntur autem et in memoria etc..
Et haec quidem proprietas non est ex electione magnanimi, et consequitur ex dispositione ipsius. Ita enim est
dispositus magnanimus, ut delectetur beneficia dare, invitus autem beneficia recipiat. Ea vero, quae nos
delectant, frequenter cogitamus, et per consequens in memoria habemus. Ea vero quae non sunt nobis
delectabilia raro cogitamus, et per consequens non multum in memoria tenemus.
Et inde est, quod magnanimi videntur in memoria habere eos quibus dant beneficia, non autem eos a quibus
recipiunt. Hoc enim est contrarium voluntati eius secundum quam vult superexcellere in bono, ille autem qui
bene patitur, recipiendo scilicet beneficia, est minor eo qui beneficia confert. Secundum electionem autem
magnanimus non obliviscitur beneficiorum. Sed studet ad hoc, quod maiora recompenset, sicut dictum est.
|#7 Quartam proprietatem ponit ibi: et haec quidem etc..
Et dicit, quod magnanimus delectabiliter audit beneficia quae ipse contulit. Non autem delectabiliter audit
beneficia quae recepit. Delectari siquidem potest in amore eius cui beneficia contulit. Sed de hoc quod ipse
beneficia recepit, non delectatur. Et circa hoc ponit duo exempla. Quorum primum sumitur ex dictis Homeri, qui
introducit thetim, quam dicebant esse deam aquarum, accedentem ad iovem, quem dicebant esse regem omnium
deorum. Et quod thetis non dixit iovi beneficia quae ipsa iovi contulerat, quasi hoc non esset ei acceptum, sed
potius beneficia quae ipsa acceperat a iove, quod iupiter libenter audiebat.
Aliud autem exemplum sumit ex historia Graecorum; in qua narratur quod quidam cives, scilicet lacones
Atheniensium auxilium implorantes non dixerunt eis beneficia quae fecerant, sed quae receperant.
|#8 Quintam proprietatem ponit ibi: magnanimi autem etc..
Et dicit, quod ad magnanimum pertinet, quod exhibeat se tamquam nullo indigentem, vel non de facili,
inquantum scilicet non petit aliquid neque accipit, sed quod sit promptus ad hoc quod aliis beneficium ministret.
|#9 Deinde cum dicit et ad eos quidem qui in dignitate etc., ponit proprietatem magnanimi per comparationem
ad honores.
Et circa hoc tria facit. Primo ponit proprietatem.

111

