Dicit ergo primo, quod cum operationes differant secundum epiikiam et pravitatem, idest secundum virtutem et
malitiam, ita scilicet quod quaedam operationes sunt eligibiles sicut operationes virtuosae, quaedam autem
fugiendae sicut operationes vitiosae, quaedam autem secundum suam speciem neutro modo se habent sed
possunt ad utrumque trahi, ita etiam se habet et circa delectationes.
Quia cum unicuique operationi sit aliqua delectatio propria, ut supra dictum est, delectatio quae est propria
virtuosae operationi est virtuosa et illa quae est propria pravae operationi est mala.
|#2
Deinde cum dicit: et enim concupiscentiae etc., probat propositum ratione sumpta ex parte
concupiscentiarum. Videmus enim quod concupiscentiae quibus aliqua bona, idest honesta, concupiscuntur, sunt
laudabiles: puta si aliquis concupiscat iuste aut fortiter agere.
Concupiscentiae autem rerum turpium sunt vituperabiles; puta si aliquis concupiscat furari aut moechari.
Manifestum est autem, quod magis sunt propinquae et propriae operationibus delectationes quibus in ipsis
operationibus delectamur, quam concupiscentiae quibus eas concupiscimus.
|#3 Concupiscentiae enim distinguuntur ab operationibus tempore. Ante enim concupiscimus aliquid operari
quam illud operemur.
Distinguuntur etiam secundum naturam; quia operatio est actus perfecti, concupiscentia autem imperfecti et
nondum habentis.
Sed delectationes sunt propinquae operationibus, quia utrumque est alicuius perfecti.
Sunt etiam et indiscretae secundum tempus; quia si nondum aliquis operatur, in tali operatione non delectatur; eo
quod delectatio est rei praesentis, sicut concupiscentia rei futurae: et in tantum delectatio propinqua est
operationi, quod videtur esse dubitabile, utrum operatio sit idem delectationi.
|#4 Nec tamen dicendum est quod sit ita. Non enim potest esse delectatio nisi in operatione sensus vel
intellectus. Ea enim quae cognitione carent delectari non possunt.
|#5 Nec tamen est idem quod operatio intellectus, neque idem quod operatio sensus. Nam delectatio magis ad
appetitivam partem pertinet. Est autem inconveniens si delectatio aliquibus videatur esse idem operationi,
propter hoc quod ab operatione tempore non separatur.
|#6
Sic igitur patet quod, sicut operationes sunt alterae secundum virtutem et malitiam, ita etiam et
delectationes. Ex quo patet, inconvenienter enuntiasse quosdam universaliter de delectationibus quod sint bonae
vel malae.
|#7 Deinde cum dicit: differt autem visus etc., ostendit differentiam delectationum secundum puritatem et
impuritatem. Manifestum est enim, quod operationes sensuum secundum puritatem differunt. Purior est enim
operatio visus quam tactus; et similiter operatio auditus et olfactus quam operatio gustus. Dicitur autem aliqua
operatio purior quae est immaterialior. Et secundum hoc, inter omnes sensitivas operationes purissima est
operatio visus, quia est immaterialior, veluti minus habens admixtum de dispositionibus materiae; et ex parte
obiecti quod fit sensibile in actu per lumen, quod derivatur a corpore caelesti; et ex parte medii quod sola
spirituali transmutatione immutatur. Et propter easdem causas operatio tactus est maxime materialis; quia eius
obiecta sunt conditiones materiae passibilis (et) medium eius non est extrinsecum, sed coniunctum. Et eadem
differentia puritatis attenditur inter delectationes sensuum adinvicem.
Sunt etiam operationes et delectationes intellectus puriores operationibus et delectationibus sensitivis, utpote
magis immateriales.
|#8 Deinde cum dicit: videtur autem esse unicuique etc., ostendit quae sit differentia delectationum ex parte
obiecti.
Et primo quantum ad animalia diversarum specierum. Secundo quantum ad homines qui sunt unius speciei, ibi:
differunt autem non parum etc..
Dicit ergo primo, quod cum delectatio consequatur operationem, videtur quod unicuique rei sit propria
delectatio, sicut et propria operatio. Quod autem sit propria operatio uniuscuiusque rei, apparet ex hoc quod
operationes sequuntur formas rerum secundum quas res specie differunt. Quod autem singulorum sit propria
delectatio, apparet, si quis velit in unoquoque considerare.
|#9 Manifestum est enim, quod alia est delectatio equi et alia canis et alia hominis, sicut Heraclitus dicit quod
asinus magis eligit fenum quam aurum. Quia delectabilius est sibi nutrimentum quod exhibetur ei per fenum,
quam aurum. Sic igitur patet quod eorum quae differunt specie sunt delectationes specie differentes. Sed eorum
quae non differunt specie, rationabile est quod sit indifferens delectatio consequens naturam speciei.

280

