quod primo attendatur aliqua aequalitas inter personas mutuo se amantes, et secundo exhibeatur utrique quod est
secundum dignitatem.
Et huius diversitatis ratio est, quia amicitia est quaedam unio sive societas amicorum, quae non potest esse inter
multum distantes, sed oportet quod ad aequalitatem accedant.
Unde ad amicitiam pertinet aequalitate iam constituta ea aliqualiter uti; sed ad iustitiam pertinet inaequalia ad
aequalitatem reducere.
Aequalitate autem existente cessat iustitiae opus. Et ideo aequalitas est ultimum in iustitia, sed primum in
amicitia.
|#9 Deinde cum dicit manifestum autem etc., manifestat quod dixerat per signum.
Et circa hoc tria facit. Primo proponit signum.
Et dicit, quod hoc quod dictum est, scilicet quod aequalitas requiratur primo in amicitia: manifestum est per hoc,
quod si sit multa distantia, vel virtutis vel malitiae vel cuiuscumque alterius, non remanent homines amici neque
etiam dignum reputatur quod aliqui habeant amicitiam cum his qui multum a se distant.
|#10
Secundo ibi: manifestissimum ponit triplex exemplum. Primum quidem de diis, qui plurimum
superexcellunt homines in omnibus bonis. Unde non habent amicitiam cum hominibus, ut scilicet conversentur
et convivant cum eis; vocat autem deos more gentilium substantias separatas. Secundum autem exemplum ponit
de regibus, quorum amicitia non se reputant dignos illi qui multum ab eis deficiunt. Tertium exemplum ponit de
optimis et sapientissimis viris, quibus non fiunt amici illi qui sunt omnino indigni.
|#11 Tertio ibi: certa quidem etc., respondet tacitae quaestioni. Posset enim aliquis quaerere in quanta distantia
possit amicitia salvari, et in quanta non. Sed ipse respondet, quod in talibus non potest dari certa determinatio.
Sed hoc in generali sufficit scire, quod multis ablatis ab uno quae insunt alii, adhuc remanet amicitia. Et si
multum distent, puta sicut homines a Deo, non adhuc remanet talis amicitia, de qua loquimur.
|#12 Deinde cum dicit: unde et dubitatur etc., solvit quamdam dubitationem incidentem.
Et primo movet eam. Et dicit, quod ex praedictis dubitatur utrum amici velint suis amicis maxima bona, puta
esse deos, vel reges, aut virtuosissimos. Et videtur quod non; quia iam non remanebunt eis amici, et ita perdent
ipsi magna bona, scilicet ipsos amicos.
|#13 Secundo ibi: si itaque etc., solvit praedictam dubitationem, dupliciter.
Primo quidem quia, cum dictum est supra quod amicus vult bona amico eius gratia, oportet supponere, quod
habitis illis bonis, ille ipse remaneat qualiscumque est; vult enim maxima bona amicus amico tamquam existenti
homini, non tamquam translato ad deos.
|#14 Secundam solutionem ponit ibi: forte autem etc..
Et dicit, quod amicus vult bona amico, non magis quam omnibus aliis. Quia unusquisque vult maxime sibi ipsi
bona, unde non oportet quod velit amico illa bona, per quae ipse perdet amicum, quod est magnum bonum.
|+8 Lectio 8
|#1 Multi autem videntur etc..
Postquam Philosophus posuit quod amicitia inaequalium personarum salvatur secundum hoc, quod est amare et
amari proportionaliter, hic ostendit qualiter amari et amare se habeant ad amicitiam. Et circa hoc duo facit.
Primo ostendit quod amare magis est proprium amicitiae quam amari: secundo ostendit, quod per hoc quod est
amare secundum dignitatem sive proportionaliter amicitia conservatur, ibi, magis autem amicitia etc..
Circa primum tria facit. Primo ostendit quare aliqui magis volunt amari, quam amare.
Secundo comparat id quod est amari, ei quod est honorari, ibi, non propter seipsum autem etc.. Tertio ostendit,
quod amare magis proprium est amicitiae, quam amari, ibi, videtur autem in amare magis etc..
Circa primum tria facit. Primo proponit quod intendit. Et dicit, quod multi videntur magis velle amari, quam
amare. Et hoc, quia sunt amatores honoris. Pertinet enim ad excellentiores, quibus debetur honor, quod magis
amentur quam ament.
|#2 Secundo ibi, propter quod amatores etc., probat quod dixerat per signum. Ex hoc enim quod multi volunt
magis amari quam ament, procedit quod multi sunt amatores adulationis, qui scilicet delectantur in hoc, quod
aliquis eis adulatur. Adulator enim, vel in rei veritate est amicus superexcessus, quia minorum est adulari, vel
adulando aliquis fingit se talem et quod magis amat quam ametur.

228

