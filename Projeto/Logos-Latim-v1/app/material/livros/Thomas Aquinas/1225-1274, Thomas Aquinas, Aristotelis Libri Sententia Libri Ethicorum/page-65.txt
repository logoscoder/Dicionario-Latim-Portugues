Dicit ergo primo, quod postquam determinatum est de voluntario et involuntario, consequens est quod
pertranseunter de electione determinetur, quia videlicet breviter proponit ea quae sunt necessaria ad
considerandum de electione. Quod autem ad hanc doctrinam pertineat de electione determinare, probat per hoc
quod electio maxime videtur esse propria virtuti, de qua ad praesens principaliter intenditur.
|#2 Et huius ratio manifestatur ex hoc quod cum ex habitu virtutis procedat et interior electio et exterior
operatio, mores virtuosi vel etiam vitiosi magis diiudicantur ex electione quam ex operationibus exterioribus;
omnis enim virtuosus eligit bonum; sed quandoque non operatur propter aliquod exterius impedimentum.
Et vitiosus quandoque operatur opus virtutis, non tamen ex electione virtuosa, sed ex timore, vel propter aliquem
inconvenientem finem, puta propter inanem gloriam, vel propter aliquid aliud huiusmodi: unde patet quod ad
praesentem intentionem pertinet considerare de electione.
|#3 Deinde cum dicit: electio utique etc., ostendit quid sit electio.
Et primo inquirit genus eius. Secundo differentias ipsius, ibi, dicentes autem ipsam etc.. Tertio concludit
definitionem eius, ibi: quid igitur vel quale quid etc..
Genus autem electionis est voluntarium, quia praedicatur universaliter de electione et est in plus. Unde dicit
primo quod omnis electio est quiddam voluntarium, non autem omnino sunt idem electio et voluntarium, sed
voluntarium est in plus. Quod probat duplici ratione.
|#4 Quarum primam ponit ibi, voluntario quidem enim etc..
Quae talis est. Pueri et alia animalia communicant ipso voluntario, inquantum scilicet proprio motu aliquid
sponte operantur, ut supra dictum est. Non autem communicant electione, quia non operantur ex deliberatione,
quod requiritur ad electionem: ergo voluntarium est in plus quam electio.
|#5 Secundam rationem ponit ibi, et repentina etc..
Quae talis est. Ea quae repente facimus, dicimus esse voluntaria, quia scilicet principium eorum in nobis est; non
autem dicuntur esse secundum electionem, quia scilicet non fiunt ex deliberatione. Ergo voluntarium est in plus
quam electio.
|#6 Deinde cum dicit: dicentes autem ipsam etc., investigat differentias electionis, probando scilicet eam
differre ab his cum quibus videtur convenire.
Et circa hoc duo facit. Primo proponit quod intendit. Secundo probat propositum, ibi, non enim commune, etc..
Dicit ergo primo, quod quidam dixerunt electionem esse concupiscentiam, quia scilicet utrumque importat
motum appetitus in bonum.
Quidam autem posuerunt electionem esse iram, forte propter hoc quod in utroque est quidam usus rationis. Iratus
enim utitur ratione, inquantum iudicat iniuriam illatam esse dignam vindicta. Quidam vero considerantes, quod
electio est sine passione, attribuerunt electionem parti rationali, vel quantum ad appetitum, dicentes eam esse
voluntatem, vel quantum ad apprehensionem, dicentes eam esse quamdam opinionem. Et simpliciter in his
quatuor comprehenduntur omnia principia humanorum actuum: quae sunt ratio ad quam pertinet opinio,
appetitus rationalis, quae est voluntas: appetitus sensitivus, qui dividitur in irascibilem, ad quam pertinet ira, et
concupiscibilem, ad quam pertinet concupiscentia.
Dicit autem Philosophus, quod non videntur recte dicere, qui dicunt electionem esse aliquid horum.
|#7 Deinde cum dicit: non enim commune etc., probat propositum.
Et primo ostendit, quod electio non sit concupiscentia.
Secundo quod non sit ira, ibi, ira autem, etc.. Tertio, quod non sit voluntas, ibi, sed neque voluntas, etc.. Quarto
quod non sit opinio, ibi, neque iam opinio, etc..
Circa primum ponit quatuor rationes. Quarum prima communis est concupiscentiae et irae, et est talis.
Concupiscentia et ira communiter inveniuntur in hominibus, et in animalibus irrationabilibus. Sed in
irrationabilibus non invenitur electio, ut dictum est. Ergo electio non est neque concupiscentia neque ira.
|#8 Secundam rationem ponit ibi et incontinens etc..
Quae talis est. Si electio esset concupiscentia, quicumque operatur eligens, operaretur concupiscens, et e
converso. Hoc autem est falsum. Quia incontinens operatur secundum concupiscentiam, non autem secundum
electionem.
Quia non immanet proprie electioni propter concupiscentiam. Continens autem e converso operatur ex electione,
non autem ex concupiscentia cui per electionem resistit, ut infra in septimo patebit. Ergo electio non est idem
concupiscentiae.
|#9 Tertiam rationem ponit ibi: et electioni quidem etc..
65

