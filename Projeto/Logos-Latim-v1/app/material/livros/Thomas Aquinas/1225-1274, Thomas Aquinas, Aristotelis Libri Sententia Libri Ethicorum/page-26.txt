Et primo movet quaestionem. Secundo determinat eam, ibi, siquidem igitur etc..
Circa primum considerandum est quod necesse est felicitatem procedere, vel a causa per se et determinata, vel a
causa per accidens et indeterminata, quae est fortuna. Si autem a causa determinata et per se, aut hoc erit a causa
humana, aut a causa divina. A causa autem humana fit aliquid in nobis tripliciter.
Uno modo addiscendo, sicut scientia.
Alio modo assuescendo, sicut virtus moralis.
Tertio modo exercitando, sicut militaris industria, et alia huiusmodi.
|#2 Proponit igitur quaestionem trium membrorum: quorum primum pertinet ad causam humanam. Et hoc est
quod quaerit: utrum felicitas sit aliquid discibile, sicut scientia, vel assuescibile, sicut virtus moralis, vel
aliqualiter exercitabile, sicut industria artificialium operum. Secundum membrum pertinet ad causam divinam; et
hoc est quod quaerit: utrum felicitas sit in nobis secundum quandam divinam particulam, id est secundum
qualemcumque participationem alicuius divinorum super hominem existentium. Tertium autem membrum
pertinet ad causam per accidens et indeterminatam; et hoc est quod quaerit: utrum felicitas adveniat homini
propter fortunam.
|#3 Deinde cum dicit: si quidem igitur etc., determinat praedictam quaestionem.
Et primo quasi per modum divisivum considerando singula membra quaestionis. Secundo per rationem
communem sumptam ex definitione felicitatis, ibi, manifestum est autem ex ratione etc..
Circa primum tria facit. Primo ostendit quod maxime rationabile est quod felicitas sit ex causa divina. Secundo
ostendit quod tolerabile est quod sit ex causa humana, ibi, videtur autem etc.. Tertio ostendit quod inconveniens
est quod sit ex causa fortuita, ibi, si autem est ita etc..
Dicit ergo primo, quod si aliquid aliud ex dono deorum, id est substantiarum separatarum quas antiqui deos
vocabant, datur hominibus, rationabile est quod felicitas sit donum Dei supremi, quia ipsa est optimum inter
bona humana.
Manifestum est enim quod ad altiorem finem aliquid perducitur ab altiori virtute; sicut ad altiorem finem
perducit ars militaris quam frenefactiva. Unde rationabile est quod ultimus finis, scilicet felicitas, proveniat
homini ex suprema omnium virtute, scilicet Dei summi.
|#4 Quod autem a substantiis separatis aliquid detur hominibus, evidens fit ex ipsa convenientia hominum ad
substantias separatas secundum intellectualem virtutem.
Sicut enim corpora inferiora recipiunt suas perfectiones a corporibus superioribus, ita intellectus inferiores ab
intellectibus superioribus.
Circa hoc autem non diutius immoratur, sed dicit hoc esse magis proprium alterius perscrutationis, scilicet
metaphysicae.
|#5 Deinde cum dicit: videtur autem etc., ostendit tolerabiliter dici quod felicitas sit ex causa humana, quia,
etiam si sit a Deo principaliter, tamen adhuc homo aliquid cooperatur.
Hoc autem ostendit dupliciter.
Primo quidem per hoc quod si est a causa humana, non removetur id quod est proprium felicitati, scilicet quod
sit aliquid optimum et divinum. Et dicit quod si felicitas non sit aliquod donum missum immediate a Deo, sed
adveniat homini propter virtutem, sicut aliquid assuescibile, vel propter aliquam disciplinam, sicut aliquid
discibile, vel propter aliquam exercitationem sicut aliquid exercitabile, nihilominus videtur felicitas esse aliquid
divinissimum, quia cum sit praemium et finis virtutis, sequitur quod sit optimum et divinum aliquid et beatum.
Non enim dicitur aliquid divinum propter hoc solum quia est a Deo, sed etiam quia nos Deo assimulat propter
excellentiam bonitatis.
|#6 Secundo ibi: erit autem etc., ostendit idem per hoc quod haec positio conservat felicitati id quod pertinet ad
finem alicuius naturae, ut scilicet sit commune aliquid his quae habent naturam illam. Non enim natura deficit ab
eo quod intendit, nisi in paucioribus. Et ita si felicitas est finis humanae naturae, oportet quod possit esse
communis omnibus vel pluribus habentibus humanam naturam; et istud salvatur si sit ex causa humana, quia sic
per quandam disciplinam et studium, poterit provenire omnibus non habentibus aliquod impedimentum ad
operandum opera virtutis, vel per defectum naturae, sicut qui sunt naturaliter stulti, vel per malam
consuetudinem quae imitatur naturam.
Ex quo patet, quod felicitas de qua Philosophus loquitur non consistit in illa continuatione ad intelligentiam
separatam, per quam homo intelligat omnia, ut quidam posuerunt.
Hoc enim non provenit multis, immo nulli in hac vita.
|#7 Deinde cum dicit: si autem est ita etc., ostendit intolerabile esse quod felicitatis causa sit fortuna. Et hoc
duabus rationibus.
26

