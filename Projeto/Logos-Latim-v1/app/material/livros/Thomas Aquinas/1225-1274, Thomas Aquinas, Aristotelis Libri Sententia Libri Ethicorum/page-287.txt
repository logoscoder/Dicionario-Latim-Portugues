|#10 Deinde cum dicit: oportet autem etc., excludit quorumdam errorem, qui suadebant, quod homo debeat
intendere ad sapiendum humana et mortalis ad sapiendum mortalia.
Et fuit hoc dictum simonidis poetae, ut patet in principio metaphysicae. Quod quidem Philosophus dicit esse
falsum, quia homo debet tendere ad immortalitatem quantum potest, et secundum totum posse suum facere ad
hoc quod vivat secundum intellectum, qui est optimum eorum quae sunt in homine, qui quidem est immortalis et
divinus.
Quamvis enim hoc optimum sit parvum mole, quia est incorporeum et simplicissimum, et per consequens caret
magnitudine molis, tamen quantitate virtutis et pretiositatis multum excedit omnia quae in homine sunt.
|#11 Virtute quidem sive potentia excedit in suis operationibus, quibus superioribus coniungitur, et inferioribus
principatur, et sic quodammodo omnia complectitur; pretiositate autem quantum ad dignitatem suae naturae, quia
intellectus est immaterialis et simplex, incorruptibilis et impassibilis. Unumquodque autem, idest totus homo
videtur esse hoc, scilicet intellectus, si ita est, immo quia ita est, quod intellectus est principalius et melius, quod
sit in homine.
|#12 Dictum est enim supra in nono quod unumquodque potissime videtur esse id quod est principalius in eo,
quia omnia alia sunt quasi instrumenta illius. Et sic dum homo vivit secundum operationem intellectus, vivit
secundum vitam maxime sibi propriam.
Esset autem inconveniens si aliquis eligeret vivere non secundum vitam propriam suiipsius, sed secundum vitam
alicuius alterius. Unde inconvenienter dicunt qui suadent, quod homo non debeat vacare speculationi intellectus.
Et cum hoc dictum sit prius in nono, quod id quod est secundum intellectum est proprium homini, congruit etiam
et nunc in proposito.
Illud enim quod est optimum secundum naturam in unoquoque est maxime proprium sibi: quod autem est
optimum et proprium, consequens est quod sit delectabilissimum, quia unusquisque delectatur in bono sibi
convenienti; sic igitur patet quod, si homo maxime est intellectus tamquam principalissimum in ipso, quod vita,
quae est secundum intellectum, est delectabilissima homini, et maxime sibi propria.
|#13 Nec hoc est contra id quod supra dictum est, quod non est secundum hominem, sed supra hominem: non
est enim secundum hominem quantum ad naturam compositam, est autem propriissime secundum hominem
quantum ad id quod est principalissimum in homine: quod quidem perfectissime invenitur in substantiis
superioribus, in homine autem imperfecte et quasi participative.
Et tamen istud parvum est maius omnibus aliis quae in homine sunt. Sic ergo patet, quod iste qui vacat
speculationi veritatis est maxime felix, quantum homo in hac vita felix esse potest.
|+12 Lectio 12
|#1 Secundo autem qui secundum aliam virtutem etc..
Postquam Philosophus ostendit quod perfecta felicitas est et principalis secundum speculationem intellectus, hic
inducit quamdam aliam secundariam felicitatem, quae consistit in operatione Moralium virtutum.
Et primo proponit quod intendit; dicens, quod cum ille qui vacat speculationi veritatis sit felicissimus, secundario
est felix ille qui vivit secundum aliam virtutem, scilicet secundum prudentiam, quae dirigit omnes morales
virtutes. Sicut enim felicitas speculativa attribuitur sapientiae, quae comprehendit in se alios habitus speculativos
tamquam principalior existens, ita etiam felicitas activa, quae est secundum operationes Moralium virtutum,
attribuitur prudentiae, quae est perfectiva omnium Moralium virtutum, ut in sexto ostensum est.
|#2 Secundo ibi, secundum ipsam enim etc., ostendit propositum quatuor rationibus.
Quarum prima est, quia operationes quae sunt secundum alias virtutes activas sunt operationes humanae. Sunt
enim circa res humanas.
Primo quidem circa res exteriores, quae in usum hominis veniunt. Opera enim iustitiae et fortitudinis et aliarum
virtutum, quae adinvicem agimus existunt in commutationibus, prout secundum iustitiam homines invicem sua
bona commutant. Existunt etiam in necessitatibus, prout scilicet unus homo alteri subvenit in sua necessitate.
Existunt etiam in quibuscumque actionibus et passionibus humanis, circa quas secundum virtutes morales
conservatur id quod convenit unicuique. Omnia autem praedicta videntur esse quaedam humana.
|#3 Secundo autem, quaedam ad virtutes pertinentia videntur pertinere ad corpus et ad animae passiones, quibus
virtus moralis, secundum quamdam affinitatem, appropriatur.
Multae enim Moralium virtutum sunt circa passiones, sicut ex praedictis patet. Sic igitur virtus moralis est circa
humana bona in quantum est circa bona exteriora, et circa bona corporis et circa animae passiones.

287

