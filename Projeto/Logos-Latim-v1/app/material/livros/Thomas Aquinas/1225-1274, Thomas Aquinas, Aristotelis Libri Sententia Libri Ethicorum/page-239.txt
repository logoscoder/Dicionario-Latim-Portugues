|#21 Unde patet quod amicitia coniugalis in hominibus non solum est naturalis sicut in aliis animalibus, utpote
ordinata ad opus naturae quod est generatio, sed etiam est oeconomica utpote ordinata ad sufficientiam vitae
domesticae.
|#22 Deinde cum dicit propter haec autem etc., ostendit qualiter haec amicitia se habeat ad communes amicitiae
rationes. Et dicit, quod ex praedictis apparet quod amicitia coniugalis habet utilitatem, inquantum scilicet per
eam fit sufficientia vitae domesticae. Habet etiam delectationem in actu generationis, sicut et in ceteris
animalibus. Et si vir et uxor sint epiiches, idest virtuosi, poterit eorum amicitia esse propter virtutem. Est enim
aliqua virtus propria utriusque, scilicet viri et uxoris, propter quam amicitia redditur iucunda utrique. Et sic patet
quod huiusmodi amicitia potest esse et propter virtutem et propter utile et propter delectabile.
|#23 Deinde cum dicit coniunctio autem etc., ostendit per quid firmetur huiusmodi amicitia.
Et dicit, quod causa stabilis et firmae coniunctionis videntur esse filii. Et inde est quod steriles, qui scilicet carent
prole, citius ab invicem separantur. Fiebat enim apud antiquos separatio matrimonii sterilitatis causa.
Et huius ratio est quia filii sunt commune bonum amborum, scilicet viri et uxoris, quorum coniunctio est propter
prolem.
Illud autem quod est commune continet et conservat amicitiam quae, ut supra dictum est, in communicatione
consistit.
|#24 Deinde cum dicit: qualiter autem etc., respondet cuidam quaestioni: scilicet qualiter debeant convivere vir
et uxor. Sed ipse respondet, quod quaerere hoc nihil est aliud quam quaerere qualiter se habeat id quod iustum
est inter virum et uxorem. Sic enim debent adinvicem convivere, ut uterque servet alteri quod iustum est. Quod
quidem diversificatur secundum diversos. Non enim idem iustum videtur esse observandum ad amicum et
extraneum et connutritum et discipulum; et ideo huiusmodi consideratio pertinet ad oeconomicam, seu politicam.
|+13 Lectio 13
|#1 Trinis itaque existentibus etc..
Postquam Philosophus distinxit amicitiae species, hic ostendit qualiter in eis fiant accusationes seu
conquestiones. Et circa hoc tria facit.
Primo ostendit, quid oporteat in amicitiis observari ad querimonias vitandas. Secundo ostendit in quibus amicitiis
fiunt querimoniae, ibi, fiunt autem accusationes etc.. Tertio ostendit quae sit ratio querimoniae, ibi, videtur autem
quemadmodum iustum etc..
Dicit ergo primo, quod sunt tres species amicitiae, sicut supra dictum est, scilicet propter virtutem, propter
delectabile et propter utile. Et secundum unamquamque earum possunt amici se habere vel secundum
aequalitatem vel secundum superexcellentiam.
Et hoc manifestat per singulas species.
|#2 In amicitia enim quae est secundum virtutem possunt amici fieri et illi qui sunt aequaliter boni, et etiam
melior peiori.
Et similiter in amicitia delectabilis possunt esse aequaliter delectabiles, vel in hoc secundum excellentiam et
defectum se habere. Et iterum in amicitia quae est propter utile possunt secundum utilitates adaequari, et etiam
differre secundum magis et minus. Si igitur sint aequales amici secundum quamcumque speciem amicitiae,
oportet quod adaequentur et quantum ad hoc quod est amare, ut scilicet aequaliter uterque ab altero diligatur, et
quantum ad reliqua, sicut sunt obsequia amicorum.
Si autem fuerint inaequales, oportet quod utrique eorum assignetur aliquid secundum proportionem excessus et
defectus.
|#3 Deinde cum dicit: fiunt autem accusationes etc., ostendit in quibus amicitiis fiant querelae.
Et primo proponit quod intendit. Secundo manifestat propositum, ibi, qui quidem enim etc..
Dicit ergo primo, rationabiliter contingere quod accusationes et querelae, prout scilicet unus amicus accusat
alterum vel conqueritur de altero, fiunt vel in sola amicitia quae est propter utile, vel maxime in ea.
|#4 Deinde cum dicit: qui quidem enim etc., manifestat propositum.
Et primo ostendit quod in amicitia quae est propter virtutem non fit accusatio vel querela.
Secundo, quod nec etiam multum fit in amicitia quae est propter delectabile, ibi, non omnino autem etc.. Tertio
ostendit quod maxime fit accusatio et querela in amicitia quae est propter utile, ibi, quae autem propter utile etc..
Dicit ergo primo, quod illi qui sunt amici propter virtutem, prompti sunt ad hoc quod sibiinvicem benefaciant.
Haec enim est propria operatio et virtutis et amicitiae, scilicet bene operari ad amicum. Et cum ita sit quod

239

