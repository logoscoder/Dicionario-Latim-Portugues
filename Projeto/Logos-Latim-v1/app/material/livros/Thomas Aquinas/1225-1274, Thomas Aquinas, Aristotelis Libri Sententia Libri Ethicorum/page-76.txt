|#6 Secundo ibi: adhuc autem irrationabile etc., ostendit idem ratione sumpta ex ordine actus ad habitum. Si
enim aliquis vult aliquam causam ex qua scit sequi talem effectum, consequens est quod velit illum effectum. Et
quamvis forte non velit illum effectum secundum se, potius tamen vult illum effectum esse quam causa non sit.
Sicut si aliquis velit ambulare in aestu, praesciens se sudaturum, consequens est quod velit sudare. Quamvis
enim hoc secundum se non velit, vult tamen potius sudorem pati quam ab itinere abstinere. Nihil enim prohibet
aliquid non esse secundum se voluntarium quod tamen est voluntarium propter aliud, sicut potio amara propter
sanitatem.
Aliter autem esset si homo nesciret quod talis effectus sequeretur ex tali causa.
Puta si aliquis ambulans in via, incidit in latrones, non efficitur hoc voluntarium, quia non fuit praescitum.
Manifestum est autem quod homines iniusta facientes fiunt iniusti, et stupra committentes fiunt incontinentes.
Ergo irrationabile est quod aliquis velit iniusta facere et non velit esse iniustus, aut velit stupra committere et non
velit esse incontinens.
Sed manifestum est quod, si non ignorans operatur voluntarie illa ex quibus sequitur quod sit iniustus, voluntarie
erit iniustus.
|#7 Deinde cum dicit: non tamen si velit etc., ostendit quod habitus mali non subiacent voluntati omnino,
postquam sunt generati. Et dicit quod non ideo, quia voluntarie fit aliquis iniustus, quandocumque volet desinet
esse iniustus et fiet iustus. Et hoc probat per simile in dispositionibus corporalibus. Si enim sit aliquis qui quum
sanus esset, volens in aegritudinem incidit per hoc quod vivit incontinenter, utendo scilicet immoderato cibo et
potu et non obediendo medicis, a principio inerat in eius potestate non aegrotare; sed postquam emisit actionem,
sumpto scilicet iam superfluo aut nocivo cibo, non adhuc est in potestate eius ut non aegrotet. Sicut ille qui
proiecit lapidem potest, non proiicere: non tamen in potestate eius est quod resumat quando proiecerit, et tamen
dicimus quod emittere vel proiicere lapidem sit in hominis potestate, quia a principio sic erat. Sic etiam est et de
habitibus vitiorum: quia a principio in potestate hominis est quod non fiat iniustus vel incontinens. Unde dicimus
quod homines volentes sunt iniusti et incontinentes: quamvis postquam facti sunt tales, non adhuc sit hoc in
eorum potestate, ut scilicet statim desinant esse iniusti vel incontinentes; sed ad hoc requiritur magnum studium
et exercitium.
|#8 Deinde cum dicit: non solum autem etc., ostendit per similitudinem corporalium defectuum quod habitus
vitiosi sint voluntarii.
Et dicit quod non solum malitiae animae sunt voluntariae, sed in quibusdam defectus corporales.
Et tales homines iuste increpamus.
Nullus enim iuste increpat eos qui sunt turpes naturaliter, sed solum eos qui sunt turpes propter aliquam
negligentiam debiti cultus.
Et similiter se habet de debilitate aut de caecitate: nullus enim iuste improperabit ei qui est caecus a nativitate vel
ex infirmitate vel ex aliqua plaga, quia hoc non est voluntarium, sed magis propter hoc homines miserentur
eorum.
Et sic patet quod malitiarum sive defectuum corporalium illi increpantur qui sunt in potestate nostra, non autem
illi qui non sunt in nostra potestate. Unde manifestum est quod etiam in aliis, id est in his quae ad animam
pertinent, malitiae, id est habitus vitiosi, qui increpantur in nostra potestate existunt.
|+13 Lectio 13
|#1 Si autem quis dicat etc..
Postquam Philosophus exclusit radicem ponentium malitiam non esse voluntariam ex parte dispositionis
inclinantis appetitum, hic excludit aliam radicem ex parte virtutis cognoscitivae. Et circa hoc duo facit.
Primo proponit dictam radicem. Secundo excludit eam, ibi, siquidem igitur etc..
Circa primum, considerandum est, quod bonum movet appetitum inquantum est apprehensum. Sicut enim
appetitus seu inclinatio naturalis, sequitur formam naturaliter inhaerentem, ita appetitus animalis sequitur
formam apprehensam. Ad hoc igitur quod aliquid appetatur, praeexigitur quod apprehendatur ut bonum. Et inde
est quod unusquisque desiderat id quod apparet sibi esse bonum.
|#2 Potest ergo aliquis dicere quod hoc non est in potestate nostra quod hoc videatur vel appareat nobis bonum
quasi nos simus Domini phantasiae, idest apparitionis vel visionis: sed qualis est unusquisque, talis finis videtur
ei: idest tale aliquid videtur ei appetendum quasi bonum et finis. Secundum enim propriam formam est aliquid
unicuique conveniens, sicut igni ferri sursum et terrae ferri ad medium. Et sic etiam videmus in animalibus quod
unumquodque animal appetit aliquid tamquam bonum et finis secundum dispositionem suae naturae. Unde
diversa animalia habent diversos motus et operationes, quamvis omnia animalia unius speciei habeant similes
motus et operationes. In specie autem humana inveniuntur diversi habentes diversos motus et operationes. Unde

76

