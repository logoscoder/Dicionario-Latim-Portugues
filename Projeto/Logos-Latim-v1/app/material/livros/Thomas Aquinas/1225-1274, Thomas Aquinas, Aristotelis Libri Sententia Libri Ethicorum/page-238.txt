inquantum sunt propinquiores vel remotiores a praeduce, id est a prima radice consanguinitatis. Primum enim
oportet accipere mensuram in omnibus.
|#14 Deinde cum dicit: est autem ad parentes etc., ponit proprietates praedictarum amicitiarum.
Et primo paternae. Secundo fraternae, ibi, sunt autem et in fraterna etc..
Tertio eius quae est inter alios consanguineos, ibi, analogum autem etc..
Circa primum ponit duas proprietates. Quarum prima est quod filii habent amicitiam ad parentes, sicut ad
quoddam bonum superexcellens, quia ipsi sunt maxime benefactores, inquantum ipsi sunt filiis causa essendi et
nutriendi et disciplinae; et talis est etiam amicitia hominis ad Deum.
|#15 Secundam proprietatem ponit ibi: habet autem etc..
Et dicit quod amicitia quae est inter filios et parentes habet etiam delectationem et utilitatem, tanto magis quam
amicitia extraneorum quanto magis communem vitam gerunt.
Ex quo provenit quod sunt sibiinvicem maxime utiles et delectabiles.
|#16 Deinde cum dicit: sunt autem etc., ponit proprietatem fraternae amicitiae. Et dicit quod in fraterna amicitia
inveniuntur eadem quae inveniuntur in amicitia etayrica, id est connutritorum. Et si fratres sint epiiches, idest
virtuosi et totaliter sibi similes in moribus, tanto magis ex connutritione est inter eos amicitia quanto sibiinvicem
sunt proximiores.
Et hoc quidem secundum tria. Primo quidem secundum diuturnitatem temporis, quia statim nati seinvicem
dilexerunt. Secundo vero secundum perfectiorem similitudinem.
Magis enim videntur esse unius moris fratres qui sunt ex eisdem geniti, et sic videntur habere eamdem naturalem
dispositionem et sunt simul nutriti et similiter disciplinati a parentibus.
Tertio secundum experientiam amicitiae, quia secundum multum tempus unus probavit alium, et ideo horum
amicitia est maxima et firmissima.
|#17 Deinde cum dicit: analogum autem etc., ponit proprietatem amicitiae quae est inter alios consanguineos. Et
dicit, quod ea quae pertinent ad amicitiam consanguineorum aliorum oportet accipere secundum proportionem
amicitiae fraternae, quia alii consanguinei derivantur a fratribus, ut supra dictum est.
|#18 Deinde cum dicit: viro autem et uxori etc., determinat de amicitia viri et uxoris.
Et circa hoc tria facit. Primo assignat rationes huius amicitiae. Secundo ostendit per quid huiusmodi amicitia
confirmetur, ibi, coniunctio autem etc.. Tertio respondet cuidam quaestioni, ibi, qualiter autem convivendum
etc..
Circa primum duo facit. Primo ponit proprias rationes huius amicitiae. Secundo ostendit quomodo haec amicitia
se habeat ad communes rationes amicitiae, ibi: propter haec autem etc.
Circa primum duo facit. Primo ponit propriam rationem huius amicitiae quae communiter competit tam
hominibus quam aliis animalibus. Secundo ponit rationem quae proprie se habet ad homines, ibi, aliis quidem
igitur etc..
Dicit ergo primo, quod inter virum et uxorem videtur esse quaedam amicitia naturalis.
Et hoc probat per locum a minori: homo enim est animal naturaliter politicum; et multo magis est in natura
hominis quod sit animal coniugale. Et hoc probat duabus rationibus.
|#19 Quarum prima est quia ea quae sunt priora et necessariora magis videntur ad naturam pertinere: societas
autem domestica, ad quam pertinet coniunctio viri et uxoris, est prior quam societas civilis sicut pars est prior
toto. Est etiam magis necessaria, quia societas domestica ordinatur ad actus necessarios vitae, scilicet
generationem et nutritionem.
Unde patet quod homo naturalius est animal coniugale quam politicum. Secunda ratio est, quia procreatio
filiorum, ad quam ordinatur coniunctio viri et uxoris, est communis aliis animalibus, et ita sequitur naturam
generis. Et sic patet, quod homo magis est secundum naturam animal coniugale quam politicum.
|#20 Deinde cum dicit: aliis quidem igitur etc., assignat propriam rationem amicitiae coniugalis quae convenit
tantum hominibus; concludens ex praemissis, quod in aliis animalibus est communicatio inter marem et feminam
in tantum sicut dictum est, idest solum ad procreationem filiorum; sed in hominibus mas et femina cohabitant
non solum causa procreationis filiorum, sed etiam propter ea quae sunt necessaria ad humanam vitam. Statim
enim apparet quod opera humana quae sunt necessaria ad vitam sunt distincta inter marem et feminam; ita quod
quaedam conveniunt viro, puta ea quae sunt exterius agenda, et quaedam uxori, sicut nere et alia quae sunt domi
agenda. Sic igitur sibiinvicem sufficiunt, dum uterque propria opera redigit in commune.

238

