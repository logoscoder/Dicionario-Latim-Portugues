Et hoc consequenter, ibi, non enim etc.. Probat duplici ratione. Quarum prima talis est: quia ille qui facit aliquid
per iram non incipit ipse nocere, sed ille qui eum ad iram provocavit. Et ita non videtur ex providentia
nocumentum processisse.
|#13 Secundam rationem ponit ibi: adhuc neque de fieri etc..
Et dicit quod quando aliquis infert nocumentum ex ira, non versatur tunc in dubio utrum faciat vel non faciat, sed
utrum iuste faciat. Ira enim est quaedam iniustitia manifesta, idest manifeste operans. Vult enim iratus vindictam
esse manifestam, sed videtur sibi quod iuste moveatur. Non enim ita est apud iratos sicut in commutationibus
iniustis, puta in furto et similibus, in quibus dubitatur an factum sit: oportet enim alterum eorum esse malum,
puta vel dare vel non dare peccatur enim quandoque per omissionem, quandoque per transgressionem, nisi forte
excusentur per oblivionem, sicut cum aliquis obliviscitur reddere debitum creditori tempore statuto. Sed
operantes ex ira confitentur de re idest de facto, sed dubitant an sit iniustum illud quod fecerunt; quod non
contingit illis qui ex electione insidiose operantur, qui non ignorant se iniuste agere. Quare hic, idest insidiosus,
existimat iniuste pati illum cui nocet; sed hic, idest iratus, non existimat hoc.
Et ita patet, quod ille qui ex ira iniustum facit, non agit ex providentia.
|#14 Deinde cum dicit: si autem ex electione etc., manifestat tertium, scilicet de his quae fiunt ex electione. Et
dicit, quod si aliquis ex electione noceat, manifestum est quod facit iniustum per se loquendo, quia voluntarie
operatur.
Et secundum huiusmodi iniustificationem iam dicitur ille qui facit, iniustus, quum hoc sit praeter proportionale,
id est contra iustitiam distributivam, vel praeter aequale, idest contra iustitiam commutativam. Et similiter aliquis
dicitur iustus cum ex electione operatur iustum. Si autem volens operetur et non eligens, dicetur iustum operans
vel iustificans.
|#15
Deinde cum dicit involuntariorum autem etc., ponit quamdam divisionem ad manifestationem
praedictorum. Et dicit quod involuntariorum quaedam sunt venialia, idest venia digna, et quaedam non. Illa enim
sunt venia digna quae homines peccant non solum ignorantes, idest habentes ignorantiam concomitantem, sed
propter ignorantiam, quasi habentes ignorantiam causantem, quod accidit illis qui quando cognoscunt dolent. Sed
illa non sunt digna venia quae aliqui non peccant propter ignorantiam causantem, sed peccant ignorantes propter
passionem, quae non est naturalis neque humana, id est ratione regulata; in talibus enim passio causat et
ignorantiam et peccatum, et de his supra in tertio plenius dictum est.
|+14 Lectio 14
|#1 Dubitabit autem utique aliquis etc..
Postquam Philosophus ostendit secundum quales iustificationes vel iniustificationes dicatur aliquis iustus vel
iniustus, hic movet quasdam dubitationes circa praedicta. Et circa hoc duo facit.
Primo movet dubitationes et solvit eas. Secundo excludit quorumdam errores circa praedicta, ibi, homines autem
in seipsis etc..
Prima pars dividitur in duas, secundum duas quaestiones quas determinat. Secunda pars incipit ibi, adhuc autem
quae praeeligimus etc..
Circa primum duo facit. Primo proponit quaestionem. Secundo prosequitur eam, ibi, iustum operari enim etc..
Circa primum duo facit. Primo proponit materiam quaestionis. Secundo format quaestionem, ibi: utrum enim ut
vere est etc..
Materia autem quaestionis, primo, quidem sumitur ex his quae supra determinata sunt. Unde dicit, quod aliquis
potest dubitare: utrum per praemissa sit sufficienter determinatum de iniustum pati et de iniustum facere: dictum
est enim quod iniustum facere est voluntarium; unde potest dubitari: utrum hoc referendum sit ad iniustum pati.
Secundo materia dubitationis sumitur ex verbo euripidis poetae, qui inconvenienter videtur introducere quemdam
dicentem: matrem occidi meam; et ut breviter dicam, vel volens occidi volentem occidi, vel ego non volens
occidi volentem occidi. In quorum utroque intelligitur, quod mater occidi voluerit.
|#2 Deinde cum dicit: utrum enim ut vere est etc., format quaestionem.
Et circa hoc duo facit. Primo proponit unam quaestionem, utrum scilicet vere contingat dicere quod aliquis
volens patiatur iniustum, vel hoc non sit verum, sed omne pati iniustum sit involuntarium, sicut et omne facere
iniustum est voluntarium.
|#3 Secundo ibi: et utrum omne etc., movet aliam quaestionem. Et est quaestio, utrum omne iniustum pati sit sic
vel illo modo, ita scilicet quod vel omne iniustum pati sit voluntarium vel omne sit involuntarium? sicut enim
haec quaestio potest moveri de hoc quod est iniustum facere, utrum omne sit voluntarium aut quoddam sit
voluntarium et quoddam involuntarium, similiter etiam potest moveri eadem quaestio et de iniustum pati.
150

