quia est operativa medii, ita etiam iniustitia dicitur superabundantia et defectus quia est factiva superabundantiae
et defectus, ita quidem, quod iniustus attribuit sibiipsi superabundantiam rerum quae sunt simpliciter utiles,
defectum autem rerum nocivarum; sed aliis quidem similiter attribuunt totum, idest superabundantiam et
defectum, sed non in eisdem; sed defectum quidem utilium, superabundantiam vero nocivorum. Nec est
determinatum qualiter iniustitia debitam proportionem relinquat, idest quantum plus vel quantum minus debito
accipiat; sed hoc facit qualitercumque contingit, idest prout sibi occurrit.
|#6 Deinde cum dicit iniustificationis autem etc., adiungit quaedam necessaria ad concludendum propositum. Et
dicit, quod duplex est iniustificatio: una quidem quae consistit in minus habere de bonis, ad quam refertur plus
habere de malis, quod est eiusdem rationis: et hoc est iniustum pati. Alia autem iniustificatio est habere maius in
bonis et minus in malis, et hoc est iniustum facere.
|#7 Ex his ergo potest sic argumentari: ad iniustitiam pertinet iniustum facere: sed habere minus in bonis vel
plus in malis, non est iniustum facere sed iniustum pati; ergo hoc non pertinet ad malitiam iniustitiae. Iustitia
vero est medium inter plus habere et minus habere, ut supra habitum est; ergo iustitia non est media inter duas
malitias.
|#8 Deinde cum dicit: de iustitia quidem igitur etc., epilogat quae dicta sunt. Et dicit dictum esse de iustitia et
iniustitia quae sit natura utriusque; et similiter de iusto et iniusto in universali; nam quosdam particulares modos
iusti et iniusti postea determinabit.
|+11 Lectio 11
|#1 Quia autem est iniustum facientem etc..
Postquam Philosophus determinavit de iustitia et iusto et oppositis horum absolute, hic determinat de eis per
comparationem ad subiectum, ostendendo scilicet qualiter aliquis, faciendo iniustum, fiat iniustus. Et circa hoc
duo facit.
Primo determinat veritatem. Secundo movet quasdam dubitationes circa praedeterminata, ibi, dubitabit autem
utique aliquis etc..
Circa primum tria facit. Primo movet quaestionem.
Secundo interponit quaedam, quae sunt necessaria ad quaestionis solutionem, ibi, oportet autem non latere etc..
Tertio solvit quaestionem, ibi, existentibus autem iustis etc..
Circa primum duo facit. Primo movet quaestionem intentam. Secundo ostendit quamdam aliam quaestionem
prius esse determinatam, ibi: qualiter quidem igitur habet etc..
Dicit ergo primo quod contingit aliquem, qui facit aliquam rem iniustam, nondum esse iniustum. Et ideo
quaerendum est quales iniustificationes, idest operationes iniustorum oporteat esse ad hoc quod ille qui facit
iniusta, iam sit iniustus in unaquaque specie iniustitiae, puta furti, vel adulterii, vel latrocinii: vel potest dici,
removendo praedicta, quod sic quidem nihil differt, id est quod nihil differt ad hoc quod homo sit iniustus
secundum qualescumque operationes iniusta faciat.
|#2 Ideo autem quaesitum est secundum quales iniustificationes, quia multipliciter contingit aliquem facere
iniustum, quia contingit, quod aliquis commiscetur mulieri, quae est uxor alterius, non ignorans personam, quod
faceret involuntarium, sed sciens cui commiscetur, non tamen hoc facit ex electione sed ex passione. Talis igitur
facit quidem rem iniustam, non tamen videtur esse iniustus, quia non operatur ex electione; sicut etiam in
speciali possumus dicere, quod aliquis non est fur licet sit furatus, quia non ex electione, et similiter non est
moechus licet sit moechatus; et similis ratio est in aliis.
|#3 Deinde cum dicit: qualiter quidem igitur etc., ostendit quamdam dubitationem iam esse solutam; scilicet
qualiter se habeat contrapassum ad iustum, de quo prius dictum est.
|#4 Deinde cum dicit: oportet autem non latere etc., interponit quaedam, quae sunt necessaria ad solutionem
propositae quaestionis.
Et primo quid sit simpliciter iustum. Secundo quid sit iustificatio, ibi, differt autem iniustificatio etc..
Circa primum duo facit. Primo dicit de quo est intentio. Secundo exequitur propositum, ibi, hoc autem est etc..
Dicit ergo primo, quod ad evidentiam quaestionis, qua quaeritur quali operatione aliquis faciens iustum vel
iniustum sit iustus vel iniustus, oportet non latere quod iustum, de quo nunc quaeritur est iustum simpliciter,
quod est iustum politicum.
|#5 Deinde cum dicit: hoc autem est etc., exequitur propositum.
Et primo ostendit quid sit iustum politicum.
143

