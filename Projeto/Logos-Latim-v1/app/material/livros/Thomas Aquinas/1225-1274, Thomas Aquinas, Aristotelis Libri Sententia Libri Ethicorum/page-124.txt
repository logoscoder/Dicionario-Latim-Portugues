Et circa hoc tria facit. Primo movet quaestionem, utrum scilicet determinandum sit quod aliquis bene convicietur
in ludo ex parte eorum quae dicit, quia scilicet dicit ea quae decet dicere liberalem hominem, id est virtuosum et
modestum. Vel non determinatur penes hoc bene convicians, sed potius ex parte finis vel effectus, quia scilicet
intendit non contristare audientem. Vel etiam quod plus est, intendit eum delectare.
|#12 Secundo ibi: vel et tale quidem etc., respondet quaestioni quantum ad secundum membrum. Et dicit quod
hoc est indeterminatum, quid scilicet contristet vel delectet audientem, quia scilicet diversis diversa sunt odibilia
et delectabilia, talia autem unusquisque libenter audiet, quae sunt sibi delectabilia. Illa enim quae aliquis
patienter sustinet audire, haec facere videtur, scilicet ingerendo ea aliis, dummodo non intendat eos contristare.
|#13 Tertio ibi: non utique omne etc., ostendit aliquid esse determinatum quantum ad primum membrum,
scilicet quantum ad convicia quae dicuntur. Manifestum est enim quod virtuosus non faciet, idest non proponet
omne convicium, quia convicium est quaedam contumelia; dum tale quid in convicio dicitur, ex quo homo
infamatur, et hoc prohibent dicere legispositores. Sunt autem quaedam convicia, quae non prohibent, quae
oportet dicere propter delectationem, vel propter hominum emendationem, quae fit dummodo fiat absque
infamia. Ille enim qui se habet in conviciando sicut gratiosus et liberalis vir, est sibi ipsi lex, dum scilicet per
propriam electionem vitat ea quae lex prohibet, et utitur his quae lex concedit.
|#14 Ultimo autem concludit, quod talis qualis dictus est, est medius, sive nominetur epydissius, id est aptus,
sive eutrapelus, id est bene vertens.
|#15
Deinde cum dicit: bomolochus autem etc., determinat de vitio superabundantiae. Et dicit, quod
bomolochus est minor derisore, quia scilicet derisor intendit aliquem confundere, quod non intendit bomolochus,
sed solum intendit risum facere. Et neque recedit a se ipso neque ab aliis, si debeat risum facere, quia scilicet
exempla sua, et aliorum dicta et facta convertit in risum; et talia dicit, quorum nullum diceret homo gratiosus, id
est virtuosus, et quaedam eorum non solum non diceret sed nec etiam audiret.
|#16 Deinde cum dicit: agrios autem etc., determinat de vitio defectus. Et dicit, quod ille qui est agrios, idest
agrestis, est inutilis ad tales collocutiones, scilicet ludicras; nihil enim confert ad eas, sed in omnibus contristatur.
Et in hoc est vitiosus, dum totaliter abominatur ludum, qui est necessarius ad vitam humanam sicut requies
quaedam.
|#17 Deinde cum dicit: tres igitur etc., ostendit differentiam huius virtutis ad praedictas duas. Et dicit quod tres
sunt medietates praedictae in vita humana, quae omnes sunt circa communicationem sermonum et operum.
Differunt autem abinvicem, quia una earum consistit circa veritatem in dictis vel factis.
Aliae vero duae circa delectabile. Quarum una consistit circa delectationem quae est in ludis, alia vero consistit
circa delectationem quae est in colloquiis quae est secundum aliam vitam, consistentem scilicet in seriis.
|+17 Lectio 17
|#1 De verecundia autem ut quadam etc..
Postquam Philosophus determinavit de medietatibus quae sunt virtutes, hic determinat de quadam medietate
quae non est virtus, scilicet de verecundia.
Et primo ostendit verecundiam non esse virtutem; secundo inducit simile de continentia; quae cum sit laudabilis,
non est virtus, ibi: non est autem neque continentia etc..
Circa primum duo facit. Primo inquirit genus verecundiae. Secundo ostendit subiectum ipsius, ibi: non omni
utique aetati etc..
Circa primum duo facit. Primo proponit quod intendit. Et dicit, quod de verecundia non convenit loqui sicut de
quadam virtute.
Sed magis assimilatur passioni quam habitui, qui est genus virtutis.
|#2
Secundo ibi, determinatur igitur etc., probat propositum dupliciter. Primo quidem per definitionem
verecundiae. Dicitur enim verecundia esse timor ingloriationis, idest confusionis quae opponitur gloriae. Sed
timor est passio quaedam. Ergo verecundia est in genere passionis.
|#3 Secundo ibi: perficitur autem circa pericula etc., probat idem per effectum verecundiae. Circa quod
considerandum est quod passiones sunt motus appetitus sensitivi qui utitur organo corporali. Unde passiones
omnes cum aliqua corporali transmutatione fiunt; similiter autem se habet in generali quantum ad hoc de
verecundia et de timore qui est circa pericula mortis, quantum ad hoc scilicet quod utraque passio indicatur per
transmutationem corporalis coloris;
124

