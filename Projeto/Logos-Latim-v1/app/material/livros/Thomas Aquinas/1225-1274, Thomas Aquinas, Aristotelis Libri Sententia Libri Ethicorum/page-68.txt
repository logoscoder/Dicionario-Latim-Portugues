|#9 Deinde cum dicit: si autem praesit etc., movet quamdam dubitationem: utrum scilicet opinio praecedat
electionem, vel sequatur ad ipsam. Et dicit, quod hoc nihil differt ad propositum. Quia nunc non intendimus
determinare ordinem eorum, sed solum utrum electio sit idem alicui opinioni. Sciendum tamen, quod opinio,
quum pertineat ad vim cognoscitivam, per se loquendo praecedit electionem quae pertinet ad vim appetitivam,
quae movetur a cognoscitiva. Per accidens tamen contingit quandoque, quod opinio sequitur electionem; puta
cum aliquis ex affectu eorum quae eligit mutat opinionem quam prius habebat.
|#10 Deinde cum dicit: quid igitur etc., ostendit quid sit electio. Et dicit quod cum non sit aliquod quatuor
praedictorum, oportet considerare quid sit secundum genus, vel quale quid est secundum differentiam. Et
quantum ad genus videtur, quod sit voluntarium. Non tamen omne voluntarium est eligibile, ut supra dictum est,
sed voluntarium praeconsiliatum.
Et quod haec differentia sit addenda, manifestat per hoc, quod consilium est actus rationis, et ipsa electio oportet
quod sit cum actu rationis et intellectus. Et hoc videtur subsignare, idest occulte signare ipsum nomen eius, quod
signat ut aliquid prae aliis accipiatur. Hoc autem pertinet ad rationem conferentem, ut unum aliis praeferatur.
|+7 Lectio 7
|#1 Consiliantur autem utrum de omnibus etc..
Postquam Philosophus determinavit de electione, hic determinat de consilio.
Et primo de consilio secundum se. Secundo per comparationem ad electionem, ibi consiliabile autem, etc..
Circa primum duo facit. Primo ostendit de quibus debeat esse consilium. Secundo determinat de modo et ordine
consiliandi, ibi, consiliamur autem non de finibus, etc..
Circa primum duo facit; primo dicit de quo est intentio. Secundo exequitur propositum, ibi, de aeternis autem,
etc..
Circa primum duo facit. Primo proponit quaestionem, quam tractare intendit. Et est quaestio, utrum homines
consilientur de omnibus rebus, ita quod unumquodque sit consiliabile, aut quaedam sint de quibus non est
consilium.
|#2 Secundo ibi dicendum autem forsitan etc., exponit propositam quaestionem. Et dicit quod non dicitur illud
consiliabile, de quo quandoque consiliatur aliquis insipiens, qui scilicet habet usum rationis, sed perversum; vel
insanus, qui totaliter usu rationis caret. Sed illud vere dicitur consiliabile de quo consiliantur homines habentes
intellectum recte dispositum.
Tales enim non consiliantur nisi de rebus, quae in natura sua talia sunt ut de eis consilium haberi debeat, quae
proprie dicuntur consiliabilia; insipientes autem quandoque consiliantur etiam de his, quae in natura sua sunt
talia ut de eis consilium haberi non debeat.
|#3 Deinde cum dicit: de aeternis autem etc., ostendit de quibus sit consilium.
Et primo distinguendo res secundum causas secundo distinguendo eas secundum artes quascumque, ibi, et
quidem circa certas etc.; tertio distinguendo eas secundum ipsarum rerum conditiones, ibi, consiliari autem
oportet, etc..
Circa primum tria facit: primo ostendit de quibus non sit consilium. Secundo concludit de quibus sit ibi,
consiliamur autem, etc.; tertio ostendit conclusionem sequi ex praemissis, ibi, haec autem et sunt reliqua, etc..
Circa primum quinque facit. Primo dicit quod nullus consiliatur de aeternis, idest de his quae semper sunt et sine
motu.
Huiusmodi autem sunt, vel illa quorum substantiae motui non subduntur, sicut substantiae separatae, et ipsa
mundi universitas. Vel etiam ea quae, etsi secundum esse sint in materia mobili, tamen secundum rationem ab
huiusmodi materia abstrahuntur, sicut sunt mathematica.
Unde ponit exemplum de diametro quadrati, et costa idest latere eius, de quibus nullus consiliatur an sint
commensurabiles.
|#4 Secundo ibi: sed neque de his etc., dicit quod etiam nullus consiliatur de his quae etsi moveantur, motus
tamen eorum semper est uniformis; sive uniformitas motus eorum sit ex necessitate non propter aliquam aliam
causam sicut ea quae sunt necessaria per seipsa, sive hoc sit per naturam corporum mobilium, sive hoc sit
propter aliquam causam separatam, prout ponuntur substantiae immateriales, moventes orbes caelestes, de
quibus hic loquitur. Unde exemplificat de versionibus, idest de circularibus motibus solis et ortibus eius.
|#5 Tertio ibi: neque de his quae alias etc., dicit quod neque etiam est consilium de his quae in motu consistunt,
et ut in pluribus eodem modo fiunt, aliquando tamen licet in paucioribus aliter accidunt; sicut sunt siccitates,
quae ut frequentius accidunt in aestate, et imbres, qui ut pluries accidunt in hieme, licet quandoque aliter accidat.

68

