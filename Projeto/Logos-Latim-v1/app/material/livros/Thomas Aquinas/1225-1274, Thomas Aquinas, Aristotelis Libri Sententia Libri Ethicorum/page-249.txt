operatur ad amicum bona, vel apparentia, gratia ipsius amici. Dicit autem volentem et operantem, quia unum
sine altero non sufficit ad amicitiam. Neque enim videtur esse amicabilis beneficientia si unus alteri benefaciat
invitus, vel si voluntatem opere explere negligat.
Dicit autem bona vel apparentia, quia interdum aliquis ex amicitia exhibet alteri, quae aestimat ei bona, etsi non
sint. Dicit autem illius gratia, quia si homo exhiberet voluntarius alicui beneficia, non quasi intendens bonum
illius, sed sui ipsius, non videretur esse vere amicus illius, sed sui ipsius, sicut cum aliquis nutrit equum propter
commodum suum.
|#3 Secundum pertinet ad benevolentiam: quod ponit ibi: vel volentem esse etc..
Et dicit, quod amicus vult suum amicum esse, et vivere gratia ipsius amici et non propter seipsum, ut scilicet
quaerat ex eo solum proprium commodum. Et hoc patiuntur matres ad filios, quod scilicet volunt eos esse et
vivere; et similiter amici, cum intervenit aliqua amicitiae offensa. Etsi enim non velint propter offensam
amicabiliter amicis convivere, saltem volunt eos esse et vivere.
|#4 Tertium pertinet ad concordiam: quod ponit ibi: hi autem etc..
Quae quidem potest attendi quantum ad tria. Primo quantum ad exteriorem convictum.
Secundo quantum ad electionem. Tertio quantum ad passiones, ad quas omnes sequitur gaudium et tristitia. Unde
dicit, quod quidam determinant illum esse amicum qui convivit, quantum ad primum, et qui eadem eligit
quantum ad secundum, et qui condolet et congaudet quantum ad tertium. Et haec etiam considerantur in matribus
respectu filiorum.
|#5 Subdit autem, quasi epilogando, quod per aliquod dictorum determinatur amicitia; aestimant enim homines
inter illos esse amicitiam in quibus horum aliquod invenitur.
|#6 Deinde cum dicit: ad se ipsum autem etc., ostendit qualiter circa haec se habeant boni.
Et primo ostendit qualiter se habeat circa haec bonus ad se ipsum; secundo quomodo se habeat ad alterum, ibi, ad
amicum autem etc.; tertio movet quandam quaestionem, ibi: ad se ipsum autem etc..
Circa primum tria facit. Primo proponit quod intendit. Secundo assignat rationem cuiusdam quod dixerat, ibi,
videtur enim etc.. Tertio manifestat principale propositum, ibi, iste enim etc..
Dicit ergo primo, quod unumquodque praedictorum convenit homini virtuoso respectu suiipsius. Aliis autem, qui
non sunt virtuosi, in tantum praedicta conveniunt respectu suiipsorum, inquantum se aestimant virtuosos esse.
|#7 Deinde cum dicit videtur enim etc., assignat rationem eius quod secundo dictum est. Ideo enim unusquisque
amicabilia patitur ad seipsum, secundum quod aestimat se virtuosum, quia virtus et virtuosus videntur esse
mensura unicuique homini. In unoquoque enim genere habetur pro mensura id quod est perfectum in genere illo,
inquantum scilicet omnia alia iudicantur vel maiora vel minora, secundum propinquitatem vel remotionem a
perfectissimo. Unde, cum virtus sit propria perfectio hominis, et homo virtuosus sit perfectus in specie humana,
consequens est, ut ex hoc accipiatur mensura in toto humano genere.
|#8 Deinde cum dicit: iste enim etc., manifestat principale propositum.
Et primo ostendit, quod virtuoso convenit respectu suiipsius id quod pertinet ad beneficientiam.
Secundo id quod pertinet ad benevolentiam, ibi: et vivere autem vult etc.; tertio id quod pertinet ad concordiam,
sed et convivere etc..
Dicit ergo primo, quod virtuosus maxime vult sibiipsi bona et vera et apparentia. Eadem enim sunt apud ipsum
vera et apparentia bona. Vult enim sibi bona virtutis, quae sunt vera hominis bona; nec huiusmodi voluntas in eo
est vana, sed huiusmodi bona etiam operatur ad seipsum, quia boni hominis est ut laboret ad perficiendum
bonum.
|#9 Dictum est enim in secundo, quod virtus facit habentem bonum, et opus eius etiam reddit bonum. Et hoc
etiam vult et operatur gratia suiipsius, idest gratia intellectivae partis quae est principalis in homine.
Unumquodque autem videtur id maxime esse, quod est principale in eo, virtuosus autem semper ad hoc tendit ut
operetur id quod est conveniens rationi. Et sic patet, quod semper vult sibi bonum secundum seipsum.
|#10 Deinde cum dicit: et vivere autem etc., ostendit, quomodo virtuoso respectu suiipsius conveniat id quod
pertinet ad benevolentiam.
Et dicit, quod virtuosus maxime vult vivere seipsum, et conservari in esse, et praecipue quantum ad illam animae
partem, cui inest sapientia. Si enim homo est virtuosus, oportet quod velit id quod est sibi bonum, quia
unusquisque vult sibiipsi bona. Bonum autem est virtuoso suum esse, quod scilicet sit virtuosus.

249

