essendi, quod reputatur esse maximum. Secundo educando est sibi causa nutrimenti; tertio instruendo est sibi
causa disciplinae. Haec autem tria non solum attribuuntur patribus respectu filiorum, sed etiam progenitoribus,
idest avis et proavis, respectu nepotum et pronepotum.
|#5 Tertio ibi: et natura enim etc., probat, quod dixerat, scilicet quod talis sit amicitia paterna sicut et regalis.
Naturaliter enim pater principatur filiis et progenitores nepotibus sicut et rex subditis. Unde et filii sunt in
potestate patris, et nepotes in potestate avi, sicut et subditi in potestate regis.
|#6 Quarto ibi: in superexcessu autem etc., ostendit in quo conveniant omnes huiusmodi amicitiae. Et ponit duo.
Quorum unum est, quod omnes huiusmodi amicitiae consistunt in quodam superexcessu unius ad alterum; et
quia in rege et subditis hoc est manifestum, manifestat hoc circa patres et filios. Quia enim pater est
superexcedens, inde est, quod parentes honorantur a filiis. Honor enim superexcellenti debetur, ut in primo
habitum est; et idem dicendum est circa progenitores. Aliud autem est quod in huiusmodi amicitiis non est idem
iustum ex utraque parte ut scilicet rex idem faciat subdito quod subditus regi, vel pater filio quod filius patri; sed
attenditur utrimque iustum secundum dignitatem, ut scilicet uterque faciat alteri quod dignum est: quia sic etiam
amicitia inter eos consideratur, ut unus alterum amet secundum quod dignum est.
|#7 Deinde cum dicit: sed et viri etc., ostendit qualiter sit amicitia secundum aristocratiam.
Et dicit, quod amicitia quae est inter virum et uxorem, est talis sicut ea quae est in aristocratia, in qua
praeficiuntur aliqui secundum virtutem et propter eam amantur.
Et quia illi qui praeficiuntur sunt meliores, ideo attribuitur eis plus de bono, inquantum scilicet aliis praeferuntur
et unicuique tamen attribuitur id quod ei convenit.
Virtuosi enim in principatu constituti non subtrahunt subditis bonum, quod eis congruit. Et per hunc etiam
modum conservatur iustitia secundum aristocratiam: et ita est etiam in amicitia viri et uxoris. Vir enim, quia
melior est praeficitur uxori, tamen vir non praeripit ea quae sunt uxoris.
|#8 Deinde cum dicit: quod autem fratrum etc., ostendit qualiter amicitia accipiatur secundum timocratiam. Et
dicit, quod amicitia quae est inter fratres assimulatur etairikae, id est amicitiae coaetaneorum. Fratres enim sunt
aequales et coaetanei. Et tales videntur esse unius disciplinae, et unius moris ut plurimum, eo quod mores
sequuntur consuetudinem vitae, ut in secundo habitum est. Et ex hoc patet, quod tali amicitiae assimilatur
amicitia quae est secundum timocratiam, in qua cives, qui praeficiuntur, sunt aequales et epiiches, idest virtuosi.
Unde iustum est, quod in parte principentur, ita scilicet quod unus non habeat totum principatum sed
particularem, ita quod in principatu aequentur; et sic etiam est amicitia inter eos. Et hoc etiam manifeste
observatur in amicitia fratrum et coaetaneorum sive connutritorum.
|#9 Deinde cum dicit: in transgressionibus autem etc., ostendit qualiter sit amicitia, secundum politias corruptas.
Et circa hoc tria facit. Primo ostendit, quod in huiusmodi politiis est parum de amicitia.
Secundo ostendit in qua earum sit minimum de amicitia, ibi: et minime in pessima etc.; tertio in qua earum sit
plurimum, ibi, quae autem in democratiis etc..
Dicit ergo primo, quod in transgressionibus, idest in politiis corruptis, sicut parum est de iustitia, ita etiam parum
est de amicitia, quae est quodam modo circa idem iustitiae.
|#10 Deinde cum dicit: et minime in pessima etc., ostendit in qua corruptarum politiarum sit minimum de
amicitia.
Et circa hoc tria facit. Primo proponit quod intendit. Secundo probat propositum, ibi, in quibus enim nihil etc..
Tertio ostendit qualiter debeat intelligi quod dictum est, ibi, secundum quod quidem igitur etc..
Dicit ergo primo, quod cum in corruptis politiis sit parum de amicitia, consequens est, quod minimum sit de
amicitia in pessima politiarum corruptarum, scilicet in tyrannide, in qua aut nihil aut valde parum est de amicitia.
|#11 Deinde cum dicit in quibus enim etc., probat propositum. Quia enim amicitia in communicatione consistit,
ut supra ostensum est, manifestum est, quod si inter imperantem et imperatum nihil sit commune, puta cum
imperans suum proprium bonum intendit; neque amicitia inter eos esse poterit, sicut neque iustitia est inter eos,
inquantum scilicet imperans usurpat sibi totum bonum, quod debetur imperato. Hoc autem accidit in tyrannide,
quia tyrannus non intendit bonum commune, sed proprium, et sic ita se habet ad subditos sicut artifex ad
instrumentum, et anima ad corpus, et Dominus ad servum. Utitur enim tyrannus subditis ut servis.
|#12 Haec enim tria, quae dicta sunt, iuvantur ab his quae utuntur eis inquantum moventur ab eis, scilicet servus
a Domino, corpus ab anima, instrumentum ab artifice. Non tamen est amicitia utentium ad ea quibus utuntur;
quia et si in aliquo prosunt eis, non intendunt per hoc bonum eorum nisi secundum quod refertur ad proprium
bonum. Et hoc praecipue manifestum est de artifice in comparatione ad instrumenta inanimata, ad quae non est
235

