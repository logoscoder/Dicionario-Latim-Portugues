Et dicit, quod inter eas optima est regnum, in quo unus optimus principatur: pessima autem, id est minus bona,
est timocratia, in qua plures mediocres principantur; media autem est aristocratia, in qua pauci optimi
principantur, quorum tamen non est tanta potestas ad bene agendum sicut unius optimi habentis plenitudinem
potestatis.
|#4 Deinde cum dicit transgressio autem etc., agit de corruptione sive transgressione praedictarum politicarum.
Et primo de corruptione regni. Secundo de corruptione aristocratiae, ibi, ex aristocratia autem etc.. Tertio de
corruptione timocratiae, ibi: ex timocratia autem etc..
Circa primum duo facit. Primo quidem proponit quod intendit. Et dicit quod transgressio sive corruptio regni
vocatur tyrannus.
Et hoc manifestat, primo quidem per hoc quod genere conveniunt. Ambo enim sunt monarchiae, idest
principatus unius: sicut enim in regno principatur unus, ita et in tyrannide.
|#5 Secundo assignat differentiam eorum adinvicem. Et dicit quod plurimum differunt.
Et ex hoc apparet quod sunt contraria.
Contraria enim sunt quae plurimum differunt et in eodem genere. Hanc autem differentiam manifestat, dicens
quod tyrannus intendit in suo regimine quod est utile sibiipsi, rex autem intendit id quod est utile subditorum.
|#6 Et hoc probat quia non potest vere dici rex qui non est per se sufficiens ad regendum, ut scilicet sit
superexcellens in omnibus bonis, et animae et corporis, et exteriorum rerum, ut sit dignus et potens ad
principandum. Cum autem talis sit, non indiget aliquo, et ideo non intendet ad utilitatem suam, quod est
indigentium, sed ad hoc quod bene faciat subditis, quod est superabundantium. Ille enim qui non est talis, scilicet
superexcellens in omnibus bonis, magis potest dici clerotes, quasi sorte assumptus ad principandum, quam rex.
Sed tyrannus se habet per contrarium ad regem, quia quaerit bonum sibi. Unde patet quod ipsa corruptio est
pessima. Pessimum enim est contrarium optimo. Transgreditur autem aliquis ex regno, quod est optimum, sicut
dictum est, in tyrannidem, quae nihil est aliud quam pravitas monarchiae, id est principatus unius, et rex quando
fit malus dicitur tyrannus.
Unde patet quod tyrannus est pessima.
|#7 Deinde cum dicit: ex aristocratia autem etc., agit de corruptione aristocratiae. Et dicit quod ex aristocratia fit
transgressio in oligarchiam, quae est principatus paucorum. Et hoc propter malitiam eorum qui principantur; qui
bona civitatis non distribuunt secundum dignitatem, sed omnia bona civitatis vel plurima eorum usurpant
sibiipsis, et semper principatus eisdem conferunt, hoc plurimum intendentes, ut ditentur ipsi et amici eorum. Et
ex hoc contingit quod loco maxime virtuosorum qui praesunt aristocratiae, principantur pauci et mali.
|#8 Deinde cum dicit: ex timocratia autem etc., agit de corruptione timocratiae. Et dicit quod corrumpitur in
democratiam quae est potestas populi. Ambae enim hae politicae sunt conterminales, idest vicinae. Assimilantur
enim in duobus. Primo quidem, quia etiam timocratia quae est potestas pretiorum, est principatus multitudinis,
sicut et democratia.
Secundo quia in utraque politica omnes qui sunt in honoribus constituti, sunt aequales.
Differunt autem quia in timocratia intenditur commune bonum divitum et pauperum. In democratia autem
intenditur solum bonum pauperum. Unde minima perversitas est democratiae.
Parum enim recedit a timocratia quae est rectae politicae species.
|#9 Concludit igitur quod politicae maxime sic transmutantur invicem et ita de facili corrumpuntur, sicut
praedictum est.
|#10
Deinde cum dicit similitudines autem etc., distinguit secundum praedictorum similitudinem
communicationes yconomicas.
Et primo ostendit quid in his respondeat regno et tyrannidi. Secundo quid aristocratiae et oligarchiae, ibi, viri
autem et uxoris etc.. Tertio quid timocratiae et democratiae, ibi, timocraticus autem etc..
Circa primum tria facit. Primo proponit quod intendit. Et dicit quod similitudo et exemplum praedictarum
politicarum, potest accipi in rebus domesticis.
|#11 Secundo ibi: patris quidem enim etc., ostendit quid in huiusmodi respondeat regno.
Et eius opposito. Et primo quid respondeat regno.
Et dicit quod communicatio quae est inter patrem et filios habet similitudinem regni; quia pater habet curam
filiorum, sicut rex subditorum. Et inde est quod Homerus iovem, propter regiam potestatem, appellavit patrem.
Principatus enim patris in domo est quasi quoddam regnum.

233

