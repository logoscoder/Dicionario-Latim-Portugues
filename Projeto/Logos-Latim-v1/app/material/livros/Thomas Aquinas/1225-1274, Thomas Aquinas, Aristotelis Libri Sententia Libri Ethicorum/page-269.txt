|#11 Ultimo autem epilogando concludit, quod de talibus sufficienter dictum est.
Oportet autem procedere ad ea quae dicta sunt ab aliis de delectatione.
|+2 Lectio 2
|#1 Eudoxus igitur delectationem etc..
Postquam Philosophus ostendit quod determinandum est de delectatione, hic incipit de ea tractare.
Et primo prosequitur opiniones aliorum.
Secundo determinat veritatem, ibi: quid autem est vel quale quid etc..
Circa primum duo facit. Primo prosequitur opinionem ponentium delectationem in genere bonorum. Secundo
prosequitur opinionem contrariam ibi, tali utique... Ratione etc..
Circa primum duo facit. Primo ponit rationes ex quibus probabat eudoxus delectationem esse in genere bonorum.
Secundo ponit rationes, ex quibus probabat eam esse maximum bonum, ibi, maxime autem eligibile etc..
Circa primum duo facit. Primo ostendit, quomodo eudoxus probabat delectationem esse de genere bonorum ex
parte ipsius delectationis.
Secundo quomodo hoc probabat ex parte contrarii, ibi, non minus autem etc..
Circa primum duo facit: primo ponit opinionem et rationem eudoxi. Secundo ostendit, quare eius opinioni et
rationi credebatur, ibi, credebantur autem etc..
|#2 Dicit ergo primo, quod eudoxus existimabat delectationem esse de genere bonorum, quia videbat quod
omnia desiderant ipsam, tam rationalia scilicet homines, quam irrationalia, scilicet bruta animalia. Illud autem
quod est apud omnes eligibile, videtur esse epiiches, idest bonum, et maxime potens in bonitate, ex quo potest
trahere ad se omnem appetitum. Et sic quod omnia ferantur ad idem, scilicet ad delectationem, denunciat, quod
delectatio non solum est bonum, sed etiam quiddam optimum; manifestum est enim, quod unumquodque quaerit
invenire id quod est sibi bonum, sicut cibus est bonum omnibus animalibus, a quibus communiter appetitur. Sic
ergo patet delectationem, quam omnia appetunt, esse aliquid bonum.
|#3 Deinde cum dicit credebantur autem sermones etc., ostendit quare eudoxo maxime credebatur.
Et dicit, quod sermones eudoxi magis credebantur propter moralem virtutem dicentis, quam etiam propter eorum
efficaciam. Ipse enim erat temperatus circa delectationes differenter, quasi excellentius aliis. Et ideo cum
laudabat delectationem, non videbatur hoc dicere quasi amicus delectationis, sed quia sic se habet secundum rei
veritatem.
|#4 Deinde cum dicit: non minus autem etc., ponit rationem eudoxi, quae sumebatur ex parte contrarii. Et dicit,
quod eudoxus existimabat esse manifestum delectationem esse de genere bonorum non minus ex contrario,
scilicet ex parte ipsius delectationis.
Manifeste enim apparet, quod tristitia secundum se est omnibus fugienda. Unde contrarium, scilicet delectatio,
videtur esse omnibus eligendum.
|#5 Deinde cum dicit: maxime autem etc., inducit duas rationes eudoxi, ad ostendendum, quod delectatio sit
maximum bonum.
Quarum prima est. Illud autem videtur esse maxime eligibile, et per consequens maxime bonum, quod non
eligitur propter alterum quod ei accidat, neque gratia alicuius sicut finis.
Hoc autem manifeste confitentur omnes circa delectationem. Nullus enim quaerit ab alio, cuius gratia velit
delectari; quasi delectatio sit secundum seipsam eligibilis. Ergo delectatio est maxime bonum.
|#6 Secundam rationem ponit ibi: appositamque etc..
Et circa hoc duo facit. Primo ponit ipsam rationem. Hoc enim apparet circa delectationem, quod apposita
cuicumque bono facit ipsum eligibilius. Sicut si apponatur ei quod est iuste agere, vel temperatum esse, auget
horum bonitatem. Melior enim est, qui delectatur in operatione iustitiae seu temperantiae.
Et ex hoc volebat concludere, quod delectatio esset optimum, quasi omnibus bonitatem augens.
|#7 Secundo ibi: videtur autem etc., ostendit defectum huius rationis. Et dicit, quod praedicta ratio videtur
concludere, quod delectatio sit de genere bonorum, non autem quod sit magis bonum aliquo alio. De quocumque
enim bono hoc etiam verificatur, quod alteri bono coniunctum, est melius quam si sit solitarium per seipsum.
|#8 Deinde cum dicit: tali utique ratione etc., prosequitur opinionem ponentium, delectationem non esse bonum.
Et primo ostendit, quomodo obviant praemissis rationibus. Secundo ponit rationes eorum, quas in contrarium
adducunt, ibi, non tamen si non qualitatum etc..
269

