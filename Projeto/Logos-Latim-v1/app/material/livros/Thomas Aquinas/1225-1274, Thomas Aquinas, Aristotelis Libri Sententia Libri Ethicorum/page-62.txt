Sicut ebrius vel iratus, non operatur propter ignorantiam, sed propter ebrietatem vel iram.
Et tamen neuter eorum operatur sciens, sed ignorans, quia ex ebrietate et ira causatur ignorantia, simul cum tali
operatione: et ita ignorantia se habet ut concomitans operationem, et non sicut causa eius.
|#5 Ex hoc autem concludit quod, sicut iratus operatur ignorans, non autem propter ignorantiam, sed propter
iram: ita omnis malus operatur non quidem propter ignorantiam, sed ignorans in particulari quae bona oporteat
facere et a quibus malis oporteat fugere, inquantum scilicet aestimat hoc malum sibi nunc esse faciendum, et ab
hoc bono sibi nunc esse cessandum. Et propter hoc peccatum, quia scilicet operantur quae non oportet.
Ignorantes autem universaliter fiunt iniusti quoad alios, et mali quoad seipsos.
Ex quo patet, quod ex hoc quod aliquis operatur ignorans, et non propter ignorantiam, non causatur
involuntarium. Quia nullus propter id quod involuntarius facit, est iniustus vel malus.
|#6 Tertiam differentiam ponit ibi involuntarium autem vult dici etc..
Quae quidem sumitur ex parte eius quod ignoratur. Ubi considerandum est quod duorum potest esse ignorantia.
Uno modo secundum quod aliquis ignorat quid oporteat facere vel vitare. Et hanc ignorantiam dicit esse eius
quod confert, idest quod operari oportet. Talis autem ignorantia non causat involuntarium, quia ignorantia
huiusmodi non potest homini habenti usum rationis provenire nisi ex negligentia. Quia quilibet tenetur adhibere
sollicitudinem ad sciendum quid oporteat eum facere vel vitare: unde si ipsa ignorantia reputatur voluntaria, dum
homo eam non vult vitare sicut tenetur, consequens est quod nec id quod per huiusmodi ignorantiam fit,
involuntarium iudicetur. Et hoc est quod dicit, quod involuntarium vult, idest natum est dici, non si quis ignorat
quod confert, idest quod est expediens ad operandum.
Hoc autem potest aliquis ignorare dupliciter.
|#7 Uno modo in aliquo particulari eligibili; puta cum aliquis propter concupiscentiam aestimat sibi nunc esse
fornicandum.
Alio modo in universali, ut patet in erroneo qui opinatur omnem fornicationem esse licitam.
Utraque autem ignorantia est eius quod confert. Unde neutra involuntarium causat.
Et hoc est quod subdit quod illa ignorantia quae est in electione, per quam scilicet aliquis aestimat hoc malum
sibi nunc esse faciendum, non est causa involuntarii, sed magis est causa malitiae, idest peccati. Neque etiam
ignorantia quae est in universali est causa involuntarii, quia propter huiusmodi ignorantiam aliquis vituperatur.
Non autem vituperatur aliquis propter involuntarium, ut supra habitum est.
|#8 Alia autem est ignorantia singularium conditionum, puta quod ista mulier sit uxor, vel quod iste vir sit pater,
vel quod iste locus sit sacer. Et ista sunt circa quae et in quibus est operatio humana, per quorum iustam
ignorantiam aliquis meretur misericordiam et veniam, eo quod ille qui ignorat aliquid horum, operatur
involuntarie. Unde patet, quod ignorantia talium singularium circumstantiarum, causat involuntarium, non autem
ignorantia eius quod confert.
|#9
Deinde cum dicit: forsitan igitur non malum etc., manifestat quod dixerat: scilicet quae sunt istae
circumstantiae, quarum ignorantia causat involuntarium.
Et circa hoc tria facit. Primo proponit quae sint istae circumstantiae; secundo qualiter ignorentur, ibi, omnia
quidem igitur, etc.. Tertio, qualiter earum ignorantia involuntarium causet, ibi: circa omnia utique haec etc..
Circa primum considerandum est, quod circumstantiae nihil aliud sunt, quam quaedam singulares conditiones
humani actus: quae quidem possunt accipi, vel ex parte causarum actus, vel ex parte ipsius actus. Causa autem
actus est efficiens, vel finis. Efficiens autem est vel agens principale vel instrumentale; ex parte autem actus, tria
accipi possunt: scilicet ipsum genus actus, materia sive obiectum ipsius et modum agendi; et secundum hoc
Philosophus ponit hic sex circumstantias et dicit, quod non est malum, immo oportunum, determinare quae et
quot sint ista singularia, quorum ignorantia, involuntarium facit. Et utitur adverbio dubitandi, sicut et in multis
aliis locis in hoc libro propter incertitudinem moralis materiae.
|#10 Enumerans ergo haec singularia, dicit, quis, quod pertinet ad personam principalis agentis. Et quid scilicet
agat, quod pertinet ad genus actus. Et circa quid, quod pertinet ad materiam vel obiectum. Apponit autem et circa
hoc, id quod pertinet ad mensuram actus aut agentis, id est locum vel tempus, cum dicit, vel in quo operatur.
Quia omnes res exteriores videntur similem habitudinem habere ad actum humanum. Tullius autem hoc quod
dicitur circa quid, comprehendit sub hoc quod dicitur quid. Quod autem dicitur in quo, dividit in duas
circumstantias, scilicet in quando et ubi.
|#11 Quantum autem ad agens instrumentale subdit. Quandoque autem et quo, puta instrumento. Non enim
omnis actio fit per instrumentum, puta intelligere et velle.

62

