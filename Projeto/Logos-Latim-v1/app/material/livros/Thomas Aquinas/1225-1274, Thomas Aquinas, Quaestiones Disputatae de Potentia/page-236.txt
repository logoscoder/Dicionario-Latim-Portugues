Sed tamen sancti patres propter instantiam eorum qui fidei contradicunt, coacti sunt et de hoc disserere, et de
aliis quae spectant ad fidem, modeste tamen et reverenter absque comprehendendi praesumptione. Nec talis
inquisitio est inutilis, cum per eam elevetur animus ad aliquid veritatis capiendum quod sufficiat ad excludendos
errores. Unde Hilarius dicit: hoc credendo, scilicet pluralitatem personarum in divinis, incipe, percurre, persiste;
et si non perventurum me sciam, tamen gratulabor profecturum. Qui enim pie infinita prosequitur, etsi non
contingat aliquando, tamen proficiet prodeundo.
Ad manifestationem ergo aliqualem huius quaestionis, et praecipue secundum quod Augustinus eam manifestat,
considerandum est quod omne quod est perfectum in creaturis oportet Deo attribui, secundum id quod est de
ratione illius perfectionis absolute; non secundum modum quo est in hoc vel in illo.
Non enim bonitas est in Deo vel sapientia secundum aliquod accidens sicut in nobis, quamvis in eo sit summa
bonitas et sapientia perfecta.
Nihil autem nobilius et perfectius in creaturis invenitur quam intelligere; cuius signum est quod inter ceteras
creaturas, intellectuales substantiae sunt nobiliores, et secundum intellectum ad Dei imaginem factae dicuntur.
Oportet ergo quod intelligere Deo conveniat et omnia quae sunt de ratione eius, licet alio modo conveniat sibi
quam creaturis.
De ratione autem eius quod est intelligere, est quod sit intelligens et intellectum. Id autem quod est per se
intellectum non est res illa cuius notitia per intellectum habetur, cum illa quandoque sit intellecta in potentia
tantum, et sit extra intelligentem, sicut cum homo intelligit res materiales, ut lapidem vel animal aut aliud
huiusmodi: cum tamen oporteat quod intellectum sit in intelligente, et unum cum ipso. Neque etiam intellectum
per se est similitudo rei intellectae, per quam informatur intellectus ad intelligendum: intellectus enim non potest
intelligere nisi secundum quod fit in actu per hanc similitudinem, sicut nihil aliud potest operari secundum quod
est in potentia, sed secundum quod fit actu per aliquam formam. Haec ergo similitudo se habet in intelligendo
sicut intelligendi principium, ut calor est principium calefactionis, non sicut intelligendi terminus.
Hoc ergo est primo et per se intellectum, quod intellectus in seipso concipit de re intellecta, sive illud sit
definitio, sive enuntiatio, secundum quod ponuntur duae operationes intellectus, in III de anima.
Hoc autem sic ab intellectu conceptum dicitur verbum interius, hoc enim est quod significatur per vocem; non
enim vox exterior significat ipsum intellectum, aut formam ipsius intelligibilem, aut ipsum intelligere, sed
conceptum intellectus quo mediante significat rem: ut cum dico, homo vel homo est animal. Et quantum ad hoc
non differt utrum intellectus intelligat se, vel intelligat aliud a se. Sicut enim cum intelligit aliud a se, format
conceptum illius rei quae voce significatur, ita cum intelligit se ipsum, format conceptum sui, quod voce etiam
potest exprimere.
Cum ergo in Deo sit intelligere, et intelligendo seipsum intelligat omnia alia, oportet quod ponatur in ipso esse
conceptio intellectus, quae est absolute de ratione eius quod est intelligere. Si autem possemus comprehendere
intelligere divinum quid et quomodo est sicut comprehendimus intelligere nostrum, non esset supra rationem
conceptio verbi divini, sicut neque conceptio verbi humani.
Possumus tamen scire quid non sit et quomodo non sit illud intelligere; per quod possumus scire differentiam
verbi concepti a Deo, et verbi concepti ab intellectu nostro. Scimus enim primo quod in Deo est tantum unum
intelligere, non multiplex sicut in nobis: aliud enim est intelligere nostrum quo intelligimus lapidem et quo
intelligimus plantam; sed unum est Dei intelligere, quo Deus intelligit et se et omnia alia. Et ideo intellectus
noster concipit multa verba, sed verbum conceptum a Deo est unum tantum.
Iterum intellectus noster imperfecte plerumque intelligit et seipsum et alia; intelligere autem divinum non potest
esse imperfectum.
Unde verbum divinum est perfectum, perfecte omnia repraesentans: verbum autem nostrum frequenter est
imperfectum.
Iterum in intellectu nostro aliud est intelligere et aliud est esse; et ideo verbum conceptum in intellectu nostro,
cum procedat ab intellectu in quantum est intellectus, non unitur ei in natura, sed solum in intelligere.
Intelligere autem Dei est esse eius; unde verbum quod procedit a Deo in quantum est intelligens, procedit ab eo
in quantum est existens; et propter hoc verbum conceptum habet eamdem essentiam et naturam quam intellectus
concipiens. Et quia quod recipit naturam in rebus viventibus dicitur genitum et filius, verbum divinum dicitur
genitus et filius.
Verbum autem nostrum non potest dici genitum ab intellectu nostro nec filius eius, nisi metaphorice.
Sic ergo relinquitur quod cum verbum intellectus nostri ab intellectu differat in duobus, in hoc scilicet et quod
est ab eo, et est alterius naturae, subtracta a divino verbo naturae differentia, ut ostensum est, relinquitur quod sit
differentia secundum hoc solum quod est ab alio. Cum ergo differentia causet numerum, relinquitur quod in Deo
sit solum numerus relationum. Relationes autem in divinis non sunt accidentia, sed unaquaeque earum est realiter
divina essentia. Unde et unaquaeque earum est subsistens, sicut divina essentia; et sicut divinitas est idem quod
Deus, ita paternitas est idem quod pater, et per hoc pater idem quod Deus. Numerus ergo relationum est numerus
rerum subsistentium in divina natura. Res autem subsistentes in divina natura sunt divinae personae, ut ex
praecedenti articulo patet. Et propter hoc ponimus personarum numerum in divinis.
RA1
236

