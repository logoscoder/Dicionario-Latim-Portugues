Quidam vero fuerunt qui attendentes quod in Deo nulla quantitas esse potest, posuerunt quod termini
significantes unum vel multa de Deo non ponunt aliquid, sed removeant tantum. Non enim possunt ponere nisi
quod significant, scilicet quantitatem discretam, quae nullo modo potest esse in Deo. Sic ergo secundum eos
unum dicitur de Deo ad removendum multitudinem quantitatis discretae; termini vero significantes pluralitatem,
dicuntur de Deo ad removendum unitatem, quae est principium quantitatis discretae.
Et haec videtur fuisse opinio magistri, quae ponitur in 24 dist. I sententiarum. Quae quidem, supposita suae
opinionis radice, scilicet quod omnis multitudo significaret quantitatem discretam, et omne unum esset eiusdem
quantitatis principium, inter omnes rationabilior invenitur.
Nam et dionysius dicit, quod negationes sunt maxime verae in Deo; affirmationes vero sunt incompactae.
Non enim scimus de Deo quid est, sed magis quid non est, ut Damascenus dicit.
Unde et Rabbi Moyses omnia quae affirmative videntur dici de Deo, dicit magis esse introducta ad removendum
quam ad aliquid ponendum. Dicimus enim Deum esse vivum ad removendum ab eo illum modum essendi quem
habent res quae apud nos non vivunt, non ad ponendum vitam in ipso, cum vita et omnia huiusmodi nomina sint
imposita ad significandum quasdam formas et perfectiones creaturarum quae longe absunt a Deo; quamvis hoc
non sit usquequaque verum, nam, sicut dicit dionysius, sapientia et vita et alia huiusmodi non removentur a Deo
quasi ei desint, sed quia excellentius habet ea quam intellectus humanus capere, vel sermo significare possit; et
ex illa perfectione divina descendunt perfectiones creatae, secundum quamdam similitudinem imperfectam. Et
ideo de Deo, secundum dionysium, non solum dicitur aliquid per modum negationis et per modum causae, sed
etiam per modum eminentiae.
Sed quidquid sit de spiritualibus perfectionibus, certum est quod materiales dispositiones removentur omnino a
Deo. Unde cum quantitas sit dispositio materiae, si termini numerales non significant nisi quod est in genere
quantitatis, necesse est quod de Deo non dicatur nisi ad removendum quae significant, sicut magister posuit, loc.
Cit.. Nec sequitur ex eius positione circulus,- dum unitas removet multitudinem, multitudo unitatem,- quia
removentur a Deo unitas et multitudo, quae sunt in genere quantitatis, quorum neutrum de Deo dicitur. Et sic
unitas dicta de Deo, quae removet multitudinem, non removetur, sed alia unitas, quae de Deo dici non potest.
Quidam vero, non intelligentes quod nomina affirmativa ad removendum possint in praedicationem divinam
induci, nec iterum ponentes unum et multa,- nisi quod est in genere quantitatis discretae, quam in Deo ponere
non audebant,- dixerunt quod termini numerales non praedicantur de Deo quasi dictiones significantes aliquam
rem conceptam sed quasi dictiones officiales, exercentes aliquid in divinis, scilicet distinctionem ad modum
syncategorematicae distinctionis. Quod quidem fatuum apparet, cum nihil tale ex horum terminorum
significatione possit haberi.
Et ideo alii dixerunt, quod praedicti termini aliquid positive ponunt in Deo, licet supponant quod unum et multa
sunt solum in genere quantitatis; dicunt enim quod non est inconveniens aliquam speciem quantitatis Deo
attribui, licet genus removeatur a Deo; sicut et aliquae species qualitatis, ut sapientia et iustitia, dicuntur de Deo
positive, licet in Deo qualitas esse non possit.
Sed illud non est simile, ut in obiiciendo est tactum, nam omnes species quantitatis ex ratione suae speciei habent
imperfectionem, non autem omnes species qualitatis. Et praeterea quantitas proprie est dispositio materiae; unde
omnes species quantitatis sunt mathematica quaedam, quae secundum esse non possunt a materia sensibili
separari, nisi tempus et locus quae sunt naturalia, et magis materiae sensibili annexa. Unde patet quod nulla
species quantitatis potest in rebus spiritualibus convenire, nisi secundum metaphoram. Qualitas autem sequitur
formam, unde quaedam qualitates sunt omnino immateriales, quae attribui possunt rebus spiritualibus.
Hae igitur opiniones processerunt, supposito quod idem sit unum quod convertitur cum ente et quod est
principium numeri, et quod non sit aliqua multitudo nisi numerus qui est species quantitatis. Quod quidem patet
esse falsum: nam cum divisio multitudinem causet, indivisio vero unitatem, oportet secundum rationem
divisionis de uno et multo iudicium sumi.
Est autem quaedam divisio quae omnino genus quantitatis excedit, quae scilicet est per aliquam oppositionem
formalem, quae nullam quantitatem concernit. Unde oportet quod multitudo hanc divisionem consequens, et
unum quod hanc divisionem privat, sint maioris communitatis et ambitus quam genus quantitatis.
Est autem et alia divisio secundum quantitatem quae genus quantitatis non transcendit.
Unde et multitudo consequens hanc divisionem, et unitas eam privans, sunt in genere quantitatis. Quod quidem
unum, aliquid accidentale addit supra id de quo dicitur, quod habet rationem mensurae; alias numerus ex unitate
constitutus, non esset aliquod accidens, nec alicuius generis species. Unum vero quod convertitur cum ente, non
addit supra ens nisi negationem divisionis, non quod significet ipsam indivisionem tantum, sed substantiam eius
cum ipsa: est enim unum idem quod ens indivisum. Et similiter multitudo correspondens uni nihil addit supra res
multas nisi distinctionem, quae in hoc attenditur quod una earum non est alia; quod quidem non habent ex aliquo
superaddito, sed ex propriis formis.
Patet ergo quod unum quod convertitur cum ente, ponit quidem ipsum ens, sed nihil superaddit nisi negationem
divisionis.
Multitudo autem ei correspondens addit supra res, quae dicuntur multae, quod unaquaeque earum sit una, et quod
una earum non sit altera, in quo consistit ratio distinctionis.
243

