Ad quod dupliciter potest responderi: primo quidem, quia ex hoc ipso quod votum viduitatis vel virginitatis
assumunt, Christo desponsante, promoventur in dignitatem virilem, utpote liberatae a subiectione virorum, et
immediate Christo coniunctae.
Secundo quia assumunt poenitentiae lamentum, religionem intrantes. Est autem consuetudo viris, quod tempore
luctus comam nutriant, quasi hoc sit suae conditioni conveniens: mulieres autem e contrario tempore luctus
comam deponunt. Unde dicitur ier. VII, 29: capillum tuum tonde, et proiice, et sume indirectum planctum.
Tertio concludit propositum dicens si vero turpe, id est indecens, est mulieri tonderi aut decalvari, id est, privari
naturali velamine, arte, vel natura, velet caput suum, utens scilicet velamine artificiali.
Deinde cum dicit vir quidem, etc., ponit secundam probationem, quae accipitur per comparationem ad Deum. Et
primo inducit ad probationem, secundo probat quod supposuerat, ibi non enim est vir, etc..
Circa primum duo facit.
Primo ponit rationem eius quod est ex parte viri, secundo illud quod est ex parte mulieris, ibi mulier autem, etc..
Dicit ergo primo: dictum est quod turpe est mulieri tonderi, sicut et non velari; viro autem non est turpe, cuius
ratio est haec vir quidem non debet velare caput suum, quia est imago et gloria Dei.
Per hoc autem quod dicit est imago Dei, excluditur quorumdam error, dicentium quod homo solum est ad
imaginem Dei, non autem est imago, cuius contrarium hic apostolus dicit. Dicebant autem, quod solus filius est
imago, secundum illud col. I, 15: qui est imago invisibilis Dei.
Est ergo dicendum, quod homo imago Dei dicitur et ad imaginem. Est enim imago imperfecta: filius autem
dicitur imago, non ad imaginem, quia est imago perfecta.
Ad cuius evidentiam considerandum est, quod de ratione imaginis in communi duo sunt. Primo quidem
similitudo, non in quibuscumque, sed vel in ipsa specie rei, sicut homo filius assimilatur patri suo. Vel in aliquo
quod sit signum speciei, sicut figura in rebus corporalibus. Unde qui figuram equi describunt, dicuntur imaginem
eius depingere. Et hoc est, quod dicit Hilarius in libro de synodis, quod imago est species indifferens.
Secundo requiritur origo. Non enim duorum hominum, qui sunt similes specie, unus imago alterius dicitur, nisi
ex eo oriatur, sicut filius a patre. Nam imago dicitur ab exemplari.
Tertio ad rationem perfectae imaginis requiritur aequalitas.
Quia igitur homo similatur Deo secundum memoriam, intelligentiam et voluntatem mentis, quod pertinet ad
speciem intellectualis naturae, et hoc habet a Deo, dicitur esse Dei imago; quia tamen deest aequalitas, est Dei
imago imperfecta. Et ideo dicitur ad imaginem, secundum illud Gen. I, 26: faciamus hominem ad imaginem et
similitudinem nostram. Sed filius, qui est aequalis patri, est imago perfecta, non autem ad imaginem.
Considerandum est etiam, quod gloria Dei dupliciter dicitur. Uno modo qua Deus in se gloriosus est, et sic homo
non est gloria Dei, sed potius Deus est gloria hominis, secundum illud Ps. III, 4: tu, Domine, susceptor meus es
et gloria mea. Alio modo dicitur gloria Dei claritas eius ab eo derivata, secundum illud Ex. Cap. Ult.: gloria
Domini implevit illud.
Et hoc modo hic dicitur, quod vir est gloria Dei, inquantum claritas Dei immediate super virum refulget,
secundum illud Ps. IV, 7: signatum est super nos lumen vultus tui, Domine.
Deinde cum dicit mulier autem, etc., ponit id quod est ex parte mulieris, dicens mulier autem est gloria viri, etc.,
quia claritas mulieris derivatur a viro, secundum illud Gen. II, 23: haec vocabitur virago, quoniam de viro
sumpta est.
Sed contra hoc obiicitur, quia imago Dei attenditur in homine secundum spiritum, in quo non est differentia
maris et foeminae, ut dicitur Col. III, 11. Non ergo magis debet dici, quod vir dicitur imago Dei, quam mulier.
Dicendum est autem, quod vir dicitur hic specialiter imago Dei secundum quaedam exteriora, scilicet quia vir est
principium totius sui generis, sicut Deus est principium totius universi, et quia de latere Christi dormientis in
cruce fluxerunt sacramenta sanguinis et aquae, a quibus fabricata est ecclesia. Potest etiam quantum ad interiora
dici, quod vir specialius dicitur imago Dei secundum mentem, inquantum in eo ratio magis viget.
Sed melius dicendum est quod apostolus signanter loquitur. Nam de viro dixit, quod vir imago et gloria Dei est:
de muliere autem non dixit, quod esset imago et gloria viri, sed solum quod est gloria viri, ut detur intelligi quod
esse imaginem Dei, commune est viro et mulieri: esse autem gloriam Dei immediate proprium est viri.
Restat autem considerandum, propter quid vir non debeat velare caput, sed mulier.
Quod quidem dupliciter accipi potest. Primo quidem quia velamen, quod capiti superponitur, designat potestatem
alterius super caput existentis ordine naturae: et ideo vir sub Deo existens, non debet velamen habere, super
caput, ut ostendat se immediate Deo subesse, mulier autem debet velamen habere, ut ostendat se praeter Deum
alteri naturaliter subesse. Unde cessat obiectio de servo et subdito: quia haec subiectio non est naturalis.
Secundo ad ostendendum, quod gloria Dei non est occultanda, sed revelanda: gloria autem hominis est
occultanda; unde in Ps. Cxiii, 9 s. Dicitur: non nobis, Domine, non nobis, sed nomini tuo da gloriam.
|#3 Lectio 3
Praemiserat apostolus quod mulier est gloria viri, quod hic probare intendit.
Et circa hoc tria facit.

53

