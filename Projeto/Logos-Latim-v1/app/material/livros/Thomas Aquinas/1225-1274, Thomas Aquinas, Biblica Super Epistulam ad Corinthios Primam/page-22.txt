Deinde, cum dicit secundum gratiam Dei, etc., agit de diversitate mercedis, et quia merces distinguitur secundum
distinctionem laboris, ut dictum est, ideo primo agit de diversitate laboris; secundo de diversitate mercedis, ibi si
quis superaedificat.
Circa primum duo facit.
Primo ponit distinctionem laborum; secundo subiungit admonitionem, ibi unusquisque autem videat, etc..
Circa primum duo facit. Primo, relicta similitudine agriculturae quam supra prosecutus fuerat, sub similitudine
aedificationis suum proprium laborem describit, dicens secundum gratiam Dei quae data est mihi, ut sapiens
architectus fundamentum posui.
Ubi considerandum est quod architectus dicitur principalis artifex, et maxime aedificii, ad quem pertinet
comprehendere summam dispositionem totius operis, quae perficitur per operationem manualium artificum.
Et ideo dicitur sapiens in aedificio, quia simpliciter sapiens est qui summam causam cognoscit, scilicet Deum, et
alios secundum Deum ordinat. Ita sapiens in aedificio dicitur qui principalem causam aedificii, scilicet finem,
considerat, et ordinat inferioribus artificibus quid sit propter finem agendum.
Manifestum est autem quod tota structura aedificii ex fundamento dependet, et ideo ad sapientem architectum
pertinet idoneum fundamentum collocare. Ipse autem Paulus fundamentum spiritualis aedificii collocavit
Corinthiis, unde supra dixit: ego plantavi.
Sicut enim se habet fundamentum in aedificio, sic plantatio in plantis.
Per utrumque enim significatur spiritualiter prima praedicatio fidei. Unde et ipse dicit Rom. XV, 20: sic autem
praedicavi evangelium, non ubi nominatus est Christus, ne super alienum fundamentum aedificarem, et ideo se
comparat sapienti architecto.
Hoc autem non suae virtuti attribuit, sed gratiae Dei. Et hoc est quod dicit secundum gratiam Dei quae data est
mihi, qui scilicet me aptum et idoneum ad hoc ministerium fecit.
Infra XV, 10: abundantius omnibus laboravi, non autem ego, sed gratia Dei mecum.
Secundo describit laborem aliorum, dicens alius autem, id est, quicumque inter vos laborat, superaedificat,
fundamento a me posito.
Quod quidem potest ad duo referri. Uno quidem modo inquantum aliquis superaedificat fidei in seipso fundatae
profectum charitatis et bonorum operum. I Petr. II, 5: et ipsi tamquam lapides vivi superaedificamini.
Alio modo ad doctrinam, per quam quis fundatam fidem in aliis perfectius manifestat.
Unde Ier. I, 10 dicitur: ut aedifices et plantes.
Et secundum hoc idem significat haec superaedificatio, quod supra rigatio.
Deinde, cum dicit unusquisque autem, etc., subiungit monitionem, dicens: dictum est quod ad alios pertinet
superaedificare, unusquisque autem videat, id est, diligenter attendat, quomodo superaedificet, id est, qualem
doctrinam fidei fundatam in aliis superaddat, vel qualia opera fidei in se fundatae habeat. Prov. IV, 25: oculi tui
videant recta, et palpebrae tuae praecedant gressus tuos.
Secundo respondet tacite quaestioni, quare scilicet admoneat alios de superaedificatione et non de fundatione,
vel potius assignat rationem quare dixerit quod ad alios pertinet superaedificare, dicens fundamentum aliud nemo
potest ponere, praeter id quod positum est, scilicet a me, quod est Iesus Christus, qui habitat in cordibus vestris
per fidem, ut dicitur Eph. III, 17. Et de fundamento dicitur Is. XXVIII, 16: ecce ego mittam in fundamentis sion
lapidem angularem, probatum, pretiosum, id est, in fundamento fundatum.
Sed contra videtur esse quod dicitur Apoc. XXI, 14: murus civitatis habens fundamenta duodecim, et in ipsis
duodecim nomina apostolorum. Non ergo solus Christus est fundamentum.
Dicendum est autem, quod duplex est fundamentum.
Unum quidem quod per se habet soliditatem, sicut rupes aliqua supra quam aedificium construitur, et huic
fundamento Christus comparatur. Ipse enim est petra de qua dicitur Matth. VII, 25: fundata enim erat supra
firmam petram. Aliud est fundamentum, quod habet soliditatem non ex se, sed ex alio solido subiecto, sicut
lapides qui primo supponuntur petrae solidae. Et hoc modo dicuntur apostoli esse fundamentum ecclesiae, quia
ipsi primo superaedificati sunt Christo per fidem et charitatem. Unde dicitur Eph. II, 20: superaedificati supra
fundamentum apostolorum.
Deinde cum dicit si quis superaedificat, etc., agit de mercedis differentia quantum ad hoc, quod quidam eam
accipiunt sine detrimento, quidam cum detrimento.
Et circa hoc tria facit.
Primo docet quod diversitas operationum manifestatur ex retributione; secundo ostendit quando manifestatur, ibi
dies enim Domini; tertio ostendit quomodo manifestatur, ibi si cuius opus, etc..
Circa primum considerandum est quod apostolus intendens ostendere diversitatem superaedificationis, sex ponit,
videlicet tria contra tria. Ex una quidem parte aurum, argentum, et lapides pretiosos; et ex alia parte lignum,
foenum et stipulam, quorum tria, scilicet aurum, argentum, et lapides pretiosi habent quamdam inclytam
claritatem simul et inconsumptibilitatem et pretiositatem.
Alia vero tria obscura sunt, et facile ab igne consumuntur, et vilia sunt. Unde per aurum, argentum et lapides
pretiosos intelligitur aliquid praeclarum et stabile; per lignum vero, foenum et stipulam aliquid materiale et
transitorium.
22

