ostende nobis patrem, etc.. Sed sic tradet, ut sibi non adimat, imo ipse unus Deus cum patre et sancto spiritu
regnabit.
Vel cum tradiderit regnum Deo et patri, id est cum ostendet Deum patrem regnare.
In Scriptura enim tunc dicuntur aliqua fieri, quando primo innotescunt, et huiusmodi innotescentia fit per
Christum. Matth. XI, 27: nemo novit patrem, nisi filius, et cui, etc..
Cum evacuaverit. Hic ostendit immediationem dictae inhaerentiae. Sicut enim dicitur Gal. IV, 1 s., quanto
tempore haeres parvulus est, est sub tutoribus, etc..
Sed quando iam est magnus et perfectus, tunc immediate absque paedagogo et tutore sub patre est in domo.
Status autem huius vitae praesentis assimilatur pueritiae, et ideo in vita ista sumus sub Angelis, sicut sub
tutoribus, inquantum praesunt nobis et dirigunt nos; sed quando tradetur regnum Deo et patri, tunc immediate
erimus sub Deo, et cessabunt omnia alia dominia. Et hoc est quod dicit et cum evacuaverit omnem principatum
et potestatem et virtutem, id est cum cessaverit omne dominium, tam humanum quam angelicum, tunc
immediate erimus sub Deo. Is. II, 12: exaltabitur Dominus solus in die illa. Ier. XXXI, 34: non docebit ultra vir
proximum suum, etc..
Sed numquid non remanebunt ordines Angelorum distincti? dicendum quod sic, quantum ad eminentiam gloriae,
qua unus alteri praeeminet, sed non quantum ad efficaciam executionis ad nos. Et ideo illos dicit evacuari,
quorum nomina pertinent ad executionem, scilicet principatus, potestates et virtutes. Illos autem qui sunt de
superiori hierarchia non nominat, quia non sunt exequentes; nec Angelos, quia est nomen commune.
Dominationes autem non dixit evacuari, quia licet sint de exequentibus, non tamen ipsi exequuntur, sed dirigunt
et imperant. Dominorum enim est dirigere et imperare, non exequi; Archangeli vero intelliguntur cum
principatibus; archos enim idem est quod princePs. Hi tres ordines secundum Gregorium leguntur descendendo,
quia secundum ipsum principatus sunt super potestates, et potestates super virtutes; sed secundum Dionysium,
ascendendo, quia vult quod virtutes sint super potestates, et potestates super principatus.
Vel aliter cum evacuaverit, etc., id est tunc erit notum, quod principatus, et potestates, et dominationes nihil
potestatis habuerunt ex seipsis, sed a Deo, ex quo sunt omnia.
Deinde cum dicit oportet illum, etc., ostendit apostolus finem resurrectionis quoad remotionem mali. Quod
quidem ostendit per destructionem omnium inimicorum ad Christum. Et primo ponit ipsorum destructionem;
secundo subiectionis perfectionem, ibi novissime autem, etc.; tertio subiectionis finem, ibi cum autem subiecta
fuerint.
Dicit ergo primo: dixi quod finis erit, cum tradiderit regnum Deo et patri; sed numquid Christus habet regnum ita
quod oportet illum regnare? sic enim dicitur Matth. Cap. Ult.: data est mihi, etc.
Lc. I, 32: et regnabit in domo Iacob. Oportet, inquam, donec ponat inimicos suos sub pedibus eius.
Sed numquid modo non sunt inimici eius sub pedibus eius, id est, sub potestate Christi? dicendum quod modo
inimici Christi sunt sub potestate eius, sed dupliciter. Vel inquantum per ipsum convertuntur sicut Paulus, quem
prostravit Act. IX, 3 s.; vel inquantum Christus facit voluntatem suam, etiam de his qui faciunt hic contra
voluntatem Christi.
Sic ponit inimicos suos sub pedibus suis, puniendo eos; sed in futuro ponet sub pedibus, id est sub humanitate
Christi. Sicut enim per caput deitas Christi intelligitur, quia caput Christi Deus, I Cor. XI, 3, ita per pedem,
humanitas.
Ps. Cxxxi, 7: adorabimus in loco ubi steterunt pedes eius, etc.. Sic ergo inimici erunt non solum sub deitate, sed
etiam sub humanitate Christi. Phil. II, 10: in nomine Iesu omne genu, etc..
Sed quid est quod dicit donec ponat? etc.. Numquid non regnabit, priusquam posuerit inimicos sub pedibus?
dicendum quod hoc potest intelligi dupliciter, nam ly donec quandoque determinat tempus, et ponitur pro finito,
sicut si dicerem: non videbo Deum donec moriar, quia usque tunc non videbo, sed postea videbo.
Quandoque ponitur pro infinito, sicut cum dicitur: non cognovit eam donec peperit filium suum. Non quod velit
dicere, quod non cognovit eam solum usque ad partum filii, sed nec etiam postea unquam cognovit, sicut dicit
Hieronymus.
Iste modus servatur quando aliqui intendunt excludere illa solum de quibus est dubium.
Unde evangelium exclusit illud solum, quod videtur esse dubium, scilicet quod ioseph cognovisset beatam
virginem ante partum. Hoc vero quod post partum non cognovit eam, nulli est dubium, cum tot mysteria pueri
viderit et toties ab Angelis monitus sit, et adoratus etiam a magis Iesus fuisset; unde poterat eam iam Dei matrem
cognoscere, et ideo non curavit hoc excludere: sic etiam loquitur hic apostolus.
Quod enim aliquis regnet, adhuc inimicis non subiugatis, videtur esse dubium; sed quod regnet postquam inimici
subiugati sunt, nulli est dubium. Et ideo illud excludit principaliter dicens donec ponat, etc., quasi dicat: verum
est, quod Christus habet regnum, et licet sint aliqui inimici, dum non faciunt voluntatem suam, tamen regnat
donec ponat, etc..
Potest etiam alio modo intelligi donec ponat, etc., ut ly donec determinet tempus, et ponatur pro futuro, ut dicatur
sic oportet illum regnare, sed quando? donec ponat, etc.. Quasi dicat: usque tunc regnabit, quousque ponat
inimicos sub pedibus, postea vero non regnabit.

103

