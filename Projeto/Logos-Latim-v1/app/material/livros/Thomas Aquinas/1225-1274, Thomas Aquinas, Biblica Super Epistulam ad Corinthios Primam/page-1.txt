OPERA OMNIA
SANCTI THOMAE AQUINATIS
-----oOo----Textum electronicum praeparavit et indexavit
Ricardo M. Rom n, S. R. E. Presbyterus
Bonis Auris, MCMXCVIII

|*I_AD_COR._1-7
SUPER I AD COR. I - VII L. 2

|+P Prologus
Prooemium
Non abscondam a vobis sacramenta Dei, etc., Sap. VI, 24.
Sacramenti nomen dupliciter accipi consuevit. Nam quandoque sacramentum dicitur quodcumque secretum, et
praecipue de rebus sacris; quandoque sacramentum dicitur sacrae rei signum, ita quod et eius imaginem gerat, et
causa existat, secundum quod nos dicimus septem sacramenta ecclesiae, scilicet baptismus, confirmatio,
eucharistia, poenitentia, extrema unctio, ordo et matrimonium.
In qua quidem significatione sacramenti etiam prima significatio continetur; nam in his ecclesiae sacramentis,
divina virtus secretius operatur salutem, ut Augustinus dicit.
Haec igitur sacramenta Dei praelatus, seu doctor ecclesiae, fidelibus Christi non debet abscondere sed
manifestare, propter tria.
Primo quidem, quia hoc pertinet ad honorem Dei, secundum illud Tob. XII, 7: sacramentum regis abscondere
bonum est, opera autem Dei revelare et confiteri honorificum est.
Secundo, quia hoc pertinet ad salutem hominum, qui per horum ignorantiam in desperationem labi possent, sicut
de quibusdam dicitur Sap. II, 22 quod nescierunt sacramenta Dei, nec speraverunt mercedem iustitiae, quia per
sacramenta homines purificantur, ut sint praeparati ad recipiendum mercedem iustitiae.
Tertio quia hoc pertinet ad debitum officium praelati vel doctoris, secundum illud Eph. III, 8: mihi omnium
sanctorum minimo data est gratia haec, illuminare omnes quae sit dispensatio sacramenti absconditi a saeculis in
Deo.
Sic ergo praedicta verba demonstrant nobis materiam huius epistolae, in qua apostolus agit de sacramentis
ecclesiae.
Cum enim in epistola ad Romanos gratiam Dei commendasset, quae in sacramentis ecclesiae operatur: hic,
scilicet in prima epistola ad Corinthios, de ipsis ecclesiae sacramentis agit; in secunda vero de ministris
sacramentorum.
Videamus ergo primo textum.
|+1 Capitulus 1
|#1 Lectio 1
Dividitur ergo haec epistola in partes duas.
In prima parte ponit epistolarem salutationem; in secunda prosequitur suam intentionem, ibi gratias ago Deo
meo.
Circa primum tria facit.
Primo ponit personas salutantes; secundo, personas salutatas ecclesiae Dei, etc.; tertio bona salutifera optat, ibi
gratia vobis et pax.
Circa primum duo facit.
Primo ponit personam principalem quam describit ex nomine, dicens Paulus, de quo quidem nomine satis dictum
est in epistola ad Romanos. Hic autem sufficiat dicere quod hoc nomen praemittit in signum humilitatis; nam
Paulus idem est quod modicus, quod ad humilitatem pertinet. I reg. XV, 17: cum esses parvulus in oculis tuis,

1

