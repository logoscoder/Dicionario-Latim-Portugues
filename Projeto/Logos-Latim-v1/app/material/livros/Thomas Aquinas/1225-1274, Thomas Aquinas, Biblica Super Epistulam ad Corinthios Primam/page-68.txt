legislationis, tam novae quam veteris. Legimus enim ex. XXXII, 28, propter peccatum vituli aurei adorati, multa
millia hominum perempta.
Rursum legitur Act. V, 1-11, propter peccatum mendacii et furti Ananiam et Saphiram interiisse. Unde et propter
peccatum huius sacramenti indigne sumpti, aliqui in primitiva ecclesia puniebantur a Deo infirmitate corporali
vel etiam morte.
Unde dicit ideo, scilicet in signum futuri iudicii, inter vos, multi indigne sumentes corpus Christi, sunt infirmi
corporaliter. Ps. XV, 4: multiplicatae sunt infirmitates. Et imbecilles, id est longa invaletudine laborantes, et
dormiunt multi, scilicet morte corporali, secundum quod sumitur dormitio I ad Thess. IV, 12: nolumus vos
ignorare de dormientibus.
Deinde cum dicit quod si nosmetipsos, etc., assignat duplicem rationem praedicti signi, quarum prima sumitur ex
parte nostri, secunda ex parte Dei, ibi cum iudicamur autem, etc..
Ex parte autem nostra causa divinae punitionis est a negligentia, quia in nobis ipsis peccata commissa punire
negligimus.
Unde dicit quod si nosmetipsos diiudicaremus, redarguendo et puniendo peccata nostra, non utique iudicaremur,
id est, non puniremur a Domino neque postmodum in futuro, neque etiam in praesenti.
Sed contra est quod supra IV, 3 dictum est: sed neque meipsum iudico, et Rom. XIV, 22 dicitur: beatus qui non
iudicat semetipsum.
Sed dicendum est quod aliquis potest seipsum iudicare tripliciter: uno modo discutiendo, et sic aliquis debet
iudicare seipsum et quantum ad opera praeterita et quantum ad futura, secundum illud Gal. Cap. Ult.: opus suum
probet unusquisque.
Alio modo sententialiter seipsum absolvendo, quasi iudicando se innocentem quantum ad praeterita, et secundum
hoc nullus debet iudicare seipsum, ut scilicet se innocentem iudicet, secundum illud iob IX, 20: si iustificare me
voluero, os meum condemnabit me.
Si innocentem me ostendero, pravum me comprobabit.
Tertio modo reprehendendo, ut scilicet faciat aliquid quod ipse iudicat esse malum.
Et hoc modo intelligitur quod inductum est: beatus est qui non iudicat semetipsum in eo quod probat. Sed
quantum ad ea quae iam fecit, debet quilibet se ipsum iudicare, reprehendendo et puniendo pro maleficiis. Unde
dicitur iob XIII, 15: vias meas in conspectu eius arguam, et XXIII, 4: ponam coram eo iudicium, et os meum
replebo increpationibus.
Et de hoc iudicio Augustinus dicit in libro de poenitentia, et inducitur hic in Glossa: versetur ante oculos nostros
imago futuri iudicii, et ascendat homo adversum se ante faciem suam, atque constituto in corde iudicio adsit
accusans cogitatio, et testis conscientia, et carnifex Cor. Inde quidem sanguis animi confitentis per lacrymas
profluat, postremo ab ipsa mente talis sententia proferatur, ut se indignum homo iudicet participem corporis et
sanguinis Domini.
Deinde cum dicit cum iudicamur autem, etc., ponit causam quae est ex parte Dei, dicens cum iudicamur autem, a
Domino, id est in hoc mundo punimur, corripimur, id est hoc fit ad correctionem nostram, ut scilicet quilibet
propter poenam quam sustinuit a peccato recedat. Unde et iob V, 17 dicitur: beatus vir qui corripitur a Domino.
Et Prov. III, 12: quem diligit Dominus, corripit. Vel etiam dum per poenam unius, alius peccare desistit, Prov.
XIX, 25: pestilente flagellato stultus sapientior erit, et hoc ideo, ut non damnemur, aeterna damnatione in futuro,
cum hoc mundo, id est cum hominibus mundanis.
Deinde cum dicit itaque, fratres mei, etc., reducit eos ad debitam observantiam: et primo ponitur id quod nunc
ordinat, secundo ponitur promissio de ordinatione futura, ibi caetera autem.
Circa primum tria facit. Primo ponit ordinationem suam, dicens itaque, fratres mei, etc., ne unusquisque coenam
suam praesumat ad manducandum, cum convenitis, scilicet in ecclesia, ad manducandum, scilicet corpus Christi,
invicem expectate, ut scilicet simul omnes sumatis. Unde Ex. XII, 6 dicitur: immolabit haedum multitudo
filiorum Israel.
Secundo excludit excusationem, dicens si quis autem esurit, etc., et non potest tantum expectare, domi manducet,
scilicet communes cibos, postmodum eucharistiam non sumpturus.
Eccli. XXXVI, 20: omnem escam manducabit venter.
Tertio rationem assignat, dicens ut non conveniatis, scilicet ad sumendum corpus Christi, in iudicium, id est in
vestram condemnationem.
Deinde ponitur promissio, cum dicit caetera, scilicet quae non sunt tanti periculi, cum venero, praesentialiter,
disponam, qualiter scilicet ea conservare debeatis.
Ex quo patet quod ecclesia multa habet ex dispositione apostolorum, quae in sacra Scriptura non continentur.
Eccli. X, 3: civitates inhabitabuntur, id est ecclesiae disponentur, per sensum prudentium, scilicet apostolorum.
|+12 Capitulus 12
|#1 Lectio 1

68

