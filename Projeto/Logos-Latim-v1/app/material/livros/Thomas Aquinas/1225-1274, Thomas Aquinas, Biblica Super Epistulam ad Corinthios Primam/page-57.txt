Sed dicendum est quod dupliciter de aliquo dicitur quod oportet illud esse. Uno modo ex intentione illius, qui
hoc agit, puta si dicamus quod oportet iudicia esse: quia scilicet iudices, iudicia exercentes, intendunt iustitiam et
pacem in rebus humanis constituere.
Alio modo ex intentione Dei, qui etiam mala ordinat in bonum, sicut persecutionem tyrannorum ordinavit in
gloriam martyrum.
Unde Augustinus dicit in enchiridion, quod Deus est adeo bonus, quod nullo modo permitteret fieri aliquod
malum, nisi esset adeo potens quod de quolibet malo posset elicere bonum. Et secundum hoc dicitur Matth.
XVIII, 7: necesse est, ut veniant scandala, verumtamen vae homini illi per quem scandalum venit. Et secundum
hoc hic dicit apostolus, quod oportet haereses esse, ex eo quod Deus malitiam haereticorum ordinavit in bonum
fidelium.
Et hoc dicit primo quidem ad maiorem declarationem veritatis. Unde dicit Augustinus de Civit. Dei, Lib. XVI in
Glossa: ab adversario mota quaestio, discendi existit occasio: multa quippe ad fidem catholicam pertinentia, dum
haereticorum callida inquietudine excogitantur, ut adversus eos defendi possint, et considerantur diligentius, et
intelliguntur clarius, et praedicantur instantius. Unde et Prov. XXVII, 17: ferrum ferro acuitur, et homo exacuit
faciem amici sui. Secundo ad manifestandam infirmitatem fidei in his qui recte credunt. Et hoc est quod hic
subdit apostolus ut et qui probati, id est, approbati sunt a Deo, manifesti fiant in vobis, id est, inter vos. Sap. III,
6: tamquam aurum in fornace probavit illos.
Deinde cum dicit convenientibus ergo vobis, etc., redarguit eos de tertio delicto, quia scilicet peccabant in modo
et ordine sumendi corpus Christi. Et potest totum quod sequitur, dupliciter exponi.
Secundum autem primam expositionem redarguuntur de hoc quod corpus Christi pransi accipiebant.
Circa hoc ergo quatuor facit.
Primo ponit detrimentum quod incurrebant; secundo ponit culpam, ibi unusquisque enim, etc.; tertio inquirit de
causa culpae, ibi numquid domos, etc.; quarto concludit eorum vituperationem, ibi quid dicam vobis, etc..
Dicit ergo, primo, ita: convenientibus vobis, scissurae sunt inter vos, ergo convenientibus vobis in unum,
corpore, non animo, iam ad hoc advenistis, quod non est, id est, non licet vel non competit vobis, dominicam
coenam manducare, id est sumere eucharistiae sacramentum, quod Dominus in coena discipulis dedit. Hoc enim
sacramentum, ut Augustinus dicit super ioannem, est sacramentum unitatis et charitatis.
Et ideo non competit dissentientibus. Cant. V, 1: comedite, amici, et bibite, et inebriamini, charissimi.
Vel melius potest referri ad ea quae sequuntur, ut sit sensus: non solum convenientibus vobis scissurae sunt inter
vos, sed convenit vobis convenientibus iam, id est in praesenti hoc determinatum habetis, quod non est, id est
non licet vobis, dominicam coenam manducare, ad quam pransi acceditis. Quia enim Dominus discipulis suis
post coenam hoc sacramentum tradidit, ut legitur Matth. XXVI, 26, volebant etiam Corinthii post communem
coenam sumere corpus Christi.
Sed Dominus hoc rationabiliter fecit propter tria. Primo quidem, quia ordine congruo figura praecedit veritatem.
Agnus autem paschalis erat figura, sive umbra huius sacramenti. Et ideo post coenam agni paschalis, Christus
hoc sacramentum dedit. Dicitur enim Coloss. II, 17 de omnibus legalibus, quod sunt umbra futurorum, corpus
autem Christi. Secundo ut ex hoc sacramento statim ad passionem transiret, cuius hoc sacramentum est
memoriale. Et ideo dixit discipulis surgite, eamus hinc, scilicet ad passionem. Tertio ut arctius imprimeretur hoc
sacramentum cordibus discipulorum, quibus ipsum tradidit in ultimo suo recessu.
Sed in reverentiam tanti sacramenti postmodum ecclesia instituit, quod non nisi a ieiunis sumatur, a quo
excipiuntur infirmi, qui in necessitate, quae legem non habet, possunt non ieiuni sumere corpus Christi.
Quia vero aqua non solvit ieiunium, aestimaverunt quidam, quod post potum aquae posset aliquis sumere hoc
sacramentum, praesertim quia, ut dicunt, aqua non nutrit, sicut nec aliquod aliud simplex elementum.
Quamvis autem aqua secundum se non nutriat, et ob hoc non solvat ieiunium ecclesiae, secundum quod dicuntur
aliqui ieiunantes, nutrit tamen aliis admixta, et ideo solvit ieiunium naturae. Et secundum hoc dicuntur aliqui
ieiuni, qui scilicet eadem die nihil sumpserunt, nec cibi, nec potus. Et quia reliquiae cibi, quae in ore remanent,
sumuntur per modum salivae, hoc non impedit aliquos esse ieiunos. Similiter et non impedit aliquos esse ieiunos,
si tota nocte nihil dormierint, vel si etiam non sint plene digesti, dummodo eadem die omnino cibi vel potus nihil
sumpserint.
Unde quia principium diei est sumendum secundum usum ecclesiae a media nocte, ideo quicumque post mediam
noctem aliquid sumpserit quantumcumque modicum cibi vel potus, non potest eadem die sumere hoc
sacramentum.
Deinde, cum dicit unusquisque enim, etc., ponit culpam, et primo secundum quod peccabant in Deum; secundo
prout peccabant in proximum, ibi et alius quidem, etc..
Dicit ergo primo: ideo dico quod non licet vobis dominicam coenam manducare, quia unusquisque vestrum
praesumit, id est ante sumit, suam coenam, scilicet ciborum communium, ad manducandum. Quilibet enim
eorum portabat ad ecclesiam fercula praeparata, et comedebat quilibet seorsum antequam sumeret sacra
mysteria. Os. IV, 18: separatum est convivium eorum, nunc interibunt. Eccli. XI, 19 dicitur in persona parci:
inveni requiem mihi, et comedebam de bonis meis solus.
Deinde, cum dicit et alius quidem, etc., arguit culpam eorum, inquantum erat contra proximum.
57

