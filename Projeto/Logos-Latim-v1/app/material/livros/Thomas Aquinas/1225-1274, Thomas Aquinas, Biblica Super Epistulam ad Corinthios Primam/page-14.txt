inquantum hominis intellectum excedit, secundum illud Eccli. III, 25: plurima supra sensum hominis ostensa
sunt tibi. Unde dicitur iob XXVIII, 21: abscondita est ab oculis omnium viventium.
Et quia modus docendi et doctrinae debet esse conveniens, ideo dicitur quod loquitur eam in mysterio, id est in
aliquo occulto, vel verbo vel signo. Infra XIV, 2: spiritus loquitur mysteria.
Tertio ostendit fructum huius sapientiae, dicens quam Deus praedestinavit, id est praeparavit, in gloriam
nostram, id est praedicatorum fidei, quibus ex praedicatione tam altae sapientiae gloria magna debetur, et apud
Deum, et apud homines. Prov. III, 35: gloriam sapientes possidebunt.
Et quod dicit in gloriam nostram, exponendum est omnium fidelium, quorum gloria haec est ut in plena luce
cognoscant ea quae nunc in mysterio praedicantur, secundum illud io. XVII, 3: haec est vita aeterna ut
cognoscant te solum Deum verum, et quem misisti Iesum Christum.
|#2 Lectio 2
Posita expositione de sapientia quam apostolus loquitur inter perfectos, hic rationem assignat expositionis
praedictae, et primo quantum ad hoc, quod eam descripserat per comparationem ad infideles; secundo, quantum
ad hoc quod eam descripserat per comparationem ad fideles, ibi nobis autem revelavit Deus.
Circa primum duo facit.
Primo proponit quod intendit; secundo probat propositum, ibi si enim cognovissent.
Dicit ergo primo: dictum est quod sapientia quam loquimur non est principum huius saeculi, haec enim sapientia
est, quam nemo principum huius saeculi cognovit, quod verum est, de quibuscumque principibus intelligatur.
Saeculares enim principes hanc sapientiam non cognoverunt, quia excedit rationem humani regiminis. Iob XII,
24: qui immutat cor principum populi terrae, et decipit eos, ut frustra incedant per invium. Philosophi etiam eam
non cognoverunt, quia excedit rationem humanam. Unde dicitur bar. III, 23: exquisitores prudentiae et scientiae
viam sapientiae nescierunt. Daemones etiam eam non cognoscunt, quia excedit omnem creatam sapientiam.
Unde dicitur iob XXVIII, 21: volucres caeli quoque latent. Perditio et mors dixerunt: auribus nostris audivimus
famam eius.
Deinde cum dicit si enim cognovissent, etc., probat quod dixerat, et primo quidem probat per signum quod non
cognoverunt principes Dei sapientiam, secundum quod est in se abscondita.
Secundo probat per auctoritatem, quod non cognoverunt eam, secundum quod praeparata est in gloriam nostram,
ibi sicut scriptum est.
Dicit ergo primo: recte dico, quod principes huius saeculi Dei sapientiam non cognoverunt, si enim cognovissent
Dei sapientiam, cognovissent utique Christum esse Deum, qui in hac sapientia continetur, quo cognito,
numquam crucifixissent Deum gloriae, id est, ipsum Christum Dominum dantem gloriam suis, secundum illud
Ps. XXIII, 10: Dominus virtutum ipse est rex gloriae; et Hebr. II, 10: qui multos filios in gloriam adduxerat.
Cum enim creaturae rationali sit naturaliter appetibilis gloria, non potest in voluntatem humanam cadere, quod
auctorem gloriae interimat.
Quod autem principes crucifixerunt Iesum Christum, certum est, si intelligatur de principibus qui potestatem
habent inter homines.
Dicitur enim in Ps. II, 2: astiterunt reges terrae, et principes convenerunt in unum adversus Dominum, et
adversus Christum eius, quod Act. IV, 27 exponitur de Herode et Pilato, et principibus Iudaeorum qui
consenserunt in mortem Christi. Sed etiam Daemones operati sunt in mortem Christi, persuadendo, secundum
illud Io. XIII, 2: cum diabolus iam misisset in cor ut eum traderet, etc.. Sed et Pharisaei, et Scribae in lege periti,
qui studium sapientiae dabant, operati sunt ad mortem Christi instigando et approbando.
Sed circa hoc duplex oritur dubitatio, quarum prima est de hoc quod dicit Deum gloriae crucifixum. Non enim
divinitas Christi aliquid pati potuit, secundum quam dicitur Christus Dominus gloriae.
Sed dicendum quod Christus est una persona et hypostasis in utraque natura consistens, divina scilicet et
humana. Unde potest utriusque naturae nomine designari, et quocumque nomine significetur, potest praedicari de
eo id quod est utriusque naturae, quia utrique non supponitur nisi una hypostasis.
Et per hunc modum possumus dicere quod homo creavit stellas, et quod Dominus gloriae est crucifixus, et tamen
non creavit stellas secundum quod homo, sed secundum quod Deus, nec est crucifixus secundum quod est Deus,
sed inquantum homo.
Unde ex hoc verbo destruitur error Nestorii, qui dixerat unam naturam esse in Christo, Dei et hominis, quia
secundum hoc nullo modo posset verificari quod Dominus gloriae sit crucifixus.
Secunda dubitatio est de hoc quod videtur supponere, quod principes Iudaeorum vel Daemones non cognoverunt
Christum esse Deum. Et quidem, quantum ad principes Iudaeorum, videtur hoc astrui per hoc quod dicit Petrus,
Act. III, 17: scio quia per ignorantiam hoc feceritis, sicut et principes vestri.
Videtur autem esse contrarium quod dicitur Matth. XXI, 38: agricolae videntes filium, dixerunt intra se: hic est
haeres, venite, occidamus eum; quod exponens chrysostomus dicit: manifeste Dominus probat his verbis
Iudaeorum principes non per ignorantiam, sed per invidiam Dei filium crucifixisse.
Solvitur in Glossa quod sciebant, principes Iudaeorum, eum esse qui promissus erat in lege, non tamen
mysterium eius quod filius Dei erat, neque sciebant sacramentum incarnationis et redemptionis.
14

