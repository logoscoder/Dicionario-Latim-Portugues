quando moritur, est in corruptione, id est secundum suam proprietatem est corruptioni subiectum, secundum
illud Rom. VIII, 10: corpus quidem mortuum est propter peccatum.
Sed resurget in incorruptione. Dicitur autem hic incorruptio, non solum ad excludendum separationem animae a
corpore, quia hanc incorruptionem et corpora damnatorum habebunt, sed ad excludendum tam mortem quam
quamlibet noxiam passionem, sive ab interiori, sive ab exteriori. Et quantum ad hoc intelligitur impassibilitas
corporis gloriosi, secundum illud Apoc. VII, 16: non esurient, neque sitient amplius, etc..
Secundo tangit dotem claritatis, cum dicit seminatur in ignobilitate, id est corpus quod ante mortem, et in morte
est deformitatibus et miseriis multis subiectum, secundum illud iob XIV, 1: homo natus de muliere, etc.. Sed
resurget in gloria, quae claritatem significat, ut Augustinus dicit super ioannem. Erunt enim corpora sanctorum
clara et fulgentia, secundum illud Matth. XIII, 43: fulgebunt iusti, sicut sol, etc..
Tertio tangit dotem agilitatis, cum dicit seminatur in infirmitate, id est, corpus animale, quod ante mortem est
infirmum et tardum, et ab anima non facile mobile, secundum illud Sap. IX, 15: corpus quod corrumpitur
aggravat animam. Sed surget in virtute, quia scilicet fiet ut ex tanta virtute ab anima moveri possit, ut in nullo
difficultatem ad motum exhibeat, quod ad dotem agilitatis pertinet. Tanta enim erit ibi facilitas, quanta felicitas,
ut Augustinus dicit.
Unde dicitur Sap. III, 7 de iustis: fulgebunt iusti, et tamquam scintillae in arundineto discurrent.
Et Is. XL, 31: qui sperant in Domino habebunt fortitudinem, assument pennas, etc..
Quarto tangit dotem subtilitatis, cum dicit seminatur corpus animale, etc..
Quam quidam ad hoc referre volunt quod corpori glorioso secundum hanc dotem competat ut possit simul esse
cum corpore non glorioso in eodem loco.
Quod quidem sustineri posset, si corpori secundum statum praesentem competeret, quod non posset simul cum
alio corpore esse in eodem loco secundum aliquid quod a corpore removeri posset.
Nunc autem si diligenter consideretur, quod secundum hoc nihil aliud corpori competit nisi secundum quod
habet dimensiones corporales.
Unde videmus corpora quantumcumque subtilia, non compati secum alia corpora, ut patet in aere et in igne; et,
ulterius, si essent corpora separata omnino absque materia, sicut quidam posuerunt, non possent simul cum
corporibus naturalibus esse in eisdem locis, ut Philosophus dicit. Remanentibus igitur dimensionibus in
quocumque corpore, est contra suam naturam quod sit cum alio corpore in eodem loco. Unde si hoc aliquando
contingit, erit ex miraculo. Propter quod Gregorius et Augustinus miraculo adscribunt quod corpus Christi ad
discipulos ianuis clausis intravit. Nulla enim virtus terminata potest facere miraculum, hoc enim solius Dei est.
Relinquitur ergo quod esse simul cum alio corpore in eodem loco, non possit esse ex dote seu ex qualitate
corporis gloriosi.
Non tamen negandum est quin corpus gloriosum possit esse simul cum alio corpore in eodem loco, quia corpus
Christi post resurrectionem intravit ad discipulos ianuis clausis, cui corpus nostrum in resurrectione
conformandum speramus; sed sicut corpus Christi hoc habuit non ex proprietate corporis, sed ex virtute
divinitatis unitae, ita corpus cuiuslibet alterius sancti hoc habebit non ex dote, sed ex virtute divinitatis existentis
in eo. Per quem modum corpus Petri habuit quod ad umbram eius sanarentur infirmi, non per aliquam
proprietatem ipsius.
Est ergo dicendum quod ad dotem subtilitatis pertinet quod hic apostolus tangit dicens seminatur corpus animale,
surget spirituale. Quod quidam male intelligentes, dixerunt quod corpus in resurrectione vertetur in spiritum, et
erit simile aeri aut vento, qui spiritus dicitur. Quod maxime excluditur per illud quod ad apostolos dicitur Lc.
Cap. Ult.: palpate et videte, quia spiritus, etc.. Unde et hic apostolus non dicit quod resurgat spiritus, sed
spirituale corpus.
Ergo in resurrectione spirituale erit, non spiritus, sicut nunc est animale, non anima.
Ad horum autem differentiam cognoscendam considerandum est, quod unum et idem in nobis est quod dicitur et
anima et spiritus; sed anima dicitur secundum quod perficit corpus, spiritus autem proprie secundum mentem,
secundum quam spiritualibus substantiis assimilamur, secundum illud eph. IV, 23: renovamini spiritu mentis
vestrae.
Item considerandum est, quod triplex est differentia potentiarum in anima; quaedam enim potentiae sunt quarum
operationes ad bonum corporis ordinantur, sicut generativa, nutritiva, et augmentativa. Quaedam vero sunt, quae
quidem corporeis organis utuntur, ut omnes potentiae sensitivae partis; sed earum actus ad corpus non ordinantur
directe, sed magis ad perfectionem animae. Quaedam vero sunt potentiae quae neque utuntur corporeis organis,
neque directe ad bonum corporis ordinantur, sed magis ad bonum animae, sicut quae pertinent ad intellectivam
partem.
Primae ergo potentiae pertinent ad animam, inquantum animat corpus; secundae vero maxime pertinent ad
animam, inquantum est spiritus; tertiae vero medio modo se habent inter utrasque: quia tamen iudicium de
potentia aliqua magis debet sumi ex obiecto et fine, quam ex instrumento, ideo secundae potentiae magis se
tenent cum tertiis, quam cum primis.
Item considerandum est quod cum unaquaeque res sit propter suam operationem, corpus ad hoc perficitur ab
anima, ut sit subiectum operationibus animae. Nunc autem in statu isto corpus nostrum est subiectum
109

