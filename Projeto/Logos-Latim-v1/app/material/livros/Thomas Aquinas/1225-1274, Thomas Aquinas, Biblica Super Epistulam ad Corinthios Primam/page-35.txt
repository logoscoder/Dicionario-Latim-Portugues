eius de inferno liberabis. Per hoc etiam alii corriguntur, secundum illud prov. XIX, 25: pestilente flagellato,
stultus sapientior erit. Unde Eccle. VIII, 11: quia non profertur cito contra malos sententia, absque ullo timore
filii hominum perpetrant mala.
Debet autem ad correctionem aliorum interdum peccator separari, ubi de contagione timetur, secundum illud
Prov. XXII, 10: eiice derisorem, et exibit cum eo iurgium, cessabuntque causae et contumeliae.
Deinde, cum dicit ego quidem absens corpore, etc., supplet eorum negligentiam, sententiam proferens contra
peccatorem.
Et circa hoc tria facit.
Primo ponit auctoritatem iudicantis; secundo modum iudicandi, ibi congregatis vobis, etc.; tertio sententiam
iudicis, ibi tradere huiusmodi, etc..
Circa primum duo facit. Primo ponit auctoritatem ministri, scilicet sui ipsius.
Videbatur autem contra iudiciarium ordinem, ut condemnaret absentem, secundum illud Act. XXV, 16: non est
consuetudo Romanis condemnare aliquem, priusquam is qui accusatur, praesentes habeat accusatores; sed hoc
apostolus excusat, dicens ego quidem absens corpore, praesens autem spiritu, id est, affectu et sollicitudine
mentis, secundum illud Col. II, 5: et si corpore absens sum, sed spiritu vobiscum sum, gaudens et videns
ordinem vestrum. Vel praesens spiritu, quia per spiritum cognoscebat ea quae apud ipsos agebantur, ac si
praesens esset, sicut et eliseus dixit IV Reg. V, 26: nonne cor meum in praesenti erat, quando reversus est homo
de cursu suo? et quia sum spiritu praesens, iam iudicavi, id est, sententiam condemnationis ordinavi in eum, qui
sic operatus est.
Secundo ponit auctoritatem principalis Domini, dicens in nomine Domini nostri Iesu Christi, id est, vice et
auctoritate, seu cum virtute et invocatione nominis eius, secundum illud Col. III, 17: omne quodcumque facitis
verbo aut opere, in nomine Domini nostri Iesu Christi facite.
Deinde, cum dicit congregatis vobis in unum, ostendit modum iudicandi, ubi tria tangit: primo fidelium
congregationem, cum dicit congregatis vobis. Ea enim, quae gravia sunt, multorum concordi deliberatione
punienda sunt. Unde et antiquitus iudices sedebant in portis, ubi populus congregabatur, secundum illud Deut.
XVI, 18: iudices constitues in omnibus portis tuis. Unde dicitur in Ps. Cx, 1: in consilio iustorum et
congregatione magna opera Domini. Et Matth. XVIII, 20: ubi sunt duo vel tres congregati in nomine meo, ibi
sum in medio.
Secundo adhibet suum assensum, cum dicit et meo spiritu, id est, mea voluntate et auctoritate, secundum illud
quod dixerat: praesens autem spiritu.
Tertio adhibet auctoritatem principalis Domini, scilicet Christi, dicens cum virtute Domini nostri Iesu Christi, ex
qua iudicium ecclesiae habet robur firmitatis, secundum illud Matth. XVIII, 18: quodcumque ligaveris super
terram, erit ligatum et in caelis.
Deinde, cum dicit tradere huiusmodi, etc., ponit condemnationis sententiam, circa quam tria ponit. Primo
poenam, cum dicit tradere huiusmodi Satanae supple: iudicavi.
Quod potest dupliciter intelligi.
Primo quod, sicut dicitur Matth. X, 8, Dominus dedit apostolis potestatem spirituum immundorum, ut eiicerent
eos, et per eamdem potestatem poterant imperare spiritibus immundis, ut vexarent corporaliter quos hac poena
iudicabant dignos. Mandavit ergo apostolus Corinthiis in eius auctoritate tradere praedictum fornicarium Satanae
corporaliter vexandum.
Unde ponit, secundo, huius sententiae effectum, cum dicit in interitum carnis, id est, ad vexationem carnis et
afflictionem in qua peccavit, secundum illud Sap. XI, 17: per quae peccat quis, per haec et torquetur.
Tertio ponit fructum, cum dicit ut spiritus salvus sit in die Domini nostri Iesu Christi, id est, ut salutem
consequatur in die mortis, vel in die iudicii, sicut supra tertio expositum est et sic impletur quod ibi subditur: ipse
autem salvus erit, sic tamen quasi per ignem, poenae scilicet temporalis.
Non enim apostolus Satanae tradidit peccatorem, ut eius potestati perpetuo subiaceret, sed ut carnis vexatione ad
poenitentiam convertatur, secundum illud Is. XXVIII, 19: sola vexatio intellectum dat auditui. Est autem haec
sententia apostoli, quam Dominus servavit iob II, 6, ubi Satanae dixit: ecce in manu tua est, scilicet caro eius,
verumtamen animam illius serva, scilicet illaesam.
Alio modo intelligi potest quod dicitur tradere huiusmodi Satanae, scilicet per excommunicationis sententiam,
per quam aliquis separatur a communione fidelium, et a participatione sacramentorum, et privatur ecclesiae
suffragiis, quibus homo munitur contra impugnationem Satanae, propter quod de ecclesia dicitur Cant. IV, 9:
terribilis ut castrorum acies ordinata, scilicet Daemonibus.
Quod autem subditur in interitum carnis, intelligitur, ut scilicet ab ecclesia separatus, et tentationibus Satanae
expositus liberius ruat in peccatum, secundum illud Apoc. Cap. Ult.: qui in sordibus est, sordescat adhuc. Vocat
autem peccata mortalia carnis interitum, quia, ut dicitur Gal. Cap. Ult., qui seminat in carne, de carne et metet
corruptionem.
Subdit autem ut spiritus salvus sit, ut scilicet peccatorum turpitudinem cognoscens confundatur et poeniteat, et
sic sanetur, secundum illud Ier. XXXI, 19: confusus sum et erubui, quoniam sustinui opprobrium adolescentiae
meae.
35

