Deut. XVII, 6: in ore duorum vel trium, etc..
Sed notandum quod haec consuetudo adhuc partim servatur in ecclesia. Nam lectiones et epistolas ac evangelia
habemus loco linguarum, et ideo in Missa secundum duos servatur, quia solum duo dicuntur, quae pertinent ad
donum linguarum, scilicet epistola et evangelium. In matutinis secundum multa fit, scilicet tribus lectionibus
dictis in uno nocturno. Antiquitus enim dicebantur nocturna divisim secundum tres vigilias noctis, nunc vero
dicuntur simul.
Non solum autem debet servari ordo quantum ad numerum loquentium, sed etiam quantum ad modum, et hoc est
quod dicit et per partes, id est ut illi qui loquuntur succedant sibi ad invicem, scilicet quod unus post alium
loquatur. Vel per partes, id est intercise, ut scilicet loquatur unam partem visionis, seu instructionis et eam
exponat, et post aliam et ipsam exponat, et sic deinceps; quem modum consueverunt servare praedicatores,
quando praedicant per interpretationem hominibus ignotae linguae, et ideo dicit et unus interpretetur.
Consequenter cum dicit si autem non fuerit, etc., ostendit quando non est utendum linguis, dicens quod
loquendum est per partes et unus debet interpretari. Sed si non fuerit aliquis interpres, id est qui interpretetur,
ille, qui donum habet linguarum, taceat in ecclesia, id est non loquatur seu praedicet multitudini in lingua ignota,
quia non intelligitur ab eis, sed sibi loquatur, quia ipse se intelligit, et hoc tacite, orando vel meditando. Iob X, 1:
loquar in amaritudine animae meae, dicam Deo, etc..
Prophetae autem duo, etc.. Hic apostolus ordinat eos, quomodo se habeant ad usum prophetiae.
Et circa hoc duo facit.
Primo ostendit qualiter utendum est dono prophetiae, et quantum ad numerum et ad ordinem; secundo ostendit,
quibus usus prophetiae interdicitur, ibi mulieres in ecclesia, etc..
Circa primum tria facit.
Primo docet ordinem utendi dono prophetiae; secundo huius rationem assignat, ibi potestis enim omnes, etc.;
tertio obiectionem excludit, ibi spiritus prophetarum, etc..
Circa primum duo facit.
Primo determinat ad numerum utentium dono dicto; secundo, docet modum seu ordinem utendi, ibi quod si alii,
etc..
Circa primum sciendum est quod usus prophetiae secundum quod hic videtur accipere apostolus, est proponere
verbum exhortationis ad plebem, exponendo Scripturas sacras. Et quia erant in primitiva ecclesia plures qui a
Deo hoc donum habebant, et fideles non erant adhuc multiplicati, ideo, ne esset confusio et taedium, vult
apostolus, quod non omnes qui sciunt exponere prophetias et sacram Scripturam, prophetent, sed aliqui et
determinati. Et hoc est quod dicit prophetae, etc., quasi dicat: nolo quod omnes qui conveniunt, sed duo tantum,
aut, ad plus, tres, prout hoc loquendi necessitas exigit, dicant, id est exhortentur.
Et hoc etiam consonat Scripturae. Supra XVII, 6 et Matth. XVIII, 16: in ore duorum, vel trium, etc..
Caeteri vero, scilicet illi qui non debent, diiudicent ea quae ab his proponuntur, utrum scilicet bene vel male dicta
sint: bene dicta approbando, et male dicta retractari faciendo. Supra II, 15: spiritualis homo omnia diiudicat.
Est etiam servandus ordo in utendo dicto dono, ut si alteri illorum, qui sedebant et tacebant et diiudicabant, fuit
aliquid melius revelatum, quam illi qui exhortatur et stat prior, tunc iste, qui stat, debet sedere, et ille, cui melius
revelatum est, debet surgere et exhortari. Et hoc est quod dicit quod si alii, sedenti, revelatum fuerit, scilicet per
spiritum sanctum, prior stans taceat et cedat ei, Rom. XII, 10: honore invicem praevenientes.
Et ratio huius est, quia secundum hunc modum potestis, successive, prophetare per singulos, id est omnes
scilicet, ut sic omnes, id est maiores, discant, et omnes, id est minores, exhortentur, Prov. I, 5: audiens sapiens,
etc..
Et si aliquis dicat: o apostole, ego non possum tacere dum alius prophetat, vel cedere sedenti, ex quo incepi, quia
non possum retinere spiritum, qui in me loquitur, secundum illud iob IV, 2: conceptum sermonem tenere quis
potest? ideo apostolus hoc removet cum dicit et spiritus prophetarum, etc., quasi dicat: immo bene potest tacere
vel sedere, quia spiritus prophetarum, id est spiritus qui dat prophetias, et ponit in plurali numero propter multas
revelationes eis instinctas, prophetis subiecti sunt, quidem quantum ad cognitionem, quia, sicut dicit Gregorius
quod non semper spiritus prophetiae adest prophetis.
Unde non est habitus, sicut scientia.
Sic enim sequeretur, quod etiam quantum ad cognitionem eis subiectus esset, et possent uti eo quando vellent, et
non uti: sed est quaedam vis aut impressio a Deo, illuminans et tangens corda prophetarum, et tunc solum
quando sic tanguntur, cognoscunt. Unde non est sic eis subiectus.
Nec secundum hoc intelligitur verbum apostoli, sed spiritus prophetarum sunt subiecti prophetis quantum ad
pronuntiationem, quia scilicet in eorum potestate est pronuntiare ea quae revelantur eis quando volunt, et non
pronuntiare. Et sic nihil valet excusatio, quia non cogit te spiritus quin tacere possis.
Et quod hoc sit verum, probat cum dicit non enim est dissensionis, etc.. Et facit talem rationem. Deus numquam
cogit ad id unde oriatur rixa vel dissensio, quia Deus non est dissensionis sed pacis; sed si cogeret homines
spiritus prophetiae ad loquendum, tunc esset causa dissensionis, quia sic vellet semper loqui vel docere vel non
tacere alio loquente, de quo alii turbarentur.

94

