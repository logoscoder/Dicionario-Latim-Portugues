ponit similitudines; secundo adaptat, ibi sic etiam resurrectio mortuorum, etc.; tertio probat, ibi si est corpus
animale, etc..
Circa primum duo facit.
Primo proponit similitudines in una specie, secundo in diversis speciebus, ibi non omnis caro, eadem caro, etc..
Circa primum sciendum est quod videmus in una et eadem specie quod una res in via generationis habet diversas
qualitates et formas; sicut granum aliam formam et qualitatem habet quando seminatur, aliam quando pullulat,
aliam quando iam est in herba. Et ideo ex hac similitudine apostolus intendit ostendere qualitatem resurgentium.
Unde circa hoc tria facit.
Primo comparat ordinem seminationis ad pullulationem; secundo differentiam qualitatis in semine et in
pullulatione, ibi tu quod seminas, etc.; tertio causam qualitatis in pullulatione, ibi Deus autem, etc..
Dicit ergo insipiens, etc.. Sed contra Matth. V, 22: qui dixerit fratri suo: racha, etc..
Dicendum quod Dominus prohibet dici fratri racha seu fatue, ex ira non ex correctione.
Causa autem quare dicit insipiens, est quia haec obiectio contra resurrectionem procedit ex principiis humanae
sapientiae, quae tamdiu est sapientia, quamdiu est subiecta sapientiae divinae; sed quando recedit a Deo, tunc
vertitur in insipientiam; unde cum contradicat sapientiae divinae, vocat eam insipientem.
Quasi dicat: insipiens, nonne quotidie experiris, tu, quia quod seminas, in terra, non vivificatur, id est vegetatur,
nisi prius moriatur, id est putrescat? Io. XII, 24: nisi granum frumenti, etc..
Ex hoc videtur apostolus facere comparationem, quod quando corpus hominis ponitur in sepulchro in terra, tunc
est quaedam seminatio; quando vero resurgit, tunc est quaedam vivificatio.
Unde ex hoc opinantur aliqui, resurrectionem mortuorum esse naturalem, propter hoc quod apostolus hic
resurrectionem comparat pullulationi seminis quae est naturalis. Opinantur enim in pulveribus resolutis, in quos
resolvuntur humana corpora, esse quasdam virtutes seminales activas ad corporum resurrectionem.
Sed istud non videtur esse verum. Fit enim resolutio corporis humani in elementa, sicut et aliorum mixtorum
corporum, unde pulveres in quos humana corpora resolvuntur, nullam aliam habent virtutem activam quam alii
pulveres, in quibus constat non esse aliam virtutem activam ad corporis humani constitutionem, sed solum in
semine hominis; differunt autem pulveres in quos humana corpora resolvuntur, ab aliis pulveribus solum
secundum ordinationem divinam, prout huiusmodi pulveres sunt ex divina sapientia ordinati, ut iterum ex eis
humana corpora reintegrentur.
Unde resurrectionis activa causa solus Deus erit, etsi ad hoc utatur ministerio Angelorum, quantum ad pulverum
collectionem.
Propter quod apostolus infra modum resurrectionis exponens, attribuit sono tubae, et supra attribuit Christo
resurgenti, non autem alicui virtuti activae in pulveribus.
Non ergo intendit hic probare apostolus quod resurrectio sit naturalis, per hoc quod semen naturaliter pullulat,
sed intendit hic manifestare per exempla quaedam, quod non sit eadem qualitas corporum resurgentium et
corporum morientium, et primo per hoc quod non est eadem qualitas seminis et pullulationis, ut ex sequentibus
manifeste ostendetur.
Nam consequenter cum dicit et quod seminas, etc., ostendit qualitatem seminis differentem esse a qualitate
pullulationis, cum dicit et quod seminas, non corpus, quod futurum est, seminas, id est non quale futurum est
seminas. Quod exponens subdit sed nudum granum, puta tritici vel alicuius caeterorum, scilicet seminum, quia
seminatur nudum semen, pullulat autem ornatum herba, et aristis, et huiusmodi. Et similiter corpus humanum
aliam qualitatem habebit in resurrectione quam nunc habet, ut infra exponetur.
Est tamen differentia inter resurrectionem humani corporis, et pullulationem seminis; nam surget idem corpus
numero, sed habebit aliam qualitatem, sicut infra dicit apostolus, quod oportet corruptibile hoc induere
incorruptionem; et iob XIX, 27 dicitur quem visurus sum ego ipse, et non alius. Sed in pullulatione nec est
eadem qualitas, nec idem corpus numero, sed solum idem specie.
Et ideo signanter apostolus de pullulatione loquens, dixit non corpus, quod futurum est, seminas, dans intelligere
quod non sit idem numero.
Et in hoc opus naturae deficit ab opere Dei. Nam virtus naturae reparat idem specie, sed non idem numero: virtus
autem Dei reparare potest etiam idem numero.
Et sic etiam ex hoc quod hic dicitur potest sumi probatio ad hoc quod resurrectionem futuram fieri non est
impossibile, sicut insipiens obiiciebat. Quia si natura ex eo quod mortuum est, potest reparare idem specie, multo
magis Deus potest reparare idem numero; quia et hoc ipsum quod natura facit, opus Dei est. Habet enim hoc
natura a Deo, quod hoc facere possit.
Et ideo consequenter describens qualitatem pullulationis, attribuit eam primum quidem Deo, secundo proportioni
naturae.
Dicit autem primo Deus autem dat illi corpus sicut vult, quia scilicet ex ordinatione divinae voluntatis procedit,
quod ex tali semine talis planta producatur, quae quidem planta est quasi corpus seminis. Ultimus enim fructus
plantae est semen. Et hoc ideo attribuit operationi divinae, quia omnis operatio naturae est operatio Dei,
secundum illud supra XII, 6: idem autem Deus qui operatur omnia in omnibus. Et hoc sic potest considerari.

107

