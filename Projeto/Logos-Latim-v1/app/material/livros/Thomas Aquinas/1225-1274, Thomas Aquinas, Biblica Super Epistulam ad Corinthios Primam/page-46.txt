hoc est glorificare Deum in corpore vestro, quia in Ps. XXVIII, 9 dicitur: in templo eius omnes dicent gloriam.
Ex. Cap. Ult.
Dicitur: operuit nubes tabernaculum testimonii, et gloria Domini implevit illud.
Quia vero non estis vestri, sed estis servi Dei, debet corpus vestrum portare Deum, sicut equus vel aliud animal
portat Dominum suum.
Unde in Ps. Lxxii, 23 dicitur: ut iumentum factus sum apud te. Portat autem corpus nostrum Dominum,
inquantum divino ministerio deputatur. Sic ergo homo debet vitare, ne in corpus suum peccet fornicando, quod
est contra gloriam Dei, et contra ministerium quod corpus nostrum debet Deo.
|+7 Capitulus 7
|#1 Lectio 1
Postquam apostolus reprehendit fornicarium et sustinentes eum, hic accedit ad tractandum de matrimonio.
Et circa hoc tria facit.
Primo determinat de coniugatis et matrimonio iunctis; secundo, de virginibus, ibi de virginibus autem, etc.;
tertio, de viduis, ibi mulier alligata est, etc..
Circa primum duo facit.
Primo instruit eos qui non sunt matrimonio iuncti, utrum scilicet debeant matrimonium contrahere; secundo
manifestat quod dixerat, ibi hoc autem dico, etc..
Circa primum duo facit.
Primo manifestat quid circa hoc sit per se bonum; secundo, quid necessarium, ibi propter fornicationem autem,
etc..
Circa primum considerandum quod in detestationem fornicationis, contra quam locutus iam fuerat, aliqui non
habentes zelum Dei secundum scientiam, intantum procedebant, quod etiam matrimonium condemnabant,
secundum illud I Tim. IV, 2 s.: in hypocrisi loquentium mendacium, prohibentium nubere. Et quia hoc durum
Corinthiis videbatur fidelibus, super hoc apostolo scripserunt, eius sententiam requirentes, et ideo apostolus eis
respondet: ita reprehendi ea quae facitis. De quibus autem scripsistis mihi, respondeo, quantum ad matrimonium,
bonum est homini mulierem non tangere.
Circa quod notandum quod mulier data est viro ad adiutorium generationis: et in hoc differt vis generativa a
nutritiva, quia vis nutritiva deservit homini ad conservationem individui; unde bonum est homini nutrimento uti,
quia per hoc eius vita conservatur; generativa autem non deservit homini ad conservationem individui, sed ad
conservationem speciei. Unde non potest dici quod bonum est homini, ad suum individuum, mulierem tangere,
primo quidem quantum ad animam, quia, ut Augustinus dicit in soliloquiis, nihil sic deiicit animam ab arce
virtutis suae, sicut contactus ille corporum, sine quo uxor haberi non potest; et ideo Ex. XIX, 15 dicitur populo
accepturo legem Dei: estote parati in diem tertium, et ne appropinquetis uxoribus vestris.
I Reg. XXI, 4 dixit Abimelech ad David: si mundi sunt pueri, maxime a mulieribus, manducent panem sanctum.
Secundo quantum ad corpus, quod vir subiicit per matrimonium potestati uxoris, se ex libero servum constituens.
Servitus autem haec prae omnibus aliis est amara. Unde et Eccle. VII, 27 dicitur: inveni amariorem morte
mulierem.
Tertio quantum ad res exteriores, quarum occupatione necesse est hominem implicari, qui habet uxorem et filios
nutriendos, cum tamen dicatur II Tim. II, 4: nemo militans Deo implicat se negotiis saecularibus, ut ei placeat cui
se probavit.
Deinde cum dicit propter fornicationem, etc., ostendit quid circa hoc sit necessarium.
Primo quantum ad contractum matrimonii; secundo quantum ad actum matrimonii iam contracti, ibi uxori vir
debitum, etc..
Circa primum considerandum est, quod actus generativae virtutis ordinatur ad conservationem speciei per
generationem filiorum, et quia mulier data est viro in adiutorium generationis, prima necessitas tangendi
mulierem est propter procreationem filiorum.
Unde Gen. I, 27 s. Dicitur: masculum et foeminam creavit eos, et benedixit eis Deus, et ait: crescite et
multiplicamini, et replete terram. Sed haec necessitas fuit circa institutionem humani generis, quamdiu oportuit
multiplicari populum Dei per successionem carnis.
Sed apostolus, considerans humanum genus iam multiplicatum et populum Dei iam esse augmentatum, non
propagatione carnis, sed generatione quae est ex aqua et spiritu sancto, ut dicitur Io. III, 5, praetermisit hanc
necessitatem, qua scilicet primitus institutum fuerat matrimonium in officium naturae, et proponit secundam
necessitatem secundum quam institutum est in remedium culpae.
Quia enim carnalis concupiscentia adhuc post baptismum in fidelibus remanet, licet non dominetur, instigat
homines maxime ad actus venereos propter vehementiam delectationis.
Et quia maioris virtutis est totaliter hanc concupiscentiam superare, quam possit hominibus convenire, secundum
illud Matth. XIX, 11: non omnes capiunt verbum hoc, necessarium est quod in parte concupiscentiae cedatur, et

46

