Tertio excludit excellentiam generis, cum dicit non multi nobiles. Et aliqui inter eos nobiles fuerunt, sicut ipse
Paulus, qui in civitate Romana se natum dicit, Act. XXII, 25, et Rom. Cap. Ult. De quibusdam dicit qui sunt
nobiles in apostolis.
Deinde, cum dicit sed quae stulta sunt, etc., ponit e converso eorum abiectionem quantum ad mundum, et primo
defectum contrarium sapientiae, cum dicit quae stulta sunt mundi, id est, eos qui secundum mundum stulti
videbantur, elegit Deus ad praedicationis officium, scilicet piscatores illiteratos, secundum illud Act. IV, 13:
comperto quod homines essent sine litteris et idiotae, admirabantur. Is. XXXIII, 18: ubi est litteratus, ubi verba
legis ponderans? et hoc ut confundat sapientes, id est eos qui de sapientia mundi confidunt, dum ipsi non
cognoverunt quae sunt simplicibus revelata.
Matth. XI, 25: abscondisti haec a sapientibus et prudentibus, et revelasti ea parvulis.
Is. XIX, 12: ubi sunt nunc sapientes tui? annuntient tibi.
Secundo ponit defectum contrarium potentiae, dicens et infirma mundi, id est homines impotentes secundum
mundum, puta rusticos et plebeios, elegit Deus ad praedicationis officium. In cuius figura dicitur III Reg. XX,
14: ego tradens eos in manu tua per pedissequos principum provinciarum; et Prov. IX, 3 dicitur quod sapientia
misit ancillas ut vocarent ad arcem. In utrisque autem primorum praedicatorum infirmitas designatur.
Et hoc ideo ut confundat fortia, id est potentes huius mundi. Is. II, 17: incurvabitur omnis sublimitas hominum,
et humiliabitur altitudo virorum.
Tertio ponit defectum contrarium nobilitati, in quo possunt tria considerari.
Primo quidem claritas generis, quam ipsum nomen nobilitatis designat. Et contra hoc dicit et ignobilia mundi, id
est qui secundum mundum sunt ignobiles. Infra IV, 10: vos nobiles, nos autem ignobiles.
Secundo, circa nobilitatem considerantur honor et reverentia quae talibus exhibentur, et contra hoc dicit et
contemptibilia, id est homines contemptibiles in hoc mundo elegit Deus ad praedicationis officium, secundum
illud Ps. Lxxviii, 4: facti sumus opprobrium vicinis nostris, et his qui in circuitu nostro sunt.
Tertio, in nobilitate consideratur magna opinio quam homines de eis habent. Et contra hoc dicit et ea quae non
sunt, id est quae non videntur esse in saeculo, elegit Deus ad praedicationis officium. Iob XXX, 2: quorum virtus
manuum erat mihi pro nihilo, et vita ipsa putabantur indigni. Et hoc ideo ut destrueret ea quae sunt, id est eos qui
in hoc mundo aliquid esse videntur. Is. XXIII, 9: Dominus exercituum cogitavit hoc, ut detraheret superbiam
omnis gloriae, et ad ignominiam deduceret universos inclytos terrae.
Deinde assignat causam dictorum dicens: ideo non elegit in saeculo excellentes sed abiectos, ut non glorietur
omnis caro, etc., id est ut nullus pro quacumque carnis excellentia glorietur per comparationem ad Dominum.
Ier. IX, 23: non glorietur sapiens in sapientia sua, et non glorietur fortis in fortitudine sua et non glorietur dives
in divitiis suis.
Ex hoc enim quod Deus mundum suae fidei subiecit, non per sublimes in mundo, sive in saeculo, sed per
abiectos, non potest gloriari homo quod per aliquam carnalem excellentiam salvatus sit mundus. Videretur autem
non esse a Deo excellentia mundana, si Deus ea non uteretur ad suum obsequium.
Et ideo in principio quidem paucos, postremo vero plures saeculariter excellentes Deus elegit ad praedicationis
officium. Unde in Glossa dicitur, quod nisi fideliter praecederet piscator, non humiliter sequeretur orator. Et
etiam ad gloriam Dei pertinet, dum per abiectos sublimes in saeculo ad se trahit.
Deinde cum dicit ex ipso autem vos estis, ne praedicatores fidei tamquam non excellentes, sed abiecti in saeculo
contemnerentur, ostendit quomodo Deus praedictum defectum in eis supplet. Et circa hoc tria facit.
Primo ostendit cui sit attribuenda salus mundi, quae praedicatorum ministerio facta est, dicens: dictum est quod
vocati estis non per excellentes sed per abiectos in saeculo, ex quo patet quod vestra conversio non est homini
attribuenda sed Deo. Et hoc est quod dicit ex ipso autem, id est ex virtute Dei, vocati estis in Christo Iesu, id est
ei iuncti et incorporati per gratiam. Eph. II, 10: ipsius enim factura sumus, creati in Christo Iesu in operibus
bonis.
Deinde ostendit quomodo Deus praedictos defectus in praedicatoribus suis supplet per Christum. Et primo
quantum ad defectum sapientiae, cum dicit qui, scilicet Christus, factus est nobis praedicantibus fidem, et, per
nos, omnibus fidelibus, sapientia, quia ei inhaerendo, qui est Dei sapientia, et participando ipsum per gratiam,
sapientes facti sumus. Et hoc a Deo, qui nobis Christum dedit et nos ad ipsum traxit, secundum illud Io. VI, 44:
nemo potest venire ad me, nisi pater, qui me misit, traxerit eum. Deut. IV, 6: haec est vestra sapientia et
intellectus coram populis.
Secundo quantum ad defectum potentiae, dicit et iustitia, quae propter sui fortitudinem thoraci comparatur Sap.
V, 19: induet pro thorace iustitiam. Dicitur autem Christus nobis factus iustitia, inquantum per eius fidem
iustificamur, secundum illud Rom. III, 22: iustitia autem Dei per fidem Christi Iesu.
Tertio quantum ad defectum nobilitatis subdit et sanctificatio, et redemptio. Sanctificamur enim per Christum,
inquantum per eum Deo coniungimur, in quo consistit vera nobilitas, secundum illud I Reg. II, 30: quicumque
honorificaverit me, glorificabo eum, qui autem contemnunt me, erunt ignobiles.
Unde dicitur Hebr. Cap. Ult.: Iesus ut sanctificaret per suum sanguinem populum, extra portam passus est.
Factus est autem nobis redemptio, inquantum per ipsum redempti sumus de servitute peccati, in quo vere
ignobilitas consistit. Unde in Ps. XXX, 6 dicitur: redemisti me, Deus veritatis.
11

