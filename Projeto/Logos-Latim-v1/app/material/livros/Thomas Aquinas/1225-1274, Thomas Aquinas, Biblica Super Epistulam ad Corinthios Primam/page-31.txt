Circa primum duo facit.
Primo irridet in eis quod de se nimis praesumebant; secundo deridet in eis, quod apostolos contemnebant, ibi
puto enim quod Deus, etc..
Circa primum duo facit.
Primo irridet eos de praesumptione, qua sibi attribuebant quod non habebant; secundo irridet eos de hoc, quod
sibi singulariter attribuebant, quod singulariter non habebant, ibi sine nobis regnatis.
Attribuebant autem sibi abundantiam bonorum, quorum quaedam sunt interiora; et quantum ad hoc dicit iam
saturati estis, id est, vobis videtur quod saturati estis, id est, abundanter refecti spirituali dulcedine, de qua dicitur
in Ps. XVI, 15: satiabor dum manifestabitur gloria tua. Poterat autem eis secundum veritatem dici, quod iam
saturati estis, non plenitudine, sed fastidio, secundum illud Prov. XXVII, 7: anima satiata calcabit favum.
Quaedam vero sunt bona exteriora, et quantum ad hoc dicit iam divites facti estis, sicut vobis videtur, scilicet
divitiis spiritualibus, de quibus dicitur is. XXXIII, 6: divitiae salutis sapientia et scientia. Simile est, quod dicitur
Apoc. III, 17: dicis, quia dives sum, et locuples valde, et nullius egeo.
Sed contra hoc videtur illud quod supra dixit in principio, dicens quia in omnibus divites facti estis in illo, in
omni verbo, et in omni scientia, etc..
Sed dicendum est, quod supra dixit quantum ad bonos, qui inter eos erant; hic autem dicit quantum ad
praesumptuosos, qui superbiebant de eo quod non habebant.
Potest et aliter distingui satietas et divitiae, ut saturitas referatur ad usum gratiae, quo quis spiritualibus fruitur;
divitiae autem ad ipsos habitus gratiarum.
Secundo cum dicit sine nobis regnatis, irridet eos, quod sibi singulariter attribuebant quod non habebant.
Unde dicit sine nobis regnatis, id est, ita vobis videtur, quod regnum ad vos pertineat, non ad nos. Sic enim erant
decepti a pseudo-apostolis, ut crederent se solos habere fidei veritatem, quae in regno Dei consistit, apostolum
autem et sequaces eius errare. Contra quos dicitur Is. V, 8: numquid habitabitis vos soli in medio terrae? et ne
videatur apostolus ex invidia hoc dicere, subiungit utinam regnetis. Optat enim ut veram fidem habeant,
secundum illud Act. XXVI, 29: opto omnes qui audiunt, tales fieri, qualis et ego sum, exceptis vinculis his.
Et ut eis exempla humilitatis praebeat, subiungit ut et nos regnemus vobiscum, quasi dicat: si aliquam
excellentiam habetis, non dedignamur vos sequi, sicut vos dedignamini sequi nos, contra illud quod dicitur Gal.
IV, 18: quod bonum est, aemulamini in bono semper.
Et est advertendum, quod apostolus hic quatuor species superbiae tangit, quarum prima est, quando aliquis
reputat se non habere a Deo quod habet, quam tangit dicens quid gloriaris quasi non acceperis? et hoc etiam
potest reduci ad secundam speciem qua aliquis existimat propriis meritis accepisse. Tertia species est, qua quis
iactat se habere quod non habet, et quantum ad hoc dicit iam saturati estis, iam divites facti estis. Quarta species,
quando aliquis, despectis caeteris, singulariter vult videri, et quantum ad hoc pertinet quod dicit sine nobis
regnatis.
Deinde, cum dicit puto quod Deus, etc., irridet eos de hoc quod apostolos Christi contemnebant, et primo
irrisorie ponit contemptum; secundo causam contemptus, ibi quia spectaculum facti sumus.
Dicit ergo primo: prius dixi, quod sine nobis regnatis, puto enim, id est, vos putare videmini, quod Deus nos
apostolos ostendit novissimos, cum tamen infra XII, 28 dicatur, quod Deus in ecclesia posuit primum apostolos.
Sic enim impletur quod dicitur Matth. XX, 16: erunt primi novissimi, et novissimi primi.
Et ponit exemplum: tamquam morti destinatos.
Illi enim, qui sunt condemnati ad mortem, novissimi habentur inter homines, utpote quos indignum sit vivere, et
tales apostoli reputantur a mundanis hominibus, secundum illud Ps. XLIII, 22: aestimati sumus sicut oves
occisionis.
Deinde, cum dicit quia spectaculum, assignat causam contemptus.
Circa quod considerandum est, quod quando aliqui sunt condemnati ad mortem, convocantur homines ad eorum
occisionem, quasi ad spectaculum, et hoc maxime fiebat circa eos, qui damnabantur ad bestias. Quia apostoli
erant quasi morti destinati, subiungit quia spectaculum facti sumus mundo, quasi totus mundus concurrat ad
spectandum nostram occisionem, secundum illud Ps. XLIII, 14: posuisti nos opprobrium vicinis nostris.
Exponit autem quid nomine mundi intelligat, cum subdit et Angelis, et hominibus, scilicet bonis et malis.
Concurrebant enim ad eorum spectaculum boni Angeli ad confortandum, mali autem ad impugnandum; boni
homines ad compatiendum, et exemplum patientiae sumendum, mali homines ad persequendum, et irridendum.
Deinde cum dicit nos stulti, etc., irridet eos in speciali, quod apostolos contemnebant.
Et circa hoc duo facit.
Primo ponit contemptum; secundo causam contemptus, ibi usque in hanc horam, etc..
Circa primum irridet eorum contemptum quantum ad hoc, quod sibi excellentiam, apostolis defectum
attribuebant.
Et primo quantum ad perfectionem intellectus.
Et quantum ad hoc dicit nos stulti sumus propter Christum, id est stulti reputamur, quia crucem Christi
praedicamus, supra I, 18: verbum crucis pereuntibus stultitia est, et etiam quia propter Christum opprobria et

31

