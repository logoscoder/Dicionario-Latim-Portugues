Unde, cap. II, 2, dicit non iudicavi me scire aliquid inter vos, nisi Iesum Christum et hunc crucifixum. Qui autem
principaliter innititur in docendo sapientiam verbi, quantum in se est, evacuat crucem Christi. Ergo docere in
sapientia verbi non est modus conveniens fidei christianae. Hoc est ergo quod dicit ut non evacuetur crux Christi,
id est, ne si in sapientia verbi praedicare voluero, tollatur fides de virtute crucis Christi. Gal. V, 11: ergo
evacuatum est scandalum crucis. Ps. Cxxxvi, 7: qui dicunt, exinanite usque ad fundamentum in ea.
Deinde, cum dicit verbum crucis, etc., probat quod per doctrinam, quae est in sapientia verbi, crux Christi
evacuetur.
Et circa hoc duo facit primo inducit probationem; secundo assignat causam dictorum, ibi scriptum est enim, etc..
Dicit ergo primo: ideo dixi quod si per sapientiam verbi doctrina fidei proponeretur, evacuaretur crux Christi,
verbum enim crucis, id est Annuntiatio crucis Christi, stultitia est, id est stultum aliquid videtur, pereuntibus
quidem, id est, infidelibus qui se secundum mundum existimant sapientes, eo quod praedicatio crucis Christi
aliquid continet, quod secundum humanam sapientiam impossibile videtur, puta quod Deus moriatur, quod
omnipotens violentorum manibus subiiciatur. Continet etiam quaedam quae prudentiae huius mundi contraria
videntur, puta quod aliquis non refugiat confusiones, cum possit, et aliqua huiusmodi. Et ideo Paulo huiusmodi
annuntianti dixit festus, ut legitur Act. XXVI, 24: insanis, Paule, multae litterae ad insaniam te adducunt. Et ipse
Paulus dicit infra IV, 10: nos stulti propter Christum.
Et ne credatur revera verbum crucis stultitiam continere, subdit his autem qui salvi fiunt, id est nobis, scilicet
Christi fidelibus qui ab eo salvamur, secundum illud matth. I, 21: ipse enim salvum faciet populum suum a
peccatis eorum, virtus Dei est, quia ipsi in cruce Christi mortem Dei cognoscunt, qua diabolum vicit et mundum.
Apoc. V, 5: ecce vicit leo de tribu Iuda. Item virtutem quam in seipsis experiuntur, dum simul cum Christo vitiis
et concupiscentiis moriuntur, secundum illud Gal. V, 24: qui Christi sunt, carnem suam crucifixerunt cum vitiis
et concupiscentiis.
Unde in Ps. Cix, 2 dicitur virgam virtutis tuae emittit Dominus ex sion.
Lc. VI, 19: virtus de illo exibat et sanabat omnes.
Deinde cum dicit scriptum est enim, ostendit praedictorum causam, et ponit primo quare verbum crucis sit
hominibus stultitia; secundo ostendit quare ista stultitia sit virtus Dei his, qui salvantur, ibi nam quia in Dei
sapientia, etc..
Circa primum duo facit.
Primo inducit auctoritatem praenuntiantem quod quaeritur; secundo ostendit hoc esse impletum, ibi ubi sapiens?
circa primum considerandum quod id quod est in se bonum, non potest alicui stultum videri, nisi propter
defectum sapientiae.
Haec est ergo causa quare verbum crucis quod est salutiferum credentibus, quibusdam videtur stultitia, quia sunt
ipsi sapientia privati. Et hoc est quod dicit scriptum est enim: perdam sapientiam sapientium, et prudentiam
prudentium reprobabo.
Potest autem hoc sumi ex duobus locis.
Nam in Abdia dicitur: perdam sapientiam de idumaea, et prudentiam de monte esau. Expressius autem habetur
Is. XXIX, 14: peribit sapientia a sapientibus, et intellectus prudentium eius abscondetur.
Differunt autem sapientia et prudentia.
Nam sapientia est cognitio divinarum rerum; unde pertinet ad contemplationem, iob XXVIII, 28: timor Dei ipsa
est sapientia; prudentia vero proprie est cognitio rerum humanarum, unde dicitur Prov. X, 23: sapientia est viro
prudentia, quia scilicet scientia humanarum rerum prudentia dicitur. Unde et Philosophus VI ethicorum dicit
quod prudentia est recta ratio agibilium, et sic prudentia ad rationem pertinet.
Est autem considerandum quod homines quantumcumque mali non totaliter donis Dei privantur, nec in eis dona
Dei reprobantur, sed in eis reprobatur et perditur quod ex eorum malitia procedit. Et ideo non dicit simpliciter
perdam sapientiam, quia omnis sapientia a Domino Deo est, ut dicitur Is. XXIX, 14 ss., sed perdam sapientiam
sapientium, id est, quam sapientes huius mundi adinvenerunt sibi contra veram sapientiam Dei, quia, ut dicitur
Iac. III, 15, non est ista sapientia desursum descendens, sed terrena, animalis, diabolica. Similiter non dicit
reprobabo prudentiam, nam veram prudentiam sapientia Dei docet, sed dicit prudentiam prudentium, id est,
quam illi qui se prudentes aestimant in rebus mundanis prudentiam reputant ut scilicet bonis huius mundi
inhaereant. Vel quia, ut dicitur Rom. VIII, 6, prudentia carnis mors est.
Et sic propter defectum sapientiae reputant impossibile Deum hominem fieri, mortem pati secundum humanam
naturam; propter defectum autem prudentiae reputant inconveniens fuisse quod homo sustineret crucem,
confusione contempta, ut dicitur Hebr. XII, 2.
Deinde cum dicit ubi sapiens, etc., ostendit esse impletum quod de reprobatione humanae sapientiae et
prudentiae fuerat probatum. Et primo ponit medium sub interrogatione; secundo conclusionem infert, ibi nonne
stultam Deus fecit sapientiam huius mundi, etc..
Dicit ergo primo ubi sapiens? quasi diceret: non invenitur in congregatione fidelium qui salvatur. Per sapientem
intelligit illum qui secretas naturae causas scrutatur.
Is. XIX, 11: quomodo dicetis Pharaoni: filius sapientium ego? et hoc refertur ad gentiles, qui huius mundi
sapientiae studebant.
8

