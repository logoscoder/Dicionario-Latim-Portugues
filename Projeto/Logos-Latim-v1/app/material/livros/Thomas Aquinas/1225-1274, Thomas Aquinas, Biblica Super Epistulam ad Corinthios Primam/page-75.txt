Deinde cum dicit non potest autem oculus, etc., ponit comparationem membrorum ad invicem. Et primo
quantum ad necessitatem; secundo quantum ad cultum membris adhibitum, ibi et quae putamus, etc.; tertio
quantum ad mutuam sollicitudinem, ibi sed in ipsum, etc..
Circa primum duo facit.
Primo proponit omnia membra corporis esse necessaria, quamvis quaedam sint ignobilia; secundo ponit
necessitatis comparationem, ibi sed multo magis, etc..
Ostendit autem primo rationem necessitatis membrorum secundum duplicem differentiam.
Primo quidem secundum differentiam membrorum deservientium motui, unde dicit non potest autem oculus, qui
deservit cognitioni et significat contemplativos, dicere manui, quae deservit motui et significat activos opera tua
non indigeo. Indigent enim contemplativi per opera activorum sustentari.
Unde et Lc. X, 39 s. Dicitur quod cum maria secus pedes Domini sederet, audiens verba eius, martha satagebat
circa frequens ministerium.
Secundo ostendit idem secundum differentiam praelatorum, qui significantur per caput, et subditorum, qui
significantur per pedes; et hoc est quod subdit aut iterum caput, id est praelatus, secundum illud I Reg. XV, 17:
caput in tribubus Israel factus es, non potest dicere pedibus, id est subditis, non estis mihi necessarii, quia, ut
dicitur Prov. XIV, 28, in multitudine populi dignitas regis.
Deinde cum dicit sed multo magis, etc., comparat diversa membra ad invicem quoad necessitatem eorum, dicens
quod membra corporis quae videntur esse infirmiora, sunt magis necessaria, sicut intestina.
Ita etiam in ecclesia sine officio aliquarum abiectarum personarum, puta agricultorum et aliorum huiusmodi,
praesens vita transiri non posset; quae tamen posset duci sine aliquibus excellentioribus personis contemplationi
et sapientiae deputatis, quae ecclesiae deserviunt ad hoc quod sit ornatior et melius se habens. Ex hoc enim
aliquid dicitur necessarium, quod est utile ad finem. Illa vero quae sunt nobilissima, non se habent in ratione
utilium, sed sunt per seipsa appetenda ut fines. Et ideo dicitur iob XXXI, 39: si fructus terrae comedi absque
pecunia, et animam agricolarum eius afflixi.
Deinde cum dicit et quae putamus, etc., comparat membra quantum ad exteriorem cultum. Et primo ponit
diversitatem quae diversis membris adhibetur; secundo causam diversitatis assignat, ibi Deus temperavit, etc..
Cultus autem exterior membris adhibitus ad duo pertinet scilicet ad honorem, sicut ea quae apponuntur ad
ornatum, ut monilia et inaures; et ad honestatem, sicut quae apponuntur ad tegumentum, ut brachae et alia
huiusmodi.
Quantum ergo ad primum cultum, dicit primo et quae putamus esse ignobiliora membra corporis, his
circumdamus abundantiorem honorem, idest maiorem ornatum, sicut auribus alicubi suspenduntur inaures,
oculis autem nihil apponitur, et pedibus apponuntur calceamenta depicta et gemmata, secundum illud Cant. VII,
1: quam pulchri sunt gressus tui in calceamentis, filia principis.
Manus autem nudae habentur. Et, similiter in ecclesia, imperfectioribus sunt magis consolationes adhibendae,
quibus perfectiores non egent. Unde dicitur Is. XL, 11: in brachio suo congregabit agnos, et in sinu suo levabit,
foetas ipse portabit, et, I Petr. III, 7 dicitur: viri quasi infirmiori vasculo muliebri impartientes honorem.
Secundo prosequitur quantum ad cultum honestatis, dicens et quae inhonesta sunt, abundantiorem honestatem
habent, scilicet per studium humanum. Dicuntur autem membra aliqua inhonesta in sanctis, non propter aliquam
peccati turpitudinem, sed propter inobedientiam membrorum genitalium subsecutam ex peccato originali. Vel
etiam quia sunt ignobili usui deputata, sicut omnia membra quae deserviunt emissioni superfluitatum, quibus
abundantior honestas adhibetur dum studiosius teguntur, quo non indigent membra nobilibus usibus deputata.
Unde subdit honesta autem nostra nullius egent, scilicet exterioris honestatis, unde nec faciei velamen apponitur.
Et similiter in ecclesia illi qui sunt in aliquo culpabiles, sunt admonendi et custodiendi, secundum illud Eccli.
XLII, 11: super filiam luxuriosam confirma custodiam. Et Gal. VI, 1 dicitur: si praeoccupatus quis fuerit in
aliquo delicto vos, qui spirituales estis, huiusmodi instruite in spiritu lenitatis; illi autem qui sunt absque culpa
his non egent.
Et est notandum quod triplicem defectum circa membra notavit, scilicet inhonestatis, ignobilitatis et infirmitatis.
Quorum primum in membris ecclesiae pertinet ad culpam; secundum ad conditionem servilem; tertium ad statum
imperfectionis.
Deinde cum dicit et Deus temperavit, etc., ponit causam praedicti cultus, et primo assignat causam efficientem
primam.
Licet enim homines taliter se habeant ad cultum membrorum, hoc tamen procedit ex ordinatione divina, unde
dicit sed Deus temperavit corpus, abundantiorem honorem tribuendo ei membro cui deerat. Nam homines hoc
faciunt ex quodam divino instinctu, secundum illud iob XXXIII, 16: aperit aures virorum et erudiens eos instruit
disciplina.
Secundo ponit causam finalem, dicens ut non sit schisma in corpore. Quod quidem sequeretur, si defectui
membrorum non subveniretur. Hoc autem schisma quantum ad membra corporis mystici manifeste vitatur, dum
pax ecclesiae custoditur per hoc, quod singulis ea quae sunt necessaria attribuuntur. Unde et supra dictum est
cap. I, 10: idipsum dicatis omnes, et non sint in vobis schismata. Sed quantum ad membra corporis naturalis,
schisma esset in corpore si debita proportio membrorum tolleretur.
75

