Sed in ecclesia. Hic ponit se in exemplum, quasi dicat: si ego habeo donum linguarum sicut et vos, debetis facere
illud quod facio. Sed ego volo, id est magis volo, loqui in ecclesia quinque, id est pauca, verba sensu meo, id est
intellectu, ut scilicet ego intelligam et intelligar, et ex hoc instruam alios, quam decem millia, id est quamcumque
multitudinem, verborum in lingua; quod est loqui non ad intellectum quocumque modo fiat, ut supra expositum
est.
Dicunt quidam quod ideo dicit quinque, quia apostolus videtur velle, quod magis velit dicere solum unam
orationem ad intellectum, quam multas sine intellectu. Oratio autem, secundum grammaticos, ad hoc quod
debeat facere perfectum sensum, debet habere quinque, scilicet subiectum, praedicatum, copulam verbalem,
determinationem subiecti, et determinationem praedicati.
Aliis videtur melius quod quia ad hoc loquendum est cum intellectu, ut alii doceantur, ideo ponit quinque, quia
doctor debet quinque, scilicet: credenda, Tit. II, 11: haec loquere et exhortare, etc.; agenda, Mc. XVI, 15: euntes
in mundum, etc.; vitanda, scilicet peccata Eccli. XXI, 2: quasi a facie colubri fuge, etc.; Is. LVIII, 1: annuntia
populo meo scelera, etc.; speranda scilicet mercedem aeternam, I Petr. I, 10: de qua salute exquisierunt, etc.;
timenda, scilicet poenas aeternas, Matth. XXV, 21: ite, maledicti, in ignem aeternum, etc..
Fratres mei, nolite, etc.. Hic ostendit excellentiam doni prophetiae ad donum linguarum, rationibus sumptis ex
parte infidelium.
Et circa hoc duo facit.
Primo excitat attentionem, et reddit attentos; secundo arguit ad propositum, ibi in lege quid scriptum est? circa
primum videtur apostolus excludere pallium excusationis aliquorum qui ideo docent quaedam rudia et
superficialia, quasi ostendant se volentes vivere in simplicitate, et ideo non curantes de subtilitatibus ad quas
secundum rei veritatem non attingunt, habentes verbum Domini ad hoc matthaei XVIII, 3: nisi conversi fueritis,
et efficiamini sicut parvuli, etc..
Sed hoc apostolus excludit, cum dicit nolite pueri effici sensu, id est nolite puerilia et inutilia et stulta loqui et
docere. Supra XIII, 11: cum essem parvulus, etc..
Sed quomodo debetis effici pueri? affectu, non intellectu. Et ideo dicit sed malitia. Ubi sciendum est quod
parvuli deficiunt in cogitando mala, et sic debemus effici parvuli, et ideo dicit sed malitia parvuli estote, et
deficiunt in cogitando bona, et sic non debemus esse parvuli, immo viri perfecti, et ideo dicit sensibus autem
perfecti, etc., id est ad discretionem boni et mali perfecti sitis. Unde Hebr. V, 14: perfectorum est solidus cibus,
etc..
Non ergo laudatur in vobis simplicitas quae opponitur prudentiae, sed simplicitas, quae astutiae. Et ideo
Dominus dicit matth. X, 16: estote prudentes sicut serpentes.
Rom. XVI, 19: volo vos sapientes esse in bono, simplices in malo.
Consequenter cum dicit in lege quid scriptum est? arguit ad propositum.
Ubi sciendum est quod hoc argumentum, sicut patet per Glossam, distinguitur per multa; sed secundum
intentionem apostoli non videtur quod attendatur in loco hoc nisi una ratio. Et ratio sua ad probandum quod
donum prophetiae est excellentius, quam donum linguarum, est talis: omne quod plus valet ad illud ad quod
alterum principaliter ordinatur, est melius illo altero ordinato ad hoc; sed tam donum prophetiae, quam donum
linguarum, ordinatur ad conversionem infidelium; sed prophetiae plus valent ad hoc, quam donum linguarum;
ergo prophetia est melior.
Circa hanc ergo rationem duo facit.
Primo ostendit ad quid ordinatur donum linguarum, et ad quid ordinatur donum prophetiae; secundo quod plus
valet donum prophetiae, ibi si ergo conveniat universa, etc..
Circa primum duo facit.
Primo inducit auctoritatem; secundo ex auctoritate arguit ad propositum, ibi itaque linguae, etc..
Circa primum sciendum est, quod hoc quod dicit in lege quid scriptum est? potest legi vel interrogative, quasi
dicat: non debetis effici pueri sensibus, sed perfecti, et hoc est videre et scire legem. Unde si estis perfecti
sensibus, sciatis scilicet legem, et in lege quid scriptum est de linguis? quae sunt inutiles aliquando ad id ad quod
ordinatae sunt, quia licet in diversis linguis loquar, scilicet populo Iudaeorum, tamen homo non exaudit, etc..
Potest etiam legi remissive in lege quid scriptum est. Quasi dicat: nolite moveri sicut pueri ad aliquid
appetendum, non discernentes utrum bonum vel minus bonum sit quod affectatis, et praeponatis meliori bono,
sed estote perfecti sensibus, idest discernatis inter bona et magis bona, et sic affectetis. Et hoc fit si cogitatis quid
scriptum est in lege quoniam in aliis, etc., Sap. VI, 16: cogitare ergo de illa, sensus est consummatus.
Et dicit in lege, non accipiendo legem stricte pro quinque libris Moysi tantum, sicut accipitur Lc. Cap. Ult.:
necesse est impleri omnia quae scripta sunt de me in lege, etc.; sed pro toto veteri testamento, sicut accipitur Io.
XV, 25: ut impleatur sermo qui in lege eorum scriptus est: quia odio habuerunt me gratis, quod tamen in Ps.
XXIV, 19 scriptum est.
Accipitur tamen haec auctoritas ex is. XXVIII, 11, ubi littera nostra habet: in loquela labii et lingua altera
loquetur ad populum istum.

91

