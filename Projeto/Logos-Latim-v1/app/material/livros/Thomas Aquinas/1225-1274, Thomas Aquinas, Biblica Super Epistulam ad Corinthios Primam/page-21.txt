incrementum dat, sit Deus, et ipse solus interius operetur, exterius tamen laborantibus mercedem tribuit,
secundum illud Ier. XXXI, 16: quiescat vox tua a ploratu, et oculi tui a lacrymis; quia merces est operi tuo. Quae
quidem merces est ipse Deus, secundum illud Gen. XV, 1: ego protector tuus sum, et merces tua multa nimis.
Pro qua mercede laborantes mercenarii laudantur, secundum illud Lc. XV, 17: quanti mercenarii in domo patris
mei abundant panibus? alioquin si pro alia mercede in opere Dei aliquis laboret, laudandus non est, secundum
illud Io. X, 12: mercenarius autem, cuius non sunt oves propriae, videt lupum venientem, et fugit.
Haec autem merces et communis est omnibus, et propria singulorum: communis quidem, quia idem est quod
omnes videbunt, et quo omnes fruentur, scilicet Deus, secundum illud iob XXII, 26: super omnipotentem deliciis
afflues, et levabis ad Deum faciem tuam; Is. XXVIII, 5: in illa die erit Dominus exercituum corona gloriae et
sertum exultationis populo suo. Et ideo matth. XX, 9 s. Omnibus laborantibus in vinea datur unus denarius.
Propria vero merces erit singulorum: quia unus alio clarius videbit, et plenius fruetur secundum determinatam
sibi mensuram. Unde et Dan. XII, 3 illi qui docti sunt, comparantur splendori firmamenti, qui ad iustitiam
erudiunt plurimos quasi stellae. Hinc est quod Io. XIV, 2 dicitur: in domo patris mei mansiones multae sunt,
propter quod etiam hic dicitur unusquisque propriam mercedem accipiet.
Ostendit autem secundum quid attendatur mensura propriae mercedis, cum subdit secundum suum laborem.
Unde et in Ps. Cxxvii, 2 dicitur: labores manuum tuarum, quia manducabis, beatus es et bene tibi erit.
Non tamen propter hoc designatur aequalitas secundum quantitatem laboris ad mercedem, quia, ut dicitur II Cor.
IV, 17: quod in praesenti est momentaneum et leve tribulationis nostrae, supra modum in sublimitate aeternum
gloriae pondus operabitur in nobis.
Sed aequalitatem designat proportionis, ut scilicet ubi est potior labor, ibi sit potior merces.
Potest autem intelligi labor esse potior tripliciter. Primo quidem secundum formam charitatis, cui respondet
merces essentialis praemii, scilicet fruitionis et visionis divinae. Unde dicitur Io. XIV, 21: qui diligit me,
diligetur a patre meo, et ego diligam eum, et manifestabo ei meipsum. Unde qui ex maiori charitate laborat, licet
minorem laborem patiatur, plus de praemio essentiali accipiet.
Secundo ex specie operis; sicut enim in rebus humanis ille magis praemiatur qui in digniori opere laborat, sicut
architector quam artifex manualis, licet minus laboret corporaliter: ita etiam in rebus divinis ille qui in nobiliori
opere occupatur, maius praemium accipiet quantum ad aliquam praerogativam praemii accidentalis, licet forte
minus corporaliter laboret. Unde aureola datur doctoribus, virginibus et martyribus.
Tertio ex quantitate laboris, quod quidem contingit dupliciter. Nam quandoque maior labor maiorem mercedem
meretur, praecipue quantum ad remissionem poenae, puta quod diutius ieiunat vel longius peregrinatur, et etiam
quantum ad gaudium quod percipiet de maiori labore. Unde Sap. X, 17 dicitur: reddidit, Deus scilicet, iustis
mercedem laborum suorum. Quandoque vero est maior labor ex defectu voluntatis. In his enim quae propria
voluntate facimus, minorem laborem sentimus. Et talis magnitudo laboris non augebit, sed minuet mercedem.
Unde dicitur Is. XL, 31: assument pennas ut aquilae, current et non laborabunt, volabunt et non deficient; et ibi
praemittitur: deficient pueri et laborabunt.
Deinde, cum dicit Dei enim sumus, assignat rationem eius quod dixerat.
Et primo ponit rationem; secundo adhibet similitudinem, ibi Dei agricultura estis.
Dicit ergo primo: recte quilibet nostrum mercedem accipiet, Dei enim sumus adiutores, scilicet secundum
nostros labores.
Contra quod videtur esse quod dicitur iob XXVI, 2: cuius adiutor es, numquid imbecillis? et Is. XL, 13: quis
adiuvit spiritum Domini? dicendum est autem, quod dupliciter aliquis alium adiuvat. Uno modo augendo eius
virtutem, et sic nullus potest esse Dei adiutor.
Unde et post praemissa verba iob subditur: et sustentas brachium eius qui non est fortis. Alio modo obsequendo
operationi alterius, sicut si minister dicatur Domini adiutor, in quantum exequitur opus eius aut ministerium
artificis, et hoc modo ministri Dei sunt eius adiutores, secundum illud II Cor. VI, 1: adiuvantes autem
exhortamur.
Sicut ergo ministri hominum exequentes eorum opera, mercedem ab eis accipiunt secundum suum laborem, ita et
minister Dei.
Secundo adhibet similitudinem simplicis operis, scilicet agriculturae et aedificationis.
Populus quidem fidelis ager est a Deo cultus, in quantum per operationem divinam fructum boni operis Deo
acceptum producit, secundum illud Rom. VII, 4: sitis alterius qui ex mortuis resurrexit, ut fructificetis Deo, et Io.
XV, 1 dicitur: pater meus agricola est.
Et hoc est quod primo dicitur Dei agricultura estis, id est, quasi ager a Deo cultus, et fructum ferens eius opere, et
populus fidelis est quasi domus a Deo aedificata, inquantum scilicet Deus in eis habitat, secundum illud Eph. II,
22: et vos coaedificamini in habitaculum Dei.
Et ideo secundo dicitur Dei aedificatio estis, id est aedificium a Deo constructum, secundum illud Ps. Cxxvi, 1:
nisi Dominus aedificaverit domum, etc.. Sic igitur ministri Dei sunt adiutores, inquantum laborant in agricultura
et aedificatione fidelis populi.

21

