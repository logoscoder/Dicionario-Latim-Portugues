Sed secundum hanc expositionem, regnare non importat regnum habere, sed in regnando proficere et regnum
augeri, et hoc quantum ad manifestationem perfectam regni Christi. Quasi dicat: regnum Christi paulatim
proficit, inquantum scilicet manifestatur et innotescit, donec ponat inimicos sub pedibus, id est quousque omnes
inimici regnare eum fateantur: boni quidem cum gaudio beatitudinis, mali vero cum confusione; et postea non
regnat, id est regnum suum non proficit, et non amplius manifestatur, quia iam plene manifestum erit.
Sic ergo patet omnium adversantium subiectio, quae quidem subiectio perfectissima erit, quia etiam illud quod
maxime inimicatur, subiicietur sibi. Hoc autem est mors, quae maxime contrariatur vitae; et ideo dicit novissime
autem, etc.; ubi tria facit.
Primo ponit subiectionem mortis; secundo probat hoc per auctoritatem, ibi omnia enim subiecit, etc.; tertio ex
ipsa auctoritate arguit, ibi cum autem dicat, etc..
Dicit ergo: dixi quod omnes inimicos subiecit sub pedibus eius. Sed qualiter? perfectissime, inquam, quia
novissime inimica mors destruetur, scilicet in fine, quia non poterit esse cum vita, ubi omnes per resurrectionem
vivent. Os. XIII, 14: ero mors tua, o mors. Is. XXV, 8: praecipitabit mortem in sempiternum.
Sciendum est autem, quod Origenes ex hoc verbo sumpsit occasionem erroris sui, quem ponit in periarchon.
Ipse enim voluit quod poenae damnatorum essent purgatoriae et non aeternae, et voluit quod omnes, qui sunt in
inferno, quandoque converterentur ad Christum et salvarentur, et etiam diabolus. Et hoc confirmat per ista verba
donec ponam inimicos, etc.. Et intelligit quod hoc quod dicitur inimicos sub pedibus, solum intelligitur de
subiectione, quae fit per conversionem peccatorum ad Deum, non de subiectione qua sunt subiecti Christo etiam
illi, qui numquam convertuntur ad Christum, inquantum punit eos in inferno. Et ideo dicit oportet illum regnare,
donec ponat inimicos sub pedibus, quia tunc omnes damnati et qui sunt in inferno salvabuntur, inquantum
scilicet convertentur ad ipsum, et servient ei, et non solum ipsi homines damnati; autem, pro sed, novissime ipsa
mors, id est diabolus, destruetur, non quod non sit omnino, sed quod non sit mors, quia etiam ipse diabolus in
fine salvabitur.
Sed hoc est haereticum et damnatum in Concilio.
Iterum sciendum est quod apostolus signanter posuit hoc quod dicitur novissime autem, etc., ad removendum
duas quaestiones, quae possunt fieri circa praedicta de resurrectione, scilicet utrum Christus posset vivificare
mortuos. Et hoc solvitur, quia omnes inimicos posuit sub pedibus eius, et etiam ipsam mortem.
Et quare non statim omnes resuscitavit? ad quod respondetur, quod oportet quod primo subiiciat inimicos sub
pedibus, et novissime cum destruetur ipsa mors, tunc resurgent omnes ad vitam. Non ergo differt, quia non
potest, sed ut servet ordinem, quia quae a Deo sunt, ordinata sunt.
Quod autem ipsa mors subiiciatur Christo, probat per auctoritatem Ps. VIII, 8: omnia subiecisti sub pedibus eius,
id est, sub humanitate eius, scilicet Christi. Phil. II, 11: omnis lingua, etc.. Is. XLV, 24: mihi curvabitur omne
genu, etc..
Ex hac autem auctoritate argumentatur, dicens cum autem dicat, etc..
Et est ratio sua talis: propheta dicit omnia subiecisti, etc., sed dicendo omnia, constat quod nihil exclusit, nisi
illum qui subiecit; ergo subiecta sunt Christo omnia et ipsa mors.
Dicit ergo: cum autem dicat, Psalmista scilicet, omnia subiecta sunt ei, scilicet Christo, inquantum homini,
praeter eum, scilicet patrem, qui subiecit ei omnia. Hebr. II, 8: in eo qui omnia sibi subiecit, etc..
Matth. Cap. Ult.: data est mihi omnis potestas, etc..
Sed contra. Si pater subiecit omnia filio, ergo filius est minor patre.
Responsio. Dicendum est, quod pater subiecit omnia filio, inquantum est homo, ut dictum est, et sic pater est
maior filio. Est enim minor patre secundum humanitatem, aequalis vero secundum divinitatem. Vel dicendum,
quod etiam ipse filius, inquantum Deus, subiecit sibi omnia, quia sic potest omnia quae pater potest, Phil. III, 20:
salvatorem expectamus, etc., secundum operationem qua potens est subiicere omnia.
Consequenter cum dicit cum autem subiecta fuerint illi omnia, etc., ostendit finem huius resurrectionis non esse
in humanitate Christi, sed ulterius perducetur rationalis creatura ad contemplationem divinitatis, et in ea est
beatitudo nostra, et finis noster ipse Deus est.
Et ideo dicit cum autem subiecta, etc., quasi dicat: nondum Deus subiecit omnia Christo, sed cum omnia fuerint
ei subiecta, scilicet Christo, tunc ipse filius secundum humanitatem subiectus erit illi, scilicet patri, Io. XIV, 28:
pater maior me est; et subiectus est nunc etiam Christus secundum quod homo patri, sed hoc tunc manifestius
erit.
Et ratio huius subiectionis est ut sit Deus omnia in omnibus, id est ut anima hominis totaliter requiescat in Deo,
et solus Deus sit beatitudo. Modo enim in uno est vita et virtus in alio et gloria in alio, sed tunc Deus erit vita et
salus et virtus, et gloria et omnia.
Vel aliter ita, ut sit Deus omnia in omnibus, quia tunc manifestabitur quod quidquid boni habemus est a Deo.
|#4 Lectio 4
Ostensa resurrectione mortuorum ex resurrectione Christi, hic consequenter ostendit resurrectionem mortuorum
ex vita sanctorum. Et circa hoc duo facit.
Primo probat propositum; secundo subiungit admonitionem, ibi nolite seduci, etc..
104

