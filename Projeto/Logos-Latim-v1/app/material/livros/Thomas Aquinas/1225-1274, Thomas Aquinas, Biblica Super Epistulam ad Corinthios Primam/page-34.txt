Secundo praenuntiat eis suum adventum quo veniet ad iudicandum, ubi primo praenuntiat adventum, dicens
veniam autem cito ad vos. Et quia dicitur Prov. XVI, 9: cor hominis disponit viam suam, sed Domini est dirigere
gressus eius, ideo subdit si Dominus voluerit. Iac. IV, 15: si Dominus voluerit, et si vixerimus, faciemus hoc aut
illud.
Secundo praenuntiat eis suam iudiciariam cognitionem, cum dicit et cognoscam, scilicet ordine iudiciario,
secundum illud iob XXIX, 16: causam, quam nesciebam, diligentissime investigabam. Non sermonem eorum,
qui inflati sunt, sed virtutem, quasi dicat: non propter haec ex mea examinatione approbabuntur, qui abundant in
verbis, sed si abundarent in virtute; quia, ut dicitur Prov. XIV, 23, ubi verba sunt plurima, ibi frequenter egestas.
Tertio rationem assignat, dicens non enim in sermone est regnum Dei, sed in virtute, id est, non ideo aliqui
pertinent ad regnum Dei, qui abundant in sermone, secundum illud Matth. VII, 21: non omnis qui dicit mihi:
Domine, Domine, intrabit in regnum caelorum, sed qui facit voluntatem patris mei.
Ultimo comminatur eis correctionem, reservans tamen correctionem arbitrio eorum, dicens quid vultis? in virga,
scilicet disciplinae, veniam ad vos, scilicet castigandos, an in charitate, id est, ostensione amoris, et in spiritu
mansuetudinis ut scilicet nihil durius vobiscum agam? hoc enim pendet ex vobis; nam si vos in via stultitiae
permanetis, oportet me ad vos cum virga venire, secundum illud Prov. XXII, 15: stultitia colligata est in corde
pueri, et virga disciplinae fugabit eam. Si vero vos correxeritis, ostendam vobis charitatem et mansuetudinem,
Gal. Cap. Ult.: vos qui spirituales estis, instruite huiusmodi in spiritu lenitatis. Hoc autem non dicit quin si in
virga veniens, non cum charitate veniret, cum scriptum sit prov. XIII, 24: qui parcit virgae, odit filium suum: qui
autem diligit illum, instanter erudit, sed quia ille qui castigatur virga, non sentit interdum dulcedinem charitatis,
sicut illi quos blande consolatur.
|+5 Capitulus 5
|#1 Lectio 1
Postquam apostolus prosecutus est ea, quae pertinent ad baptismi sacramentum, hic incipit prosequi ea quae
pertinent ad matrimonium. Et primo arguit peccatum contrarium matrimonio, scilicet fornicationem; secundo
agit de ipso matrimonio, VII, ibi de quibus autem scripsistis, etc..
Circa primum duo facit.
Primo ponit culpam; secundo redarguit eam, ibi non est bona gloriatio, etc..
Circa primum duo facit.
Primo ponit culpam cuiusdam fornicarii; secundo culpam aliorum, qui peccatum fornicarii tolerabant, ibi et vos
inflati estis, etc..
Circa primum, primo ponit tria, quae pertinent ad culpae gravitatem.
Primo namque ostendit peccatum esse notorium, dicens: non sine causa quaesivi, an velitis quod in virga veniam
ad vos. Est enim in vobis aliquid dignum virga disciplinae, quia fornicatio auditur inter vos omnino, secundum
publicam formam; contra quod dicitur Eph. V, 3: fornicatio autem nec nominetur in vobis; Is. III, 9: peccatum
suum quasi sodoma praedicaverunt, nec absconderunt.
Secundo aggravat peccatum ex comparatione, cum dicit et talis fornicatio, qualis nec inter gentes licita reputatur
vel invenitur. Apud gentiles enim simplex fornicatio non reputabatur peccatum. Unde apostoli Act. XV, 20, ad
hunc errorem excludendum, gentilibus ad fidem conversis imposuerant, quod abstineant se a fornicatione.
Erat tamen quaedam fornicationis species, quae et apud gentiles illicita habebatur. Et ideo dicit ita ut uxorem
patris aliquis habeat, sicut dicitur Gen. XLIX, 4: effusus es sicut aqua, non crescas, quia ascendisti cubile patris
tui, et maculasti stratum eius. Hoc autem erat horribile etiam apud gentiles, utpote contrarium naturali rationi
existens. Per naturalem enim reverentiam filii ad parentes secundum omnem statum et legem pater et mater a
matrimonio excluditur. Ut sic etiam possit intelligi, quod habetur Gen. II, 24: propter hoc relinquet homo patrem
et matrem, scilicet in contractu matrimonii, et adhaerebit uxori suae. Sicut autem ibi subditur: vir et mulier erunt
duo in carne una. Et ideo uxor patris repellitur a matrimonio: sicut persona patris vel matris, secundum illud Lev.
XVIII, 8: turpitudinem uxoris patris tui ne discooperias, turpitudo enim patris tui est.
Deinde, cum dicit vos inflati estis, ponit culpam eorum qui hoc peccatum tolerabant. Et primo reprehendit eorum
tolerantiam; secundo supplet quod illi negligebant ibi ego quidem, etc..
Circa primum notat in eis tria vitia.
Primo superbiam, cum dicit et vos inflati estis, scilicet vento superbiae, reputantes vos innocentes ex
comparatione peccatoris, sicut, Lc. XVIII, 11, Pharisaeus dicebat: non sum sicut caeteri hominum, velut etiam
hic publicanus.
Sap. IV, 19: disrumpam illos inflatos sine voce.
Secundo tangit eorum iniustitiam, cum dicit et non magis luctum habuistis, scilicet patiendo causam peccatoris,
sicut Ier. IX, 1 dicitur: quis dabit capiti meo aquam, et oculis meis fontem lacrymarum, ut plorem die ac nocte
interfectos filiae populi mei? vera enim iustitia, ut dicit Gregorius, compassionem habet, non dedignationem.
Tertio tangit eorum iudicii negligentiam ut tollatur de medio vestrum qui hoc opus fecit. Talis enim compassio
viri iusti ad peccatorem vulnerat et liberat, secundum illud Prov. XXIII, 14: tu virga percutis eum, et animam
34

