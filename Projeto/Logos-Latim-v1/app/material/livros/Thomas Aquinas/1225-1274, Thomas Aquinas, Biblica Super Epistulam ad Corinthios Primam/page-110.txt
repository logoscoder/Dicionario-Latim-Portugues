operationibus, quae pertinent ad animam, inquantum est anima, prout generatur et generat, nutritur, crescit et
decrescit.
Quantum autem ad spirituales animae operationes, corpus, licet aliquo modo subserviat, tamen multum
impedimentum affert, quia corpus quod corrumpitur aggravat animam, ut dicitur Sap. IX, 5. Sed in statu
resurrectionis cessabunt operationes animales a corpore, quia non erit generatio, nec augmentum aut
nutrimentum, sed corpus absque aliquo impedimento et fatigatione incessanter serviet animae ad spirituales
operationes eius, secundum illud Ps. Lxxxiii, 5: beati qui habitant in domo tua, Domine, etc.. Sicut ergo nunc est
corpus nostrum animale, tunc vero erit spirituale.
Causam autem harum proprietatum quidam attribuunt luci, quam dicunt esse de natura quintae essentiae, et
venire in compositionem humani corporis, quod quia frivolum est et fabulosum, sequentes Augustinum, dicimus
quod procedunt ex virtute animae glorificatae. Dicit enim Augustinus in epistola ad dioscorum: tam potenti
natura Deus fecit animam, ut eius plenissima beatitudo, quae in fine temporum promittitur sanctis, redundet
etiam in inferiorem naturam, quae est corpus; non beatitudo, quae fruentis est propria, sed plenitudo sanitatis, id
est, incorruptionis vigor.
Videmus autem ex anima quatuor corpori provenire, et tanto perfectius, quanto anima fuerit virtuosior. Primo
quidem dat esse; unde quando erit in summo perfectionis, dabit esse spirituale. Secundo conservat a corruptione;
unde videmus homines quanto sunt fortioris naturae, minus a calore et frigore pati. Cum ergo anima fuerit
perfectissima, conservabit corpus omnino impassibile. Tertio dat pulchritudinem et claritatem; infirmi enim et
mortui propter debilitatem operationis animae in corpus, efficiuntur discolorati, et quando erit in summa
perfectione, faciet corpus clarum et fulgidum. Quarto dat motum, et tanto facilius, quanto virtus animae fuerit
fortior supra corpus. Et ideo quando erit in ultimo suae perfectionis, dabit corpori agilitatem.
|#7 Lectio 7
Hic apostolus differentiam qualitatis corporum morientium ad corpora resurgentium supra exemplis ostensam,
ostendit ratione.
Circa autem hoc duo facit.
Primo enim praemittit quod probare intendit; secundo praemissum probat, ibi sicut scriptum est, etc..
Dicit ergo primo: dixi quod id quod seminatur animale, surget spirituale, et, quod hoc sit verum, scilicet quod sit
aliquod corpus spirituale, ostendo, quia si est corpus animale, est et spirituale. Et non intendit apostolus ex hoc
arguere ad propositum sed hoc supponit, intendens probare ipsum quod dicit si est corpus, etc.. Eccli. XXXIII,
15: intuere in omnia opera altissimi, duo contra duo, et unum contra unum.
Sicut scriptum est, etc.. Hic probat propositum. Est autem sua probatio talis: duo sunt principia humani generis;
unum secundum vitam naturae, scilicet Adam, aliud secundum vitam gratiae, scilicet Christus; sed animalitas est
derivativa in omnes homines a primo principio, scilicet Adam; ergo constat quod multo amplius a secundo
principio, scilicet Christo, spiritualitas derivabitur in omnes homines.
Huius rationis, primo, probat primam diversitatem principiorum, secundo mediam, scilicet determinationem
similitudinis ex utroque principiorum, ibi qualis terrenus, etc..
Circa primum tria facit.
Primo ostendit principiorum differentiam; secundo principiorum ordinem ad invicem, ibi sed non prius quod
spirituale, etc.; tertio rationis ordinem assignat, ibi primus, etc..
Ponit ergo, primo, conditionem primi principii secundum vitam naturae, sumens auctoritatem Gen. II, 7. Unde
dicit sicut scriptum est: factus est, a Deo, primus homo Adam in animam viventem, vita scilicet animali, qualem
anima potest dare, cum scilicet spiravit Dominus in faciem eius spiraculum vitae, Gen. II, 7. Forma enim
humana et anima dicitur et spiritus. Inquantum enim intendit curae corporis, scilicet vegetando, nutriendo et
generando, sic dicitur anima; inquantum autem intendit cognitioni, scilicet intelligendo, volendo et huiusmodi,
sic dicitur spiritus. Unde cum dicit factus est primus homo Adam in animam viventem, intendit hic apostolus de
vita qua anima deservit circa corpus, non de spiritu sancto, sicut quidam fingunt, propter hoc quod praecedit et
inspiravit in faciem eius spiraculum vitae, dicentes hoc esse spiritum sanctum.
Secundo ponit conditionem secundi principii, dicens novissimus vero Adam, id est Christus. Et dicitur
novissimus, quia Adam induxit unum statum, scilicet culpae, Christus vero gloriae et vitae. Unde cum post
statum istum nullus alius sequatur in vita ista, ideo dicitur novissimus. Is. LIII, 2 s.: desideravimus eum
despectum et novissimum virorum.
Et alibi scilicet Apoc. I, 17: ego primus et novissimus. Et alibi: ego sum alpha et omega, etc..
Dicit autem Adam, quia de natura Adae factus in spiritum viventem.
Et ex hoc, conditionibus principiorum visis, apparet eorum diversitas, quia primus homo factus est in animam,
novissimus in spiritum. Ille autem in animam viventem solum, iste vero in spiritum viventem et vivificantem.
Cuius ratio est: quia, sicut Adam consecutus est perfectionem sui esse per animam, ita et Christus perfectionem
sui esse, inquantum homo, per spiritum sanctum. Et ideo cum anima non possit nisi proprium corpus vivificare,
ideo Adam factus est in animam, non vivificantem, sed viventem tantum; sed Christus factus est in spiritum

110

