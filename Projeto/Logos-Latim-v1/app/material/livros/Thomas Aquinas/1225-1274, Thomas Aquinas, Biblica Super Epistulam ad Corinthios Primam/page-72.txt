Deinde cum dicit alii quidem, etc., ponit distinctionem gratiarum, quae quidem, ut dictum est, dantur ad
utilitatem communem.
Et ideo oportet earum distinctionem accipere secundum quod per unum potest aliorum salus procurari. Quod
quidem homo non potest facere interius operando, hoc enim solius Dei est, sed solum exterius persuadendo.
Ad quod quidem tria requiruntur. Primo quidem facultas persuadendi; secundo facultas persuasionem
confirmandi; tertio persuasionem intelligibiliter proponendi.
Ad facultatem autem persuadendi requiritur quod homo habeat peritiam conclusionum et certitudinem
principiorum, circa ea in quibus debemus persuadere. Conclusiones autem in his quae pertinent ad salutem,
quaedam sunt principales, scilicet res divinae et ad hoc pertinet sapientia, quae est cognitio divinarum rerum, ut
Augustinus dicit, libro XIII de trinitate. Et quantum ad hoc dicitur alii quidem per spiritum datur, scilicet
sanctum, sermo sapientiae, ut possit persuadere ea quae ad cognitionem divinorum pertinent. Lc. XXI, 15: ego
dabo vobis os et sapientiam, cui non poterunt resistere et contradicere omnes adversarii vestri. Supra II, 6:
sapientiam loquimur inter perfectos.
Secundariae conclusiones sunt quae pertinent ad notitiam creaturarum, quarum cognitio dicitur scientia,
secundum Augustinum ibidem. Et quantum ad hoc subdit alii autem, scilicet datur, sermo scientiae, secundum
eumdem spiritum, ut scilicet per creaturas ea quae sunt Dei, manifestare possit.
Huic enim scientiae attribuitur illud quo pia fides defenditur et roboratur, non autem quidquid curiositatis in
humanis scientiis invenitur, ut Augustinus ibidem dicit. Sap. X, 10: dedit illi scientiam sanctorum. Is. XXXIII, 6:
divitiae salutis sapientia et scientia.
Est tamen notandum quod sapientia et scientia inter septem dona spiritus sancti computantur, sicut habetur Is.
XI, 2. Unde apostolus signanter inter gratias gratis datas non ponit sapientiam et scientiam, sed sermonem
sapientiae et scientiae, quae pertinent ad hoc ut homo aliis persuadere valeat per sermonem, ea quae sunt
sapientiae et scientiae.
Principia autem doctrinae salutis sunt articuli fidei et ideo quantum ad hoc subditur alteri, scilicet datur, fides in
eodem spiritu.
Non autem hic accipitur pro fidei virtute, quia hoc commune est omnibus membris Christi, secundum illud Hebr.
XI, 6: sine fide impossibile est placere Deo. Sed accipitur pro sermone fidei, prout scilicet homo potest recte
proponere ea quae fidei sunt, vel pro certitudine fidei quam aliquis habet excellenter, secundum illud Matth. XV,
28: mulier, magna est fides tua.
Ea vero quae pertinent ad salutarem doctrinam non possunt confirmari seu probari ratione, quia rationem
humanam excedunt, secundum illud Eccli. III, 25: plurima supra sensum hominis ostensa sunt tibi.
Confirmantur seu probantur signo divino; unde et Moyses, mittendus ad populum Israel, signum accepit a Deo,
per quod confirmaret ea, quae ex parte Dei dicebat, ut patet Ex. IV, 1-9, sicut et signo regio confirmatur quod
aliquid sit de mandato regis.
Signum autem Dei sumitur uno quidem modo ab eo quod solus Deus facere potest, sicut sunt miracula, quae
apostolus hic in duo distinguit. Nam primo dicit alii, scilicet datur, gratia sanitatum, id est per quam alicuius
possit sanare infirmitatem, in uno, scilicet et eodem, spiritu. Ier. XVII, 14: sana me, Domine, et sanabor. Ex his
enim persuadetur aliquis, non solum propter magnitudinem facti, sed etiam propter beneficium.
Secundo autem dicit alii datur operatio virtutum, ex quibus aliquis persuadetur solum propter magnitudinem
facti, puta cum mare dividitur, ut legitur Ex. XIV, 21, vel quod sol et luna stetit in caelo, sicut legitur ios. X, 13.
Gal. III, 5: quis tribuit nobis spiritum, et operatur virtutes in nobis? alio autem modo accipitur signum divinum
ab eo quod solus Deus cognoscere potest.
Hoc autem est vel futurum contingens, secundum illud Is. XLI, 23: annuntiate quae ventura sunt, et sciemus quia
dii estis vos.
Et quantum ad hoc dicit alii, scilicet datur, prophetia, quae est divina revelatio inter eventus immobili veritate
denuntians. Ioel. II, 28: effundam de spiritu meo super omnem carnem, et prophetabunt filii vestri.
Aliud autem est cognitio humani cordis, secundum illud Ier. XVII, 9 s.: pravum est cor hominis et inscrutabile,
quis cognoscet illud? ego Dominus scrutans corda et probans renes.
Et quantum ad hoc subdit alii discretio spirituum, ut scilicet homo discernere possit, quo spiritu aliquis moveatur
ad loquendum vel operandum, puta utrum spiritu charitatis vel spiritu invidiae. I Io. IV, 1: nolite credere omni
spiritui, sed probate spiritus si ex Deo sunt.
Facultas autem persuasionem pronuntiandi consistit in hoc quod homo possit loqui intelligibiliter aliis. Quod
quidem impeditur dupliciter. Uno modo per diversitatem idiomatum. Contra quod remedium adhibetur per hoc
quod dicit alii, scilicet datur, genera linguarum, ut scilicet possit loqui diversis linguis, ut intelligatur ab
omnibus, sicut de apostolis legitur Act. II, 4, quod loquebantur variis linguis.
Alio modo per obscuritatem Scripturae inducendae.
Contra quod remedium datur per id quod subditur alii interpretatio sermonum, id est difficilium Scripturarum.
Dan. V, 16: audivi de te quod possis obscura interpretari.
Gen. XL, 8: numquid non Dei est interpretatio? deinde cum dicit haec autem omnia, etc., determinat auctorem
praedictarum gratiarum. Circa quod tres errores excludit.
72

