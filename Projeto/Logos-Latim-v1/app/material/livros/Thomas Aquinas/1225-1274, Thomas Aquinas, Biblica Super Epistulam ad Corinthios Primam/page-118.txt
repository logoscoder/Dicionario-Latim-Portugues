vos subditi, etc., Hebr. XIII, 17: obedite praepositis, etc.. Et omni cooperanti, Phil. IV, 3: adiuva eos qui mecum
laboraverunt.
Sap. III, 15: bonorum laborum gloriosus, etc..
Hic instruit eos quantum ad illos, qui praeeminent in ministeriis et potest dupliciter exponi. Uno modo ut dicatur
gaudeo autem in praesentia stephanae, fortunati, et achaici, qui sunt praesentes vobis, quorum praesentia est
vobis proficua. Quoniam ipsi id quod vobis deerat, suppleverunt, docendo vos. Et in hoc quidem refecerunt
spiritum meum, inquantum gaudeo de bono vestro, et spiritum vestrum, inquantum instructi estis. Phil. IV, 5:
gavisus sum valde, quia inveni, etc.. Et ideo, quia sic se habuerunt, ergo agnoscite, id est, honorate eos, etc..
Alio modo, ut dicatur: gaudeo in praesentia stephanae, fortunati, et achaici, quia scilicet personaliter mecum
sunt, et serviunt mihi, in quo supplent quod deerat vobis, id est, quod vos non poteratis mihi corporaliter
exhibere. In quo quidem refecerunt spiritum meum, inquantum mihi servierunt, et paverunt me, et vestrum,
inquantum de bono meo gaudetis, et ideo cognoscite, etc..
Salutant vos, etc.. Hic apostolus insinuat quid alii faciant Corinthiis.
Et circa hoc duo facit.
Primo insinuat quomodo salutentur ab aliis; secundo subdit suam salutationem, ibi salutatio mea, etc..
Circa primum tria facit. Primo insinuat quomodo salutat eos tota ecclesia Asiae in communi. Unde dicit salutant
vos omnes ecclesiae Asiae. Rom. Cap. Ult.: salutant vos omnes ecclesiae Christi.
Secundo quomodo salutant eos specialiter hospites Pauli. Unde dicit salutant vos in Domino multum, aquila, etc..
Isti erant hospites apostoli, et de his habetur Rom. XVI, 3 et Act. XVIII, 2 s..
Tertio quomodo salutant eos apostoli et familiares sui. Unde dicit salutant vos omnes fratres, qui scilicet mecum
sunt, phil.
Ult.: salutant vos qui mecum sunt fratres.
Ex quo ergo omnes salutant vos, et vos etiam salutate invicem in osculo sancto, non libidinoso, quo mulier
apprehensum deosculatur iuvenem, Prov. VII, 13, non fraudulento, quo Iudas osculatus est Christum, matth.
XXVI, 49.
Salutatio, etc.. Hic suam salutationem subdit, et circa hoc duo facit. Primo ponit titulum salutationis, dicens
salutatio mea, scilicet scripta est, manu mea Pauli. Et hoc faciebat in epistolis suis propter quosdam, qui sub
specie apostoli scribebant falsas litteras. Unde ut non deciperentur, postquam scripta erat epistola per aliquem, in
fine consequenter scribebat apostolus manu sua.
Secundo ponit ipsam salutationem, in qua, primo, male dicit malis, dicens si quis non amat, etc., anathema sit, id
est separatus vel excommunicatus; maranatha, id est Dominus veniet; quasi dicat: qui non amat Dominum
nostrum Iesum Christum, sit anathema in adventu Domini.
Sed numquid sunt excommunicandi omnes qui non sunt in charitate? respondeo. Dicendum, quod hoc
intelligitur, si quis non amat Dominum Iesum Christum, id est fidem Christi, et isti sunt haeretici et sunt
excommunicati. Vel si quis usque ad finem mortis non perseverat in amore Domini Iesu Christi, in adventu erit
separatus a bonis.
Secundo, benedicit bonis, bene optans eis, scilicet gratiam Christi, cum dicit gratia Domini nostri Iesu Christi. Et
hoc optans, optat eis omne bonum, quia in gratia Domini nostri Iesu Christi continetur omne bonum.
Optat etiam eis charitatem suam, dicens charitas mea, etc., ut vos invicem et Deum diligatis ea charitate qua ego
vos diligo, et non propter aliquod aliud nisi in Christo Iesu, id est propter amorem Christi.
Amen, id est fiat.

118

