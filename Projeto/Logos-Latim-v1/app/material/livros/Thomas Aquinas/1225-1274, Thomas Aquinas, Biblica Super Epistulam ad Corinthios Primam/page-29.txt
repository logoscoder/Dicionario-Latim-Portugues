Fideles autem, qui in omnibus intendunt honorem Dei, et utilitatem membrorum eius, secundum illud Lc. XII,
42: quis, putas, est fidelis servus et prudens, quem constituit Dominus super familiam suam? qui autem sunt
fideles divino iudicio manifestabuntur in futuro.
Sed Corinthii temere volebant discutere, qui dispensatores essent fideles vel infideles.
Et hoc est quod dicit hic, hoc est, inter vos, iam, id est, praesenti tempore, quaeritur, id est, discutitur, ut quis, id
est aliquis, inter dispensatores fidelis inveniatur. Iudicabant enim plures esse infideles, vix aliquem virum
putantes esse fidelem, secundum illud Prov. XX, 6: multi viri misericordes vocantur, virum autem fidelem quis
inveniet? deinde cum dicit mihi autem pro minimo est, ostendit se hoc iudicium reputare nihil, et circa hoc tria
facit.
Primo ponit, quod non curat circa hoc ab aliis iudicari, dicens mihi autem, qui sum minimus inter dispensatores,
pro minimo est, id est, minima bona reputo, ut a vobis iudicer, scilicet esse fidelis, vel infidelis.
Et ne putarent ab apostolo haec dici in eorum contemptum, ac si eorum iudicium despiceret, quasi vilium
personarum, subiungit aut ab humano intellectu, qui est dies hominis, secundum illud Io. XI, 9: qui ambulat in
die, non offendit, quia lucem huius mundi videt. Vel ad litteram aut ab humano die, id est, ab intellectu in hoc
tempore iudicantibus, quasi dicat: vestrum, vel quorumcumque hominum iudicium parum curo.
Ier. XVII, 16: diem hominis non desideravi, tu scis.
Est autem sciendum, quod de iudicio hominum dupliciter debet curari. Uno modo, quantum ad alios, qui ex
eorum bono, vel aedificantur, vel scandalizantur, et sic sancti non pro minimo, sed pro magno habent ab
hominibus iudicari, cum Dominus dicat Matth. V, 16: videant opera vestra bona, et glorificent patrem vestrum,
qui in caelis est.
Alio modo quantum ad seipsos, et sic non curant multum, quia nec gloriam humanam concupiscunt, secundum
illud I Thess. II, 6: neque gloriam ab hominibus quaerentes, neque aliquid a vobis, neque ab aliis. Neque
opprobrium hominis timent, secundum illud Is. LI, 7: nolite timere opprobrium hominum, et blasphemias eorum
ne timeatis. Unde apostolus signanter dicit mihi autem, etc., id est, quantum ad me pertinet, non autem id pro
nullo est, sed pro minimo, quia bona temporalia, inter quae bona fama computatur, non sunt nulla bona, sed
minima, ut Augustinus dicit in libro de libero arbitrio.
Unde et Sap. VII, 9: omne aurum in comparatione illius arena est exigua.
Secundo ostendit, quod neque seipsum iudicare praesumit, dicens sed neque meipsum iudico.
Videtur autem hoc esse contra id quod infra XI, 31 dicitur: si nosmetipsos diiudicaremus, non utique
iudicaremur. Debet ergo quilibet iudicare seipsum.
Sed sciendum est, quod iudicio discussionis, de quo apostolus hic loquitur, quilibet debet iudicare seipsum,
secundum illud Ps. Lxxvi, 7: exercitabar et scopebam spiritum meum, et similiter iudicio condemnationis et
reprehensionis in manifestis malis, secundum illud iob XIII, 15: arguam coram eo vias meas; sed iudicio
absolutionis non debet aliquis praesumere se iudicare ut innocentem; unde dicitur iob IX, 20: si iustificare me
voluero, os meum condemnabit me; si innocentem considero, pravum me comprobabit.
Cuius rationem assignat, dicens nihil mihi conscius sum, id est, non habeo alicuius peccati mortalis
conscientiam, secundum illud iob XXVII, 6: neque reprehendit me cor meum in omni vita mea. Sed non in hoc
iustificatus sum, id est, non sufficit ad hoc, quod me iustum pronunciem, quia possunt aliqua peccata in me
latere, quae ignoro, secundum illud Ps.: delicta quis intelligit? et iob IX, 21 dicitur: et si simplex fuero, hoc
ipsum ignorabit anima mea.
Tertio concludit cui hoc iudicium reservetur, dicens qui autem iudicat me Dominus est, id est, ad solum Deum
pertinet iudicare utrum sim fidelis minister an non; hoc enim pertinet ad intentionem cordis, quam solus Deus
ponderare potest, secundum illud Prov. XVI, 2: spirituum ponderator est Dominus. Et Ier. XVII, 9: pravum est
cor hominis et inscrutabile, quis cognoscet illud? ego Dominus probans renes et scrutans corda.
Deinde cum dicit itaque nolite, etc., concludit prohibitionem temerarii iudicii, et circa hoc tria facit.
Primo prohibet praevenire divinum iudicium, dicens: itaque exemplo meo qui neque meipsum iudico, neque ab
aliis iudicari curo, sed iudicium meum Deo reservo, nolite ante tempus iudicare, quia, ut dicitur eccle. VIII, 6,
omni negotio tempus est et opportunitas.
Quoadusque veniat Dominus, scilicet ad iudicandum, secundum illud Is. III, 14: Dominus ad iudicium veniet
cum senatoribus populi sui. Unde et Dominus dixit Matth. VII, 1: nolite iudicare. Sed hoc intelligendum est de
occultis; de manifestis autem iudicare commissum est a Deo hominibus, secundum illud Deut. I, 16: audite illos,
et quod iustum est iudicate.
Sunt enim aliqua manifesta non solum per evidentiam facti, sicut notoria, sed et propter confessionem, aut
testium probationem.
Occulta vero Deus suo reservat iudicio.
Sunt autem occulta nobis, quae latent in corde, vel etiam in abscondito fiunt, et de his dicitur in Ps. IV, 5: quae
dicitis in cordibus vestris, et in cubilibus vestris compungimini.
Unde homo quidem de his est temerarius iudex, sicut iudex delegatus, qui excedit formam mandati iudicii de
causa non sibi commissa.

29

