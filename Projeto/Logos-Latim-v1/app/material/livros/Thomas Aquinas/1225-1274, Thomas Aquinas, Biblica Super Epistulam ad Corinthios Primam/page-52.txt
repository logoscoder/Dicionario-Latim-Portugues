effundam spiritum meum super omnem carnem, et prophetabunt filii vestri. Unde signanter apostolus dicit vir
orans et prophetans. His enim duobus modis vir Deo tamquam iudici, vel Domino assistit.
Dicitur autem prophetans dupliciter. Uno modo inquantum homo aliis annuntiat, quae ei divinitus revelantur,
secundum illud Lc. I, 67 s.: zacharias pater eius impletus est spiritu sancto, et prophetavit, dicens: benedictus
Dominus Deus Israel, etc.. Alio modo dicitur homo prophetans, inquantum profert ea quae sunt aliis revelata;
unde illi qui in ecclesia dicunt prophetias, vel alias sacras Scripturas legunt, dicuntur prophetantes. Et sic
accipitur infra XIV, 4: qui prophetat, ecclesiam aedificat; et ita etiam hic accipitur.
Pertinet autem ad dignitatem viri (ut infra patebit) carere velamine capitis, et ideo dicit quod omnis vir orans, aut
prophetans velato capite, deturpat caput suum, id est, rem inconvenientem sibi agit.
Sicut enim in corpore pulchritudo dicitur ex debita proportione membrorum in convenienti claritate vel colore,
ita in actibus humanis dicitur pulchritudo ex debita proportione verborum vel factorum, in quibus lumen rationis
resplendet. Unde et per oppositum turpitudo intelligitur, quando contra rationem aliquid agitur, et non observatur
debita proportio in verbis et factis. Unde supra VII, 36 dictum est: si quis turpem se videri existimat, super
virgine sua, quod sit superadulta.
Sed contra hoc obiicitur: nam multi velato capite in ecclesia orant absque omni turpitudine secretius orare
volentes.
Dicendum est autem, quod duplex est oratio. Una privata, quam scilicet quis Deo offert in propria persona; alia
publica, quam quis offert Deo in persona totius ecclesiae, ut patet in orationibus, quae in ecclesia per sacerdotes
dicuntur, et de talibus orationibus apostolus hic intelligit.
Item obiicitur de hoc quod dicit Glossa, quod prophetans dicitur Scripturas reserans, et secundum hoc ille qui
praedicat, prophetat. Episcopi autem praedicant capite tecto mitra.
Sed dicendum est, quod ille qui praedicat vel docet in scholis, ex propria persona loquitur.
Unde et apostolus, Rom. II, 16, nominat evangelium suum, scilicet propter industriam qua utebatur in
praedicatione evangelii; sed ille, qui sacram Scripturam in ecclesia recitat, puta legendo lectionem, vel
epistolam, vel evangelium, ex persona totius ecclesiae loquitur. Et de tali prophetante intelligitur, quod hic
apostolus dicit.
Sed tunc remanet obiectio de his, qui cantant Psalmos in choro capite tecto.
Sed dicendum, quod Psalmi non cantantur, quasi ab uno singulariter se Deo praesentante, sed quasi a tota
multitudine.
Deinde cum dicit omnis autem mulier, etc., ponit admonitionem quantum ad mulieres, dicens omnis autem
mulier orans, aut prophetans, ut supra, non velato capite, quod repugnat propter conditionem eius, deturpat caput
suum, id est, rem inconvenientem facit circa sui capitis detectionem.
Sed contra hoc obiicitur, quia apostolus dicit I Tim. II, 12: docere in ecclesia mulieres non permitto. Quomodo
ergo competit mulieri, ut oret, aut prophetet publica oratione, aut doctrina? sed dicendum est, hoc intelligendum
esse de orationibus ac lectionibus, quas mulieres in suis collegiis proferunt.
Deinde cum dicit unum est enim, etc., probat admonitionem praedictam. Et primo inducit probationem, secundo
probationis iudicium auditoribus committit, ibi vos ipsi iudicate, etc..
Circa primum duo facit.
Primo inducit probationem, secundo excludit obiectionem, ibi verumtamen neque vir, etc..
Circa primum ponit triplicem probationem, quarum prima sumitur per comparationem ad humanam naturam;
secunda per comparationem ad Deum, ibi vir quidem non debet, etc.; tertia per comparationem ad Angelos, cum
dicit et propter Angelos.
Circa primum considerandum est, quod natura, quae caeteris animalibus providit auxilia sufficientia vitae,
hominibus praebuit ea imperfecta, ut per rationem, arte, usu, manu sibi ea perficerent, sicut tauris dedit cornua ad
defensionem, homines autem arma defensionis sibi praeparant manuali artificio rationis. Et inde est, quod ars
imitatur naturam, et perficit ea quae natura facere non potest. Sic igitur ad tegumentum capitis natura homini
dedit capillos. Sed quia hoc tegumentum insufficiens est, per artem praeparat homo sibi aliud velamen.
Eadem igitur ratio est de velamine naturali capillorum, et de velamine artificiali. Naturale autem est mulieri,
quod comam nutriat.
Habet enim ad hoc dispositionem naturalem, et ulterius inclinatio quaedam inest mulieribus ad comam
nutriendam. In pluribus enim hoc accidit, quod mulieres magis student ad nutriendam comam, quam viri.
Videtur ergo conditioni mulierum conveniens esse, quod magis utantur artificiali velamine capitis, quam viri.
Circa hoc ergo tria facit. Primo ponit convenientiam velaminis naturalis et artificialis, dicens: dictum est mulier
non velans caput, deturpat caput suum, unum est enim, scilicet unius rationis, privari scilicet velamine artificiali,
ac si decalvetur, id est, ac si privetur naturali velamine capillorum, quod in poenam quibusdam praedicitur Is. III,
17: decalvabit Dominus verticem filiarum sion, et crinem earum nudabit.
Secundo ducit ad inconveniens, dicens nam et si non velatur mulier, tondeatur, quasi dicat: si abiicit velamen
artificiale, abiiciat pari ratione etiam naturale, quod est inconveniens.
Sed contra hoc videtur esse, quod sanctimoniales tondentur.

52

