Dictum est autem supra quod superaedificatio potest intelligi, et quantum ad opera quae unusquisque
superaedificat fidei fundamento, et quantum ad doctrinam quam aliquis doctor vel praedicator superaedificat in
fundamento fidei ab apostolis fundatae.
Unde ista diversitas quam hic apostolus tangit, ad utramque superaedificationem referri potest.
Quidam ergo referentes haec ad superaedificationem operum, dixerunt quod per aurum, et argentum, et lapides
pretiosos intelliguntur bona, quae quis fidei superaddit.
Sed per lignum, foenum, et stipulam debent intelligi peccata mortalia quae quis facit post fidem susceptam. Sed
ista expositio penitus stare non potest.
Primo quidem quia peccata mortalia sunt opera mortua, secundum illud Hebr. IX, 14: mundabit conscientias
nostras ab operibus mortuis. In hoc autem aedificio nihil aedificatur nisi vivum, secundum illud I Petr. II, 5: et
ipsi tamquam lapides vivi superaedificamini.
Unde qui cum fide habet peccata mortalia, non superaedificat, sed magis destruit vel violat, contra quem dicitur
infra: si quis templum Dei violaverit, disperdet illum Deus.
Secundo, quia peccata mortalia magis comparantur ferro, vel plumbo, vel lapidi, tum propter gravitatem, tum
quia etiam non renovantur per ignem, sed semper in eo manent in quo sunt: peccata vero venialia comparantur
ligno, foeno et stipulae, tum propter levitatem, tum etiam quia ab eis aliquis de facili expurgatur per ignem.
Tertio, quia secundum hanc expositionem videtur sequi, quod ille qui moritur in peccato mortali, dummodo
fidem retineat, finaliter salutem consequatur, licet primo aliquas poenas sustineat. Sic enim sequitur: si cuius
opus arserit, detrimentum patietur, ipse autem salvus erit, sic tamen quasi per ignem.
Quod quidem contrariatur manifeste sententiae apostoli qua dicitur infra VI, 9 s.: neque fornicarii, neque idolis
servientes, etc.
Regnum Dei possidebunt; et Gal. V, 21: qui talia agunt, regnum Dei non possidebunt.
Non est autem alicui salus nisi in regno Dei.
Nam qui ab eo excluduntur, mittuntur in ignem aeternum, ut dicitur Matth. XXV, 41.
Quarto quia fides non potest dici fundamentum, nisi quia per eam Christus habitat in nobis, cum supra dictum sit
quod fundamentum est ipse Christus Iesus. Non enim habitat Christus in nobis per fidem informem, alioquin
habitaret in Daemonibus, de quibus scriptum est Iac. II, 19: et Daemones credunt et contremiscunt. Unde quod
dicitur Eph. III, 17, habitare Christum per fidem in cordibus nostris, oportet intelligi de fide per charitatem
formata, cum scriptum sit I Io. IV, 16: qui manet in charitate in Deo manet, et Deus in eo. Haec est fides quae
per dilectionem operatur, ut dicitur infra XIII, 4: charitas non agit perperam. Unde manifestum est quod illi qui
operantur peccata mortalia, non habent fidem formatam, et ita non habent fundamentum.
Oportet ergo intelligere quod tam ille qui superaedificat fundamento aurum, argentum, lapides pretiosos, quam
etiam ille qui superaedificat lignum, foenum, stipulam, vitet peccata mortalia.
Ad horum ergo distinctionem intelligendum est, quod actus humani ex obiectis speciem habent.
Duplex est autem obiectum humani actus, scilicet res spiritualis et res corporalis, quae quidem obiecta differunt
tripliciter. Primo quidem quantum ad hoc quod res spirituales sunt perpetuae, res autem corporales sunt
transitoriae. Unde II Cor. IV, 18: quae videntur, temporalia sunt; quae autem non videntur, aeterna. Secundo,
quantum ad hoc quod res spirituales in seipsis claritatem habent, secundum illud Sap. VI, 13: clara est et quae
numquam marcescit sapientia. Res corporales obscuritatem habent ex materia.
Unde dicitur Sap. II, 5: umbrae transitus est tempus nostrum. Tertio, quantum ad hoc quod res spirituales sunt
pretiosiores et nobiliores rebus corporalibus; unde Prov. III, 15 dicitur de sapientia: pretiosior est cunctis opibus;
et Sap. VII, 9: omne aurum in comparationem illius, arena est exigua, et tamquam lutum aestimabitur argentum
in conspectu illius.
Et ideo opera quibus homo innititur rebus spiritualibus et divinis comparantur auro, argento et lapidi pretioso,
quae sunt solida, clara et pretiosa. Ita tamen quod per aurum designentur ea quibus homo tendit in ipsum Deum
per contemplationem et amorem; unde dicitur Cant. V, 11: caput eius aurum optimum. Caput enim Christi est
Deus, ut dicitur I Cor. XI, 3. De quo auro dicitur Apoc. III, 18: suadeo tibi emere a me aurum ignitum, id est
sapientiam cum charitate. Per argentum significantur actus, quibus homo adhaeret spiritualibus credendis, et
amandis, et contemplandis; unde in Glossa refertur argentum ad dilectionem proximi, propter quod et in Psalmo
LXVII, 14 pennae columbae describuntur deargentatae, cuius superior pars, id est, posteriora describuntur esse
in pallore auri. Sed per lapides pretiosos designantur opera diversarum virtutum, quibus anima humana ornatur;
unde dicitur Eccli. L, 10: quasi vas auri solidum ornatum omni lapide pretioso. Vel etiam mandata legis Dei,
secundum illud Ps. Cxviii, 127: dilexi mandata tua super aurum et topazion.
Opera vero humana quibus homo intendit rebus corporalibus procurandis, comparantur stipulae, quae vilia sunt,
namque fulgent et facile comburuntur; habent tamen quosdam gradus, prout quaedam sunt aliis stabiliora,
quaedam vero facilius consumptibilia; nam ipsi homines inter creaturas carnales et digniores sunt, et per
successionem conservantur.
Unde comparantur lignis, secundum illud iudic. IX, 8: ierunt ligna sylvarum ut eligerent super se regem. Caro
autem hominis facilius corrumpitur per infirmitatem et mortem; unde comparatur foeno, secundum illud Is. XL,

23

