Et hoc praecipue verificatur quantum ad cognitionem Dei, secundum illud iob XXXVI, 26: ecce Deus magnus
vincens scientiam nostram; et XXVI, 14: ecce haec ex parte dicta sunt viarum eius.
Proponit etiam imperfectionem prophetiae, cum subdit et ex parte id est imperfecte, prophetamus. Est enim
prophetia cognitio cum imperfectione, ut dictum est. Tacet autem de dono linguarum, quod est imperfectius his
duobus, ut infra XIV, 2 patebit.
Secundo ponit maiorem, dicens cum autem venerit quod perfectum est, id est, perfectio gloriae, evacuabitur quod
ex parte est, id est, omnis imperfectio tolletur.
De qua perfectione dicitur I Petr. Cap. Ult.: modicum passos ipse perficiet.
Sed secundum hoc videtur, quod etiam charitas evacuetur per futuram gloriam, quia ipsa est imperfecta in statu
viae per comparationem ad statum patriae.
Dicendum ergo, quod imperfectio dupliciter se habet ad id quod dicitur imperfectum.
Quandoque enim est de ratione eius, quandoque vero non, sed accidit ei; sicut imperfectio est de ratione pueri,
non autem de ratione hominis, et ideo, adveniente perfecta aetate, cessat quidem pueritia: sed humanitas fit
perfecta. Imperfectio est ergo de ratione scientiae, prout hic de Deo habetur, inquantum scilicet cognoscitur ex
sensibilibus; et similiter de ratione prophetiae, inquantum est cognitio figuralis et in futurum tendens.
Non est autem de ratione charitatis ad quam cognitum bonum diligere pertinet. Et ideo superveniente perfectione
gloriae, cessat prophetia et scientia; charitas autem non cessat, sed magis perficitur, quia quanto perfectius
cognoscetur Deus, tanto etiam perfectius amabitur.
Deinde cum dicit cum essem parvulus, etc., manifestat ea quae praemissa sunt.
Et primo manifestat maiorem, scilicet quod veniente perfecto cessat imperfectum; secundo manifestat minorem,
scilicet quod scientia, et prophetia sint imperfecta, ibi videmus nunc, etc..
Ostendit autem primum per similitudinem perfecti et imperfecti, quod invenitur in aetate corporali.
Unde et primo describit imperfectum aetatis corporalis, dicens cum essem parvulus, scilicet aetate, loquebar ut
parvulus, id est prout congruit parvulo, scilicet balbutiendo.
Unde propter naturalem defectum locutionis, qui est in parvulis, commendatur sapientia quod linguas infantium
facit disertas, Sap. X, 21; et ut parvulus loquitur, qui vana loquitur.
Ps. XI, 3: vana locuti sunt unusquisque ad proximum suum.
Quantum vero ad iudicium subdit sapiebam ut parvulus, id est, approbabam vel reprobabam aliqua stulte, ut
faciunt parvuli, qui quandoque pretiosa contemnunt, et vilia appetunt, ut dicitur Prov. I, 22: usquequo, parvuli,
diligitis infantiam, et stulti ea quae sunt sibi noxia cupient? sapiunt ergo ut parvuli, qui, spiritualibus contemptis,
terrenis inhaerent; de quibus dicitur Phil. III, 19: gloria in confusione eorum, qui terrena sapiunt.
Quantum autem ad rationis discursum, dicit cogitabam ut parvulus, id est aliqua vana.
Unde et in Ps. Xciii, 11 dicitur: Dominus scit cogitationes hominum, quoniam vanae sunt.
Et videtur apostolus ordine praepostero haec tria ponere. Nam locutio praeexigit iudicium sapientiae: iudicium
vero praesupponit cogitationes rationis. Et hoc satis congruit imperfectioni puerili, in qua est locutio sine iudicio,
et iudicium sine deliberatione.
Potest autem referri, quod dicit loquebar ut parvulus, ad donum linguarum; cum dicit sapiebam ut parvulus, ad
donum prophetiae; quod autem subdit cogitabam ut parvulus, ad donum scientiae.
Secundo ponit id quod pertinet ad perfectionem aetatis, dicens quando autem factus sum vir, id est quando
perveni ad perfectam et virilem aetatem, evacuavi, id est abieci, quae erant parvuli; quia, ut dicitur Is. Lxv, 20,
puer centum annorum morietur, et peccator centum annorum maledictus erit.
Et est attendendum, quod apostolus hic comparat statum praesentem pueritiae propter imperfectionem; statum
autem futurae gloriae propter perfectionem, virili aetati.
|#4 Lectio 4
Hic loquitur de visione, quae est cognitio Dei. Unde omnia praecedentia dona evacuanda, sunt intelligenda
secundum quod ordinantur ad cognitionem Dei.
Circa hoc duo facit.
Primo enim probat id quod intendit in generali; secundo in speciali de seipso, ibi nunc cognosco, etc..
Dicit ergo: dixi quod ex parte cognoscimus, quia nunc videmus per speculum in aenigmate, sed tunc, scilicet in
patria videbimus facie ad faciem.
Ubi primo considerandum est, quid sit videre per speculum in aenigmate; secundo quid sit videre facie ad
faciem.
Sciendum est ergo, quod sensibile aliquid potest tripliciter videri, scilicet aut per sui praesentiam in re vidente,
sicut ipsa lux, quae praesens est oculo; aut per praesentiam suae similitudinis in sensu immediate derivatam ab
ipsa re, sicut albedo quae est in pariete videtur, non existente ipsa albedine praesentialiter in oculo, sed eius
similitudine, licet ipsa similitudo non videatur ab eo; aut per praesentiam similitudinis non immediate derivatae
ab ipsa re, sed derivatae a similitudine rei in aliquid aliud, sicut cum videtur aliquis homo per speculum. Non
enim similitudo hominis immediate est in oculo, sed similitudo hominis resultantis in speculo.

83

