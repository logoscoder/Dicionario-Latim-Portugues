Circa primum considerandum est quod aliqui argumentum suae lasciviae sumunt ex ordinatione Dei. Qui enim
fornicantur, utuntur suo corpore ad usum a Deo institutum. Sed hoc excludit, dicens quod esca est ordinata ad
ventrem, et venter ad escas, corpus autem hominis non fornicationi, id est, non est ordinatum ad fornicandum,
sed Domino, id est, ad hoc est ordinatum, ut sit Domini nostri Iesu Christi, et Dominus corpori, id est, Dominus
Iesus Christus ad hoc datus est hominibus, ut humana corpora suae gloriae conformet, secundum illud Phil. III,
21: reformabit corpus humilitatis nostrae, configuratum corpori claritatis suae.
Sed contra hoc videtur esse quod sicut venter ordinatus est a Deo ad usum ciborum; ita quaedam membra
humani corporis sunt ordinata a Deo ad usum generationis, quibus fornicatio exercetur.
Sed attendenda est differentia quantum ad duo. Primo quidem quod apostolus supra locutus est de uno corporis
membro, scilicet de ventre, hic autem loquitur de toto corpore, quod sicut non est ordinatum ad fornicandum, ita
nec ad escas sumendum; sed potius usus escarum est propter corpus, corpus autem propter animam, a qua
percipit vitam secundum eius conditionem. Et quia omnia ordinantur in Deum sicut in finem, ideo corpus debet
esse subiectum Domino et ei dedicatum.
Et quia supra locutus est de usu escarum in communi absque inordinatione, fornicatio autem est usus inordinatus
ex membro fornicatoris.
Unde nec ipsa membra sunt propter fornicationem, sed propter usum generationis ordinata ratione, cui omnia
membra corporis deservire debent, sicut etiam venter non propter crapulam et ebrietatem, sed propter
convenientem usum ciborum.
Deinde, cum dicit Deus vero, etc., ponit finem ordinationis praedictae.
Et primo ponit quid Deus circa Dominum fecerit, dicens Deus vero et Dominum, scilicet Dominum Iesum
Christum, suscitavit a mortuis, a quo ipse Christus petit in Ps. XL, 11: tu autem, Domine, miserere mei, et
resuscita me. Deus autem est et pater, et filius, et spiritus sanctus, unde et ipse Christus, qui est filius Dei, se
suscitavit, et sua virtute resurrexit, secundum illud Ps. III, 6: ego dormivi, et soporatus sum, et exsurrexi, quia
Dominus suscepit me; et II Cor. Cap. Ult.: si crucifixus est ex infirmitate, sed vivit ex virtute Dei.
Secundo ponit quid circa nos facturus sit, dicens quod nos suscitabit Deus per virtutem suam, per quam scilicet
Christum suscitavit, secundum illud Rom. VIII, 11: qui suscitavit Iesum Christum a mortuis, vivificabit et
mortalia corpora vestra.
Et est advertendum, quod supra de escis et ventre loquens, quae pertinent ad usum animalis vitae, dixit eas a Deo
destruendas; nunc autem loquens de corpore et Domino, facit mentionem de resurrectione, quia scilicet animali
vita cessante natura corporis in melius reformabitur. Unde patet quod non est utendum corpore ad fornicationem,
quae impedit futuram incorruptionem, secundum illud Gal. Cap. Ult.: qui seminat in carne, de carne et metet
corruptionem.
Deinde, cum dicit nescitis, etc., ponit secundam rationem, quae sumitur ex affinitate humani corporis ad
Christum, quae talis est: membra hominis fornicantis sunt membra meretricis; sed membra hominis sunt membra
Christi; ergo per fornicationem fiunt membra Christi membra meretricis, quod est inconveniens.
Circa quod quatuor facit. Primo ponit maiorem, dicens an nescitis quoniam corpora vestra sunt membra Christi?
quasi dicat: hoc non debetis nescire, quia quicumque estis regenerati in Christo, membra Christi estis effecti,
secundum illud infra XII, 27: vos estis corpus Christi, et membra de membro.
Et hoc non solum quantum ad animas quae ab eo iustificantur, sed etiam quantum ad corpora quae ab eo
resuscitabuntur, ut dictum est.
Secundo ponit conclusionem, dicens tollens ergo membra Christi, id est, iuste subtrahens servitio Christi, cui
debent deputari (secundum illud Rom. VI, 13: exhibeatis membra vestra, arma iustitiae, Deo), faciam, scilicet
eadem, membra meretricis esse fornicando? absit: hoc enim est horrendum sacrilegium. Unde dicitur Mal. II, 11:
contaminavit Iudas sanctificationem Domini quam dilexit, et habuit filiam Dei alieni.
Tertio ponit minorem, dicens an nescitis quia qui adhaeret meretrici, scilicet fornicando, unum corpus efficitur?
scilicet per immundam commixtionem.
Et ad hoc probandum, inducit auctoritatem Genesis, dicens: inquit, enim Scriptura, scilicet Gen. II, 24: erunt duo,
scilicet vir et mulier, in carne una, id est, per mixtionem carnalem una caro efficiuntur, et sic membra unius fiunt
membra alterius. Sunt enim haec verba Adae de viro et uxore loquentis, quae apostolus hic etiam ad
fornicationem refert, quia secundum speciem naturae non differunt utriusque actus.
Est autem intelligendum, quod, sicut dicit Philosophus in libro de generatione animalium, in masculo est
principium activum generationis, in foemina est passivum. Et sicut in planta, cuius vita principaliter ordinatur ad
generationem, semper est unum corpus, in quo utrumque principium unitur; ita in animalibus quae ordinantur ad
altiores actus vitae, non semper est unum corpus habens haec duo principia, sed ex duobus fit unum in actu
generationis. Quod quidem non est tantum viri, quia, sicut infra cap. VII, 4 dicitur, vir non habet potestatem sui
corporis, sed mulier.
Secundo probat minorem, dicens qui autem adhaeret Domino, etc., scilicet per fidem et charitatem, est unus
spiritus cum illo, quia scilicet unitur ei unitate spirituali, non corporali. Unde et Rom. VIII, 9 dicitur: si quis
spiritum Christi non habet, hic non est eius; et Io. XVII, 21 s.: ut sint unum in nobis, sicut nos unum sumus,

44

