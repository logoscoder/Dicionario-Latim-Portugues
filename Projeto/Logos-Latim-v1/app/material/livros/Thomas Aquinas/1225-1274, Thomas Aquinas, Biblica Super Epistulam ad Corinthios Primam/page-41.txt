in rebus divinis, quibus est reverentia exhibenda, qui in rebus temporalibus non occupantur, ut solis spiritualibus
vacent. Et hoc est quod subditur ad verecundiam vestram dico; secundum aliam litteram: ad reverentiam
vestram. Unde et apostoli dixerunt act. VI, 2: non est aequum relinquere nos verbum Dei, et ministrare mensis.
Postmodum autem redit ad id quod supra reprehenderat, scilicet quod Corinthii sub infidelibus iudicibus
litigabant, dicens sic non est inter vos sapiens quisquam, scilicet in rebus temporalibus, quem supra
contemptibilem dixit.
Unde alia non mutantur a prima expositione, quae tamen videtur esse magis litteralis.
|#2 Lectio 2
Postquam apostolus reprehendit Corinthios de hoc quod coram infidelibus iudicibus litigabant, hic reprehendit
eos quantum ad ipsa iudicia. Et circa hoc duo facit.
Primo ponit in quo peccabant circa iudicia; secundo manifestat quod dixerat, ibi an nescitis, etc..
Circa primum duo facit.
Primo reprehendit in eis circa iudicia id quod est licitum, sed non expediens; secundo id quod est penitus
illicitum, ibi sed et vos, etc..
Circa primum duo facit: primo ponit reprehensionem; secundo removet excusationem, ibi quare non magis, etc..
Dicit ergo primo: dictum est, quod frater cum fratre in iudicio contendit, quod non solum malum est quod apud
infideles contenditis, sed iam quidem, post conversionem vestram, omnino delictum est in vobis, id est, ad
delictum vobis reputatur, quod iudicia habetis inter vos, inter quos scilicet debet esse pax: quia, ut dicitur II Tim.
II, 24, servum Domini non oportet litigare, sed mansuetum esse ad omnes.
Apparet autem ex hoc, ut dicit hic Glossa Augustini, quod peccatum est iudicium habere contra aliquem, sed hoc
videtur esse falsum: quia si peccatum est iudicium habere, videtur sequi quod etiam peccatum sit iudices
constituere, cum hoc sit occasionem dare iudicium habentibus, cum tamen dicatur Deut. I, 16: audite illos, et
quod iustum est iudicate, et postea subditur, quia Dei iudicium est.
Solvitur enim in Glossa quod infirmis permittitur in iudicio sua repetere, non autem perfectis: quibus licet sua
repetere, sed non in iudicio.
Est autem sciendum hic, quod aliquid est perfectis illicitum, aliquid autem omnibus.
Perfecti quidem proprium non habent, secundum illud Matth. XIX, 21: si vis perfectus esse, vade et vende omnia
quae habes, et da pauperibus, et veni, sequere me; et ideo non licet eis in iudicio repetere quasi propria, cum eis
non liceat habere proprium, licet tamen eis in iudicio repetere ea quae sunt communia.
Non enim hoc faciendo peccant, sed magis merentur.
Est enim opus charitatis defendere vel recuperare res pauperum, secundum illud Ps. Lxxxi, 4: eripite pauperem,
et egenum de manu peccatoris liberate.
Sed iudicium adversus aliquem est illicitum omnibus quantum ad tria. Primo quidem quantum ad causam ex qua
aliquis iudicium habet, puta ex cupiditate et avaritia.
Unde, Lc. XII, 13, cum quidam de turba Domino dixisset: dic fratri meo ut dividat mecum haereditatem,
Dominus dixit: quis me constituit iudicem ad dividendum inter vos? postea subdit: videte et cavete ab omni
avaritia.
Secundo quantum ad modum iudicii, quia scilicet cum contentione et detrimento pacis iudicium prosequuntur; ut
enim dicitur iac. III, 16, ubi zelus et contentio, ibi inconstantia et omne opus pravum. Et hoc videtur apostolus in
eis reprehendere, ut patet ex hoc quod supra dixit: frater cum fratre in iudicio contendit.
Tertio ex perversitate iudicii, puta cum aliquis iniuste et fraudulenter in iudicio procedit, secundum illud Is. X, 2:
ut opprimerent pauperem, et vim facerent causae humilium populi mei. Et hoc etiam apostolus in eis reprehendit,
ut patet per id quod subdit: sed vos iniuriam facitis.
Quarto propter scandalum quod sequitur.
Unde et Dominus mandat, Matth. V, 40: qui vult tecum in iudicio contendere, et tunicam tuam tollere, dimitte ei
et pallium.
Ex charitate vero, sua in iudicio repetere licitum est. Unde Gregorius dicit in moralibus: cum curam rerum nobis
necessitas imponit, quidam dum ea repetunt, solummodo sunt tolerandi: quidam vero servata charitate sunt
prohibendi, scilicet ne rapientes non sua, semetipsos perdant.
Deinde cum dicit quare non magis, etc., tollit excusationem.
Possent enim dicere: necessitas nos inducit ad iudicia habenda, ut scilicet resistamus iniuriis et fraudibus
aliorum; sed hoc excludit, subdens, quantum ad primum, quare non magis iniuriam, scilicet manifestam,
accipitis, scilicet patienter sustinendo, secundum illud quod Dominus dicit, Matth. V, 39: si quis te percusserit in
maxillam, praebe ei et alteram.
Quantum vero ad secundum subdit quare non magis fraudem patimini, id est, dolosam seductionem, secundum
illud Matth. V, 41: si quis te angariaverit mille passus, vade cum illo et alia duo. Sed, sicut Augustinus dicit in
libro de sermone Domini in monte, haec praecepta Domini non sunt semper observanda in executione operis, sed
semper sunt habenda in praeparatione animi, ut scilicet simus parati hoc facere vel sustinere potius, quam aliquid
agere contra charitatem fraternam.
41

