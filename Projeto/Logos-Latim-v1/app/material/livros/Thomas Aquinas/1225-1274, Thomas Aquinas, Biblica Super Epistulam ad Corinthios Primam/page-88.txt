prophetia est divina inspiratio rerum futura immobili veritate denuntians. Eccli. XXIV, 46: adhuc doctrinam
quasi prophetiam effundam, etc..
Vel est de agendis moralibus, et hoc pertinet ad doctrinam; et ideo dicit aut in doctrina.
Rom. XII, 7: qui docet in doctrina.
Prov. XIII, 15: doctrina bona dabit gratiam.
Alio modo possunt haec distingui penes diversos modos acquirendi cognitionem.
Et sic sciendum est quod omnis cognitio aut est a supernaturali principio, scilicet Deo, aut naturali, scilicet
lumine naturali intellectus nostri.
Si autem a supernaturali principio, scilicet lumine divino infuso, hoc potest esse dupliciter, quia aut infunditur
subito cognitio, et sic est revelatio; aut infunditur successive, et sic est prophetia, quam non subito habuerunt
prophetae, sed successive et per partes, ut eorum prophetiae ostendunt.
Si vero cognitio acquiratur a naturali principio, hoc est aut per studium proprium, et sic pertinet ad scientiam; aut
traditur ab alio, et sic pertinet ad doctrinam.
Tamen quae sine anima, etc.. Hic ostendit idem per exempla sumpta ex rebus inanimatis, scilicet per instrumenta
quae videntur vocem habere. Et primo per instrumenta gaudii; secundo per instrumenta pugnae, ibi etenim si
incertam, etc..
Dicit ergo: hoc non solum patet per ea quae supra dicta sunt, sed etiam quantum ad ea, quae sine anima vocem
dant, quod loqui linguis non solum non prodest aliis. Et quae sine anima sunt vocem dantia.
Contra. Vox est sonus ab ore animalis prolatus, naturalibus instrumentis formatus.
Non ergo ea quae sunt sine anima dant vocem.
Dicendum est quod licet vox non sit nisi animalium, tamen potest dici per quamdam similitudinem, scilicet
secundum quod quaedam, sicuti instrumenta, habent quamdam consonantiam et melodiam, et ideo de illis facit
mentionem, scilicet de cithara, quae dat vocem tactu, et tibia, quae flatu.
Si ergo haec dant vocem sine distinctione, quomodo scietur, etc.. Cum enim homo per instrumenta aliquid
intendat exprimere, scilicet aliquos cantus, qui ordinantur vel ad fletum, vel ad gaudium, Is. XXX, 29: canticum
erit vobis sicut vox sanctificatae solemnitatis et laetitia cordis, sicut qui pergit cum tibia, ut intret in montem
Domini, vel etiam ad lasciviam, non poterit diiudicari ad quid canitur tibia, aut ad quid cithara, si sonus sit
confusus et indistinctus. Ita si homo loquitur linguis, et non interpretatur, non poterit sciri quid velit dicere.
Etenim si incertam vocem dederit, etc.. Hic ostendit idem per exempla inanimatorum, scilicet per instrumenta ad
pugnam ordinata.
Et sumitur haec similitudo ex Lib. Num. X, 1-10. Ibi enim legitur quod Dominus praecepit Moysi ut faceret duas
tubas argenteas, quae essent ad conveniendum populum, ad movendum castra et ad pugnandum. Et pro quolibet
istorum habebant certum modum tubandi, quia aliter dabant vocem quando debebant convenire ad Concilium,
aliter quando movebant castra, et aliter quando pugnabant.
Et ideo arguit apostolus quod sicut si tuba det incertam vocem, id est indistinctam, nescitur utrum se debeant
parare ad bellum; et ita vos, si loquimini tantum linguis, nisi distinctum sermonem dicatis interpretando, vel
exponendo, non poterit quis scire quid loquamini. Per tubam potest intelligi praedicator. Is. LVIII, 1: quasi tuba
exalta vocem tuam, etc..
Ratio autem quare non potest sciri quid loquamini est quia eritis in aera loquentes, id est, inutiliter. Supra IX, 26:
sic pugno non quasi aera verberans, etc..
Tam multa, etc.. Hic sumit exemplum a diversis linguis loquentium.
Et circa hoc tria facit.
Primo ostendit diversitatem linguarum; secundo inutilitatem loquentium sibi ad invicem in linguis extraneis, ibi
si ergo nesciero, etc.; tertio concludit quod intendit ibi sic et vos quoniam aemulatores, etc..
Dicit ergo primo. Multae et diversae linguae in mundo sunt, et quilibet potest loqui quacumque vult; si tamen
non loquatur determinate, non intelligitur. Et hoc est quod dicit tam multa, etc..
Hoc potest dupliciter exponi, quia potest continuari cum praecedentibus, ut dicatur: eritis in aera loquentes, et
tam multa, ut puta, etc., quasi dicat: ideo in aera, id est, inutiliter loquimini omnibus linguis, quia loquimini sine
intellectu, quae tamen proprias significationes vocum ad hoc habent, ut intelligantur.
Nihil enim sine voce est.
Vel potest sic punctuari: eritis in aera loquentes.
Tam multa, ut puta, sunt genera linguarum, id est singulis linguis.
Si ergo nesciero, etc.. Hic ostendit horum inutilitatem. Et hoc est quod dicit: si loquar omnibus linguis, sed si
nesciero virtutem vocis, id est significationem vocis, ero cui loquar barbarus. Ier. V, 15: adducam super te
gentem de longinquo, gentem cuius ignoras linguam.
Nota quod barbari, secundum quosdam, dicuntur illi, quorum idioma discordat omnino a Latino. Alii vero dicunt
quod quilibet extraneus est barbarus omni alii extraneo, quando scilicet non intelligitur ab eo.
Sed hoc non est verum, quia, secundum Isidorum, barbaria est specialis natio. Col. III, 11: in Christo Iesu non est
barbarus et Scytha, etc.. Sed secundum quod verius dicitur, barbari proprie dicuntur illi, qui in virtute corporis

88

