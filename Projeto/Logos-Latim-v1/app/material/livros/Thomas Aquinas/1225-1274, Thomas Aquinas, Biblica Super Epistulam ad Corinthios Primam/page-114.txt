Sed contra hoc est, quia videtur impossibile quod corruptibile hoc induat incorruptionem, id est, quod corpora
resurgant eadem numero, quia impossibile est ea, quae differunt genere vel specie, esse eadem numero; sed
corruptibile et incorruptibile non solum differunt specie, sed genere; ergo impossibile est quod corpora
resurgentium sint incorruptibilia, et remaneant eadem numero.
Praeterea, Philosophus dicit, quod impossibile est quod illa quorum substantia corruptibilis mota est,
reintegrentur eadem numero, sed eadem specie; substantia autem corporum humanorum est corruptibilis, ergo
impossibile est reintegrari eadem numero.
Respondeo. Dicendum est, ad primum, quod unumquodque consequitur genus et speciem ex sua natura et non ex
aliquo extrinseco suae naturae, et ideo dico, quod si resurrectio corporum futura esset ex principiis naturae
corporum, impossibile esset quod corpora resurgerent eadem numero. Sed dico quod incorruptio corporum
resurgentium dabitur ab alio principio, quam a natura ipsorum corporum, scilicet a gloria animae, ex cuius
beatitudine et incorruptione, tota beatitudo et incorruptio corporum derivabitur.
Sicut ergo eiusdem naturae et idem numero est liberum arbitrium, modo dum est volubile ad utramque partem et
cum erit firmatum in fine ultimo, ita et eiusdem naturae et idem numero erit corpus, quod modo est corruptibile
et tunc, quando per liberum arbitrium firmatum erit per gloriam animae, erit incorruptibile.
Ad secundum dicendum, quod ratio Philosophi procedit contra illos, qui ponebant omnia, in istis inferioribus,
causari ex motu corporum caelestium, et quod revolutis eisdem revolutionibus corporum superiorum,
sequebantur iidem effectus numero, qui aliquando fuerant. Unde dicebant quod adhuc Plato idem numero leget
Athenis et quod habebit easdem scholas, et eosdem auditores quos habuit. Et ideo Philosophus contra eosdem
arguit, quod licet idem caelum numero, et idem sol sit in eisdem revolutionibus, tamen effectus, qui inde
proveniunt non consequuntur identitatem numero, sed specie, et hoc secundum viam naturae.
Similiter dico, quod si corpora induerent incorruptionem, et surgerent secundum viam naturae, quod non
resurgerent eadem numero, sed eadem specie. Sed cum reintegratio et resurrectio, sicut dictum est, fiant virtute
divina, dicimus quod corpora erunt eadem numero, cum neque principia individuantia huius hominis sint aliud,
quam haec anima, et hoc corpus. In resurrectione autem redibit et anima eadem numero, cum sit incorruptibilis,
et hoc corpus idem numero ex eisdem pulveribus, in quibus resolutum fuit, ex virtute divina reparatum, sic erit
idem homo numero resurgens.
Nec facio vim in formis intermediis, quia non pono esse aliquam aliam formam substantialem in homine, nisi
animam rationalem, a qua habet corpus humanum quod sit animatum natura sensibili et vegetabili et quod sit
rationale. Formae vero accidentales nihil impediunt identitatem numeralem quam ponimus.
Consequenter cum dicit cum autem corruptibile, etc., confirmat quod dixerat per auctoritatem.
Et circa hoc duo facit.
Primo ponit auctoritatem; secundo ex ea concludit tria, ibi ubi enim est, mors, etc..
Dicit ergo primo: dixi quod oportet corruptibile hoc induere, etc., sed cum mortale hoc induerit immortalitatem,
tunc, scilicet in futuro, quod est contra illos qui dicunt iam resurrectionem factam, fiet sermo qui scriptus,
scilicet, absorpta est, etc..
Hoc secundum translationem nostram non invenitur in aliquo libro bibliae; si tamen inveniatur in translatione
LXX, non est certum unde sumptum sit. Potest tamen dici hoc esse sumptum ex Is. XXVI, 19: vivent mortui,
etc., et XXV, 8: praecipitabit mortem in sempiternum. Osee XIII, 14, ubi nos habemus: ero mors tua, o mors,
LXX habent: absorpta est mors in victoria, id est propter victoriam Christi.
Et ponit praeteritum pro futuro, propter certitudinem prophetiae. I Petr. III, 22: deglutiens mortem, etc..
Consequenter cum dicit ubi est, mors, victoria tua? etc., concludit tria ex praemissa auctoritate; insultationem
sanctorum contra mortem, gratiarum actiones ad Deum, ibi Deo autem gratias, et admonitionem suam Corinthiis,
ibi itaque, fratres mei, etc..
Circa primum duo facit.
Primo ponit insultationem, secundo exponit, ibi stimulus autem, etc..
Loquens ergo apostolus de victoria Christi contra mortem, quasi in quodam speciali gaudio positus, assumit
personam virorum resurgentium, dicens ubi est, mors, victoria tua? hoc non invenitur in aliquo loco sacrae
Scripturae; utrum autem ex se, vel aliunde habuerit hoc apostolus, incertum est. Si tamen aliunde accepisset,
videtur accepisse de Is. XIV, 4: quomodo cessavit exactor, quievit tributum, etc..
Dicit ergo ubi est, mors, victoria tua? etc., scilicet corruptionis victoria tua, id est potentia qua totum humanum
genus prosternebas, de omnibus triumphabas. II reg. XIV, 14: omnes morimur, etc., iob XVIII, 14: calcet super
eum quasi rex interitus, etc.. Ubi est, mors, stimulus tuus? quid autem sit stimulus consequenter exponit dicens
stimulus autem, etc..
Unde duo ponit: unum per quod exponit quod dixit; aliud per quod obiectionem excludit, ibi virtus peccati, etc..
Sciendum est autem quod stimulus mortis potest dici vel stimulans ad mortem, vel quo utitur seu quem facit
mors; sed litteralis sensus est stimulus mortis, id est stimulans ad mortem, quia homo per peccatum est impulsus
et deiectus ad mortem. Rom. V, 23: stipendia peccati mors, etc..
Sed quia aliquis posset obiicere, quod iste stimulus est remotus per legem, ideo consequenter hoc apostolus
excludit, subdens virtus vero, id est augmentum, peccati lex, quasi dicat: non est remotum peccatum per legem,
114

