Non quod peccatoribus non sit aliquid dandum, sed quia magis debet quis dare eleemosynam iusto indigenti
quam peccatori.
Sicut ordinavi in ecclesia Galatiae, ita et vos facite, id est colligite, per unam, scilicet diem, sabbati, id est,
septimanae. Et hoc ideo ordinatum est, ut paulatim qualibet hebdomada aliquid parvum solverent, ne si simul
totum solvissent, gravarentur. Et licet eis paululum videretur, et quasi insensibile, paulatim dare, tamen,
completo anno, eleemosynae in simul collectae, magnae erant.
Vel per unam sabbati intelligitur prima dies post sabbatum, scilicet dies dominicus.
Et hoc ideo illo die fieri voluit apostolus, quia iam inoleverat consuetudo, ut populus in dominicis diebus ad
ecclesiam conveniret.
Lev. XXIII, 35: dies primus celeberrimus erit atque sanctissimus, etc.. Et post: est enim coetus atque collectae,
etc.. De huiusmodi eleemosyna dicitur Dan. IV, 24: peccata tua eleemosynis redime; et Eccli. XXIX, 15:
eleemosyna viri quasi sacculus, etc..
Quia vero non solum debet apponi modus in colligendo, sed etiam in conservando, ideo consequenter instruit
qualiter collectae conserventur, cum dicit unusquisque autem vestrum, etc.. In quo ostenditur maxima industria
apostoli, ne aliqui crederent quod apostolus faceret collectas istas magis causa quaestus proprii, quam propter
necessitatem sanctorum. Ideo suspicionem hanc vitans, et quantum ad se et quantum ad suos ministros, noluit
dictam pecuniam a se, seu a suis ministris custodiri, sed ordinavit quod quilibet illud quod sibi placebat elargiri,
reportaret domi et conservaret seorsum, faciens sic per totum annum. Et huius ratio erat, quia apostolus nolebat,
quod quando veniret Corinthum, vacarent collectis, sed doctrinae et rebus spiritualibus. Et ideo dicit ut non cum
venero, etc.. Act. VI, 2: non est aequum nos relinquere, etc..
Notandum est ergo quod quilibet debet cavere sibi, ne videatur aliquid spirituale facere propter quaestum, et inde
est quod Dominus, Matth. X, 9 voluit praedicatores nihil habere. Romanis etiam mos erat, ut nullus assumeretur
ad senatus officium, nisi prius probatus fuisset in officio quaestoris, quia virtutis est magnae res temporales
custodire.
Qualiter autem debeant mitti in ierusalem, subdit, dicens cum autem praesens fuero, etc., quasi dicat: nec in hoc
volo aliquos specialiter onerare, cum praesens fuero, scilicet ad portandum pecuniam, sed mittam illos quos
probaveritis, id est approbaveritis mittendos, mittam, inquam, per epistolas, id est cum epistolis Missis a vobis et
a nobis, laudatoriis et commendatoriis, scilicet in quibus contineatur quantitas pecuniae, commendatum studium
nostrum et charitas.
Mittam, inquam, perferre gratiam vestram, id est quod gratis dabitis sanctis pauperibus, in ierusalem. II Cor.
VIII, 1: notam facimus vobis gratiam Dei, etc.. In ierusalem, id est sanctis qui sunt in ierusalem.
Et non solum mittam illos quos probaveritis, sed si dignum fuerit, etc., id est si magna quantitas fuerit, mecum
ibunt, in quo inducit eos ad bene et liberaliter solvendum.
Rom. XV, 25: nunc igitur proficiscar ierusalem ministrare sanctis, etc..
Consequenter apostolus instruit eos de his quae pertinent ad seipsum. Et circa hoc tria facit. Primo promittit eis
suam praesentiam, dicens veniam ad vos, cum Macedoniam pertransiero, etc.; secundo dicit se facturum apud
eos diutinam moram; tertio excusat suae praesentiae dilationem.
Circa primum sciendum est, quod, sicut dicitur Act. XVI, 9, vir Macedo apparuit apostolo cum esset in troade,
deprecans eum, et dicens ei: transiens in Macedoniam libera nos. Ut ergo apostolus iussa impleret, disposuit se
Macedoniam iturum.
Et quia Macedonia erat media inter Asiam et achaiam, in qua est Corinthus, ideo dicit cum pertransiero in
Macedoniam, veniam ad vos, imo veniam ad vos inde, scilicet quia tunc ero vobis propior.
Secundo promittit se facturum apud eos diutinam moram, dicens apud vos forsitan manebo, id est moram
contraham, vel etiam hyemabo, id est per totam hyemem permanebo vobiscum, quia multa corrigenda sunt in
vobis.
Vel, causam quare ad eos vadit, subdit, cum dicit ut vos me deducatis quocumque iero. Et dicit quocumque, quia
nesciebat determinare quo iret, nisi secundum quod spiritus sanctus inspirabat sibi. Deducatis, inquam, non
defendatis me, sed ut doceatis vias.
Tertio cum dicit nolo enim vos, etc., excusat dilationem suae praesentiae dupliciter.
Uno modo, quia Corinthii possent dicere: non est necesse quod tantum differas venire et quod primo vadas in
Macedoniam, quia tu potes venire in achaiam et permanere, ita quod non transeas per Macedoniam. Et ad hoc
dicit: licet sic possem venire ad vos, tamen non diu possem manere vobiscum, quia statim oportet me ire in
Macedoniam, vel redire in Asiam. Unde quia nolo vos modo in transitu videre, ideo modo non venio primo ad
vos: nam ego spero aliquam moram contrahere vobiscum, si Dominus permiserit.
Dicit si Dominus permiserit, quia forte vel antequam esset ibi, vel postquam iam esset ibi, Dominus inspiraret ei
quod iret ad alium locum, ubi faceret maius bonum.
Alio modo excusat se, et hoc videtur magis litterale, quia oportebat eum diu manere apud ephesum, quae est in
Asia.

116

