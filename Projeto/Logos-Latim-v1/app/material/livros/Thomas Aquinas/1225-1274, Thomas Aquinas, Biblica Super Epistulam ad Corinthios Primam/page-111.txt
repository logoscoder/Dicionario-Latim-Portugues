viventem et vivificantem, et ideo Christus habuit potestatem vivificandi. Io. I, 16: de plenitudine eius, etc., et Io.
X, 10: veni ut vitam habeant et abundantius habeant. Et in symbolo: et in spiritum sanctum vivificantem.
Sed ne aliquis diceret: si Christus factus est in spiritum vivificantem, quare dicitur novissimus? ideo,
consequenter, cum dicit sed non prius, etc., ostendit ordinem principiorum.
Videmus enim in natura quod in uno et eodem, prius est imperfectum quam perfectum.
Unde cum spiritualitas se habeat ad animalitatem, sicut perfectum ad imperfectum, ideo in humana natura non
prius debet esse spirituale, quod est perfectum, sed, ut servetur ordo, prius debet esse imperfectum, scilicet quod
animale est, deinde perfectum, scilicet quod spirituale est. Supra XIII, 10: cum venerit quod perfectum est, etc..
Sicut dicit Augustinus, huius signum est, quod primogeniti antiquitus consueverunt esse animales, sicut cain ante
Abel natus, Ismael ante Isaac, et esau ante Iacob.
Rationem autem dictae diversitatis assignat dicens primus homo, etc., quasi dicat: vere primus homo factus est in
animam viventem, quia de terra, Gen. II, 7: formavit Dominus hominem de limo terrae, et ideo dicitur esse
terrenus, id est animalis; secundus homo, scilicet Christus, factus est in spiritum vivificantem, quia de caelo; quia
divina natura quae fuit huic naturae unita, de caelo est. Et ideo debet esse caelestis, id est, talem perfectionem
debet habere, qualem decet de caelo venire, scilicet perfectionem spiritualem. Io. III, 31: qui de caelo venit,
super omnes est.
Dicit autem primum hominem de terra, secundum modum loquendi, quo res de illo esse dicuntur quia prima pars
est in eorum fieri, sicut cultellus dicitur de ferro quia prima pars, unde est cultellus, est ferrum. Et quia prima
pars unde Adam factus est, terra est, ideo, dicitur de terra. Secundus homo dicitur de caelo, non quod attulerit
corpus de caelo, cum de terra assumpserit, scilicet de corpore beatae virginis, sed quia divinitas (quae naturae
humanae unita est) de caelo venit, quae fuit prior quam corpus Christi.
Sic ergo patet principiorum diversitas, quod erat maior propositio rationis principalis.
Consequenter cum dicit qualis terrenus, etc., ostendit derivationem similitudinis horum principiorum ex utroque,
et primo in communi, secundo dividit eam per partes, ibi igitur sicut portavimus, etc..
Dicit ergo qualis terrenus, etc., quasi dicat: primus homo, quia terrenus fuit et mortalis, ideo derivatum est ut
omnes essent et terreni et mortales. Supra eodem 22: et sicut in Adam omnes moriuntur.
Zach. XIII, 5: Adam exemplum meum, etc..
Quia vero fuit secundus homo caelestis, id est spiritualis et immortalis, ideo omnes et immortales et spirituales
erimus. Rom. VI, 5: sed complantati facti sumus similitudini, etc..
Igitur sicut portavimus, etc.. Hic concludit qualiter in speciali debeamus conformari homini, scilicet caelesti.
Possumus autem dupliciter conformari caelesti in vita scilicet gratiae et gloriae, et una est via ad aliam: quia sine
vita gratiae non pervenitur ad vitam gloriae. Et ideo dicit sicut portavimus, etc., id est quamdiu peccatores
fuimus, in nobis fuit similitudo Adae.
II Reg. VII, 19: ista est lex Adam, Domine Deus, etc.. Ut ergo possimus esse caelestes, id est pervenire ad vitam
gloriae, portemus imaginem caelestis, per vitam gratiae. Col. III, 9 s.: exuentes veterem hominem, induite novum
hominem, scilicet Christum.
Rom. VIII, 29: quos praescivit et praedestinavit conformes, etc.. Sic ergo debemus conformari caelesti in vita
gratiae, quia alias non perveniemus ad vitam gloriae.
Et hoc est quod dicit hoc autem dico, fratres, quasi dicat: nisi vivatis, scilicet vita gratiae, non poteritis pervenire
ad regnum Dei, scilicet ad vitam gloriae, quia caro et sanguis regnum Dei non possidebunt.
Quod quidem non est intelligendum, sicut quidam haeretici dicunt, quod non resurget caro et sanguis secundum
substantiam, sed quod totum corpus vel vertetur in spiritum, vel in aerem: quod est haereticum et falsum; nam
apostolus dicit quod conformabit corpus nostrum corpori claritatis suae. Unde cum Christus post resurrectionem
habuerit carnem et sanguinem, sicut dicitur Lc. Cap. Ult.: palpate et videte, quia spiritus carnem et ossa non
habet, etc., constat quod et nos in resurrectione carnem et sanguinem habebimus.
Non est intelligendum caro et sanguis, id est substantia carnis et sanguinis, regnum Dei non possidebunt, sed
caro et sanguis, id est, carni et sanguini operam dantes, scilicet homines dediti vitiis et voluptatibus, regnum Dei
non possidebunt. Et sic accipitur caro, id est, homo carnaliter vivens, Rom. VIII, 9: vos autem non in carne, etc..
Vel: caro et sanguis, id est, opera carnis et sanguinis regnum Dei non possidebunt, quod est contra Iudaeos et
saracenos, qui fingunt se habituros post resurrectionem uxores, fluvios mellis et lactis.
Vel: caro et sanguis, id est corruptio carnis et sanguinis, regnum Dei non possidebunt, id est post resurrectionem,
corpus non subiicietur corruptioni carnis et sanguinis, secundum quam vivit homo.
Unde, et secundum hoc, subdit neque corruptio incorruptionem possidebit, id est neque corruptio mortalitatis,
quae nomine carnis hic exprimitur, possidebit incorruptionem, id est, incorruptibile regnum Dei, quia
resurgemus in gloria. Rom. VIII, 21: ipsa creatura liberabitur a servitute corruptionis, etc..
|#8 Lectio 8
Hic apostolus postquam respondit quaestioni de qualitate resurgentium, respondet consequenter quaestioni qua
quaerebatur de modo et ordine resurgendi.
Et circa hoc duo facit.
111

