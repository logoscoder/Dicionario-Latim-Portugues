Appetitus praeconsiliati. Tunc ergo homo peccat ex electione et non ex passione, quando ex consilio rationis
affectus eius provocatur ad malum.
Charitas ergo primo quidem excludit perversitatem consilii. Et ideo dicit non cogitat malum, id est non permittit
excogitare quomodo aliquis perficiat malum. Mich. II, 1: vae qui cogitatis inutile, operamini malum in cubilibus
vestris. Is. I, 16: auferte malum cogitationum vestrarum ab oculis meis.
Vel charitas non cogitat malum, quia non permittit hominem per varias suspiciones et temeraria iudicia cogitare
malum de proximo.
Matth. IX, 4: ut quid cogitatis mala in cordibus vestris? secundo, charitas excludit inordinatum affectum
malorum, cum dicit non gaudet super iniquitate. Ille enim qui ex passione peccat, cum quodam remorsu et dolore
peccatum committit; sed ille qui peccat ex electione, gaudet ex hoc ipso quod peccatum committit, secundum
illud Prov. II, 14: qui laetantur cum male fecerint, et exultant in rebus pessimis. Hoc autem charitas impedit,
inquantum est amor summi boni, cui repugnat omne peccatum.
Vel dicit quod charitas non gaudet super iniquitate, scilicet a proximo commissa, quinimo de ea luget, inquantum
contrariatur proximorum saluti quam cupit. II Cor. XII, 21: ne iterum cum venero humiliet me Deus apud vos, et
lugeam multos ex his, qui ante peccaverunt.
Deinde cum dicit congaudet autem, etc., ostendit quomodo charitas facit operari bonum. Et primo quantum ad
proximum; secundo quantum ad Deum, ibi omnia credit, etc..
Quantum ad proximum autem, homo operatur bonum dupliciter. Primo quidem gaudendo de bonis eius. Et
quantum ad hoc dicit congaudet autem veritati, scilicet proximi, vel vitae, vel doctrinae, vel iustitiae, ex eo quod
proximum diligit sicut seipsum.
In III Io. 3: gavisus sum valde venientibus fratribus, et testimonium perhibentibus veritati tuae, sicut in charitate
ambulas.
Secundo in hoc quod homo mala proximi sustinet prout decet. Et quantum ad hoc dicit omnia suffert, id est
absque turbatione sustinet omnes defectus proximorum, vel quaecumque adversa. Rom. XV, 1: debemus nos
firmiores imbecillitates infirmorum sustinere.
Gal. VI, 2: alter alterius onera portate, et sic adimplebitis legem Christi, scilicet charitatem.
Deinde cum dicit omnia credit, ostendit quomodo charitas faciat operari bonum in comparatione ad Deum. Quod
quidem fit praecipue per virtutes theologicas, quae habent Deum pro obiecto. Sunt autem praeter charitatem duae
virtutes theologicae, ut infra dicitur, scilicet fides et spes.
Quantum ergo ad fidem dicit omnia credit, scilicet quae divinitus traduntur. Gen. XV, 6: credidit Abraham Deo,
et reputatum est ei ad iustitiam. Credere vero omnia quae ab homine dicuntur, est levitatis, secundum illud Eccli.
XIX, 4: qui cito credit, levis est corde.
Quantum autem ad spem, dicit omnia sperat, quae scilicet promittuntur a Deo. Eccli. II, 9: qui timetis Deum,
sperate in eum.
Et ne spes frangatur per dilationem, subdit omnia sustinet, id est patienter expectat quae promittuntur a Deo
quamvis dilata, secundum illud Hab. II, 3: si moram fecerit, expecta eum; Ps. XXVI, 14: confortetur cor tuum, et
sustine Dominum.
|#3 Lectio 3
Postquam apostolus ostendit quod charitas excellit alia dona spiritus sancti necessitate et fructuositate, hic
ostendit excellentiam charitatis ad alia dona quantum ad permanentiam.
Et circa hoc tria facit.
Primo proponit differentiam charitatis ad alia dona spiritus sancti, quantum ad permanentiam; secundo probat
quod dixerat, ibi ex parte enim cognoscimus, etc.; tertio infert conclusionem intentam, ibi nunc autem manent,
etc..
Circa primum duo facit.
Primo proponit permanentiam charitatis; secundo cessationem aliorum donorum, ibi sive prophetiae, etc..
Dicit ergo primo charitas numquam excidit. Quod quidem male intelligentes, in errorem ceciderunt, dicentes,
quod charitas semel habita, numquam potest amitti, cui videtur consonare quod dicitur I Io. III, 9: omnis qui
natus est ex Deo, peccatum non facit, quoniam semen ipsius in eo manet.
Sed huius dicti primo quidem sententia falsa est. Potest enim aliquis charitatem habens, a charitate excidere per
peccatum, secundum illud Apoc. II, 4 s.: charitatem tuam primam reliquisti. Memor esto itaque unde excideris,
et age poenitentiam. Et hoc ideo est, quia charitas recipitur in anima hominis secundum modum ipsius, ut scilicet
possit ea uti, vel non uti. Dum vero ea utitur homo, peccare non potest: quia usus charitatis est dilectio Dei super
omnia, et ideo nihil restat propter quod homo Deum offendat. Et per hunc modum intelligitur verbum ioannis
inductum.
Secundo, praedicta sententia non est secundum intentionem apostoli, quia non loquitur hic de cessatione
donorum spiritualium, per peccatum mortale, sed potius de cessatione donorum spiritualium, quae pertinent ad
hanc vitam per gloriam supervenientem. Unde sensus apostoli est charitas numquam excidit, quia scilicet sicut

81

