Primo gratias agit de bonis quae iam acceperant; secundo de bonis quae in futurum expectabant, ibi
expectantibus revelationem.
Circa primum duo facit.
Primo ponit gratiarum actionem, cum dicit gratias ago Deo meo, qui scilicet etsi sit Deus omnium per creationem
et gubernationem, tamen est eius et cuiuslibet iusti per fidem et devotionem. Ps. Cxvii, 28: Deus meus es tu, et
confitebor tibi.
Ostendit etiam quando gratias agit, cum dicit semper, quia haec gratiarum actio ex charitatis affectu procedit, qui
in eius corde assiduus erat. Prov. XVII, 17: omni tempore diligit qui amicus est. Et quamvis omni tempore eos
diligeret, et pro eorum bonis gratias ageret actualiter, tamen etiam pro eis gratias agebat omnibus horis quas
habebat orationi deputatas.
Ostendit etiam pro quibus gratias agit, cum dicit pro vobis, de quorum scilicet bonis propter charitatis unionem
gaudebat, sicut de suis. III Io. 4: maiorem horum non habeo gratiam, quam ut audiam filios meos in veritate
ambulare.
Secundo ostendit materiam gratiarum actionis, et primo in generali, cum dicit in gratia Dei, id est, per gratiam
Dei, quae data est vobis in Christo Iesu, id est per Christum Iesum. Io. I, 16: de plenitudine eius omnes nos
accepimus gratiam pro gratia.
Secundo in speciali, ubi primo ostendit gratiae abundantiam cum dicit quia in omnibus, scilicet quae pertinent ad
salutem, divites, id est abundantes, facti estis in illo, id est per Christum, secundum illud II Cor. VIII, 9: propter
vos egenus factus est, ut illius inopia divites essetis.
Et exponit in quibus sint divites facti, cum dicit in omni verbo, vel quia omnibus generibus linguarum
loquebantur, vel quia in verbo doctrinae abundabant. Verbum autem non proferretur ordinate, nisi ex scientia
procederet, et ideo subdit in omni scientia, id est, intelligentia omnium Scripturarum, et universaliter omnium
quae pertinent ad salutem.
Sap. X, 10: dedit illi scientiam sanctorum.
Hoc autem quod dicit apostolus referendum est ad eos qui erant in ecclesia perfectiores, in quibus etiam alii
minores has divitias possidebant, sicut Augustinus dicit super ioannem: si amas unitatem cui haeres, habes
quicquid in illa alter habet: tolle invidiam, et tuum est quod alius habet; quos enim cupiditas et invidia separat,
charitas iungit.
Secundo ostendit rectitudinem, dicens sicut testimonium Christi confirmatum est in vobis; non esset rectum
verbum doctrinae, neque recta scientia, si a testimonio Christi discordaret, vel si etiam Christi testimonium non
firmiter per fidem cordibus inhaereret; quia, ut dicitur Iac. I, 6: qui haesitat similis est fluctui maris, qui a vento
movetur et circumfertur.
Testimonium autem Christi dicit, vel quia de ipso prophetae praenuntiaverunt, secundum illud Act. X, 43: huic
omnes prophetae testimonium perhibent; vel quia ipse Christus testimonium perhibuit, secundum illud io. VIII,
14: si ego testimonium perhibeo de meipso, verum est testimonium meum; vel etiam quia apostolus in sua
praedicatione Christo testimonium dedit. Act. XXII, 18: non recipient testimonium tuum de me.
Tertio tangit gratiae perfectionem, cum dicit ita ut nihil vobis desit in ulla gratia, quia scilicet in diversis personis
omnes gratias gratis datas habebant. Ad divinam enim providentiam pertinet, ut absque defectu necessaria
largiatur. Ps. XXXIII, 10: nihil deest timentibus eum; et iterum: inquirentes autem Dominum non minuentur
omni bono.
Deinde ponit bona in futurum expectanda.
Et circa hoc tria facit.
Primo ponit futuri boni expectationem, dicens vobis, inquam, non solum habentibus gratiam in praesenti, sed
etiam expectantibus, in futurum, revelationem Domini nostri Iesu Christi, qua scilicet sanctis suis revelabitur,
non solum per gloriam humanitatis, secundum illud Is. XXXIII, 17: regem in decore suo videbunt, sed etiam per
gloriam divinitatis, secundum illud Is. XL, 5: revelabitur gloria Domini; quae quidem revelatio homines beatos
facit. I Io. III, 2: cum autem apparuerit, similes ei erimus: et videbimus eum sicuti est. Et in hoc vita aeterna
consistit, secundum illud Io. XVII, 3: haec est vita aeterna, ut cognoscant te solum verum Deum, et quem misisti
Iesum Christum.
Sicut autem illi quibus Christus revelatur, sunt beati in re, ita illi qui hoc expectant, sunt beati in spe. Is. XXX,
18: beati omnes qui expectant eum. Et ideo de ipsa expectatione gratias agit.
Secundo ostendit quod haec expectatio non est vana ex auxilio divinae gratiae.
Unde subdit: qui, scilicet Christus, qui spem dedit vobis huiusmodi revelationis, etiam confirmabit vos in gratia
accepta.
I Petr. Cap. Ult.: modicum passos ipse perficiet, confirmabit solidabitque. Et hoc usque in finem, scilicet vitae
vestrae. Matth. X, 22: qui perseveraverit usque in finem, hic salvus erit. Non autem ut sitis sine peccato: quia, si
dixerimus quoniam peccatum non habemus, ipsi nosmetipsos seducimus, et veritas in nobis non est, ut dicitur I
Io. I, 8, sed ut sitis sine crimine, id est, sine peccato mortali. I Tim. III, 10: ministrent nullum crimen habentes. Et
hoc, inquam, erit in die adventus Domini nostri Iesu Christi, quia scilicet qui sine crimine invenitur in die mortis,
sine crimine perveniet ad diem iudicii, secundum illud Eccle. XI, 3: si ceciderit lignum ad Austrum, sive ad
3

