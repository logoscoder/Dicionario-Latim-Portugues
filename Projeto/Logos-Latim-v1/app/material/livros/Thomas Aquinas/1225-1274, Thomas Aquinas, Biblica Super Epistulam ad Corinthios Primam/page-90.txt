intelligit; sed quantum ad fructum meriti, non est dicendum quod privetur: quia sic multae orationes essent sine
merito, cum vix unum pater noster potest homo dicere, quin mens ad alia feratur.
Et ideo dicendum est quod quando orans aliquando divertit ab his quae dicit, seu quando quis in uno opere
meritorio non continue cogitat in quolibet actu, quod facit hoc propter Deum, non perdit rationem meriti.
Cuius ratio est, quia in omnibus actibus meritoriis, qui ordinantur ad finem rectum, non requiritur quod intentio
agentis coniungatur fini, secundum quemlibet actum: sed vis prima, quae movet intentionem, manet in toto
opere, etiam si aliquando in aliquo particulari divertat; et hic prima vis facit totum opus meritorium, nisi
interrumpatur per contrariam affectionem, quae divertat a fine praedicto ad finem contrarium.
Sed sciendum est quod triplex est attentio. Una est ad verba quae homo dicit: et haec aliquando nocet, inquantum
impedit devotionem; alia est ad sensum verborum, et haec nocet, non tamen est multum nociva; tertia est ad
finem, et haec est melior et quasi necessaria.
Tamen id quod dicit apostolus mens est sine fructu, intelligitur de fructu refectionis.
Quid ergo est, etc.. Quia posset aliquis dicere: ex quo orare lingua est sine fructu mentis, sed tamen spiritus orat,
numquid ergo non est orandum spiritu? ideo apostolus hoc removet dicens, quod utroque modo orandum est, et
spiritu et mente: quia homo debet servire Deo de omnibus quae habet a Deo; sed a Deo habet spiritum et
mentem, et ideo debet de utroque orare. Eccli. XLVII, 10: de omni corde suo laudabit Dominum, etc.. Et ideo
dicit orabo spiritu, orabo et mente: psallam spiritu, etc..
Et sic dicit orabo et psallam; quia oratio, vel est ad deprecandum Deum et sic dicit orabo, vel laudandum et sic
dicit psallam.
De istis duobus Iac. V, 13: tristatur quis in vobis? oret aequo animo, et psallat. Ps. IX, 12: psallite Domino, etc..
Orabo ergo spiritu, id est imaginatione, et mente, id est voluntate.
Caeterum si benedixeris, etc.. Hic secundo ostendit quod donum prophetiae plus valet quam donum linguarum,
etiam in oratione publica, quae est quando sacerdos publice orat, ubi aliquando dicit quaedam quae non intelligit,
aliquando aliqua quae intelligit.
Et circa hoc tria facit.
Primo ponit rationem; secundo exponit eam, ibi quomodo dicit, etc.; tertio probat quod supposuerat, ibi quoniam
quid, etc..
Dicit ergo: dixi quod donum prophetiae in oratione privata plus valet, caeterum, pro sed, et in publica, quia si
benedixeris, id est si benedictionem dederis, spiritu, id est in lingua quae non intelligatur, seu imaginatione, et
motus a spiritu sancto, quis supplet locum idiotae? idiota proprie dicitur qui scit tantum linguam in qua natus est;
quasi diceret: quis dicet illud quod debet dicere ibi idiota? quod est, dicere: amen.
Et ideo dicit quomodo dicet super tuam benedictionem? ubi Glossa exponit, id est: quomodo consentiet
benedictioni a te factae in persona ecclesiae? Is. Lxv, 16: qui benedictus est super terram, benedicetur in Deo,
amen. Amen idem est quod fiat, vel verum est; quasi dicat: si non intelligit quae dicis, quomodo conformabit se
dictis tuis? potest quidem se conformare, etiam si non intelligat, sed in generali tantum, non in speciali, quia non
potest intelligere quid boni dicas, nisi quod benedicas tantum.
Sed quare non dantur benedictiones in vulgari, ut intelligantur a populo, et conforment se magis eis? dicendum
est quod hoc forte fuit in ecclesia primitiva, sed postquam fideles instructi sunt et sciunt quae audiunt in
communi officio, fiunt benedictiones in Latino.
Consequenter probat, quare non potest dicere amen, cum dicit nam tu quidem, id est: licet tu gratias agas bene
Deo, inquantum intelligis, sed alter, qui audit et non intelligit, non aedificatur, inquantum non intelligit in
speciali, etsi in generali intelligat et aedificetur. Eph. IV, 29: omnis sermo malus ex ore vestro non procedat, sed
si quis bonus est ad aedificationem fidei.
Et ideo melius est ut non solum lingua benedicat, sed etiam, ut interpretetur et exponat, licet tu qui gratias agis,
bene agas.
|#4 Lectio 4
Hic ostendit apostolus excellentiam doni prophetiae ad donum linguarum per rationes sumptas ex parte sui
ipsius.
Et circa hoc duo facit.
Primo agit gratias de dono linguarum sibi a Deo dato; secundo se eis in exemplum proponit, ibi sed in ecclesia
volo, etc..
Dicit ergo gratias ago, etc., quasi dicat: non ideo vilipendo donum linguarum, quia ego dico quod donum
prophetiae sit excellentius, sed debet charum haberi. Unde et ego gratias ago, etc.. Est ergo de omnibus gratias
agendum. I Thess. V, 18: in omnibus gratias agite, etc..
Vel gratias ago, quasi dicat: non ideo vilipendo donum linguarum, quasi eo carens, immo etiam ego habeo; et
ideo dicit gratias ago, etc..
Et ne intelligatur quod omnes loquerentur una lingua, dicit quod omnium vestrum lingua loquor, Act. II, 4:
loquebantur variis linguis apostoli, etc..

90

