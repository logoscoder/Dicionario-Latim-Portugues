Dicit ergo: si secundum hominem, id est secundum rationem ex qua homo est, hoc disputando de resurrectione,
concludens quod homo non moritur sicut bestia. Pugnavi ad bestias, id est ad homines bestialiter viventes apud
ephesum.
Vel si pugnavi ad bestias ephesi, et hoc dico non ex revelatione divina, sed secundum hominem, id est ex
instinctu humano, si tot pericula passus sum, etc..
Deinde cum dicit manducemus, etc., ponit tertium inconveniens, quod est: si resurrectio mortuorum non esset,
daretur occasio fruendi voluptatibus. Quasi dicat: si non est alia vita, stulti sumus si affligimus nos, sed
manducemus et bibamus, id est utamur deliciis et fruamur voluptatibus. Sap. II, 1: non est, qui sit agnitus, etc.:
venite, fruamur, etc.. Cras enim, id est, in proximo, moriemur; totaliter enim deficiemus in anima et corpore, si
mortui non resurgunt.
Deinde cum dicit nolite seduci, ex praedictis concludit admonitionem, et primo quantum ad infirmos; secundo
vero quantum ad perfectos et iustos, ibi vigilate, iusti, etc..
Circa primum duo facit. Primo reddit eos attentos, dicens nolite seduci, quasi dicat: dictum est, quod si
resurrectio mortuorum non sit, stultum esset non uti lasciviis et voluptatibus. Ne ergo ad lascivias inducamini,
nolite seduci ab his qui negant resurrectionem. Col. II, 18: videte ne quis vos seducat, etc..
Secundo rationem attentionis assignat, dicens corrumpunt, etc., quasi dicat: ideo nolite seduci, quia colloquia
mala, illorum scilicet qui negant resurrectionem, corrumpunt bonos mores, II Tim. II, 17: sermo eorum serpit ut
cancer.
Hieronymus dicit quod hoc est sumptum ex dictis gentilium, et est versus cuiusdam menandri.
Et ex hoc, ut ipse dicit, argumentum habemus, quod licet nobis quandoque in sacra Scriptura uti auctoritatibus
gentilium.
Deinde cum dicit vigilate, etc., ponit admonitionem quantum ad perfectos.
Posset enim dicere, quod a colloquiis illorum debent cavere infirmi qui de facili seducuntur; perfecti autem non
sic seduci possunt.
Apostolus autem vult, quod etiam perfecti sint cauti.
Unde circa hoc duo facit. Primo reddit eos attentos, dicens vigilate, iusti, id est vos, qui reputamini iusti, vigilate,
id est, solliciti sitis. Matth. XXIV, 42: vigilate, quia nescitis, etc.. Apoc. XVI, 15: beatus qui vigilat, etc..
Secundo rationem assignat, dicens nolite, etc., et hanc duplicem, quarum unam propter seipsos. Nullus enim est
adeo perfectus, quin debeat sibi cavere a peccatis. Inertia autem et torpor frequenter inducit ad peccatum, unde
ne peccent inducit eos ad vigiliam, et ideo dicit et nolite peccare, id est ne peccetis, Tob. IV, 6: in mente habeto
Deum, et cave ne aliquando peccato consentias.
Aliam rationem inducit propter alios, quia non solum propter seipsos sint solliciti, sed et propter alios, ne illi
seducantur. Et hoc est quod dicit quidam enim habent ignorantiam Dei, id est non rectam fidem. Rom. X, 3:
ignorantes Dei iustitiam, etc..
Et hoc loquor vobis ad reverentiam vestram, ut sitis cauti. Vel ad verecundiam vestram, quia verecundum est
vobis, qui reputamini sapientes, et instructi in fide, quod sint aliqui inter vos ignorantiam Dei habentes, id est
non rectam fidem.
|#5 Lectio 5
Superius apostolus probavit resurrectionem mortuorum, hic ostendit qualitatem et modum resurgentium.
Et circa hoc duo facit.
Primo movet quaestionem circa qualitatem resurgentium; secundo solvit, ibi insipiens tu, etc..
Circa resurrectionem fuerunt duo errores. Quidam enim totaliter negabant resurrectionem mortuorum futuram.
Cum enim non considerarent nisi principia naturae et posse, et viderent quod secundum principia naturae et
posse nullus de morte potest redire ad vitam, nec caecus potest recuperare visum, ideo totaliter negaverunt
resurrectionem, ex quorum persona dicitur Sap. II, 5: umbrae transitus est tempus nostrum, etc.. Et ibidem: de
nihilo nati sumus, etc.. Iob XIV, 14: putasne mortuus homo rursum vivet, etc..
Alii autem dixerunt resurrectionem mortuorum futuram esse, sed dicebant quod resurgebant ad eumdem modum
vivendi, et ad eosdem actus. Et hoc etiam posuerunt quidam Philosophi qui dicunt: post multa annorum curricula
Plato adhuc resurget, et habebit eosdem scholares Athenis, quos aliquando habuit. Hoc etiam asserunt Pharisaei,
Matth. XXII, 28, de muliere septem virorum, unde dicebant: in resurrectione cuius erit? saraceni etiam fingunt
quod habebunt post resurrectionem uxores, et voluptates, et delicias corporales. Iob XX, 17: non videat rivulos
fluminis torrentis mellis et butyri. Contra quos dicitur Matth. XXII, 30, quod erunt sicut Angeli Dei in caelo.
Has ergo duas quaestiones movet hic apostolus.
Primam cum dicit quomodo resurgunt mortui? quomodo est possibile quod mortui qui sunt cinis possint
resurgere? secundam, cum dicit quali autem corpore venient? quasi dicat: numquid cum tali corpore resurgent
cum quali sumus modo? has duas quaestiones solvit cum dicit insipiens, etc.. Primo solvit secundam, secundo
vero solvit primam, ibi ecce mysterium vobis dico, etc..
Ad intellectum autem eorum quae apostolus ponit in prima parte, oportet investigare quid apostolus intendat.
Intendit autem in ista parte apostolus ostendere quod mortui resurgunt, et quod erit eadem substantia. Ubi primo
106

