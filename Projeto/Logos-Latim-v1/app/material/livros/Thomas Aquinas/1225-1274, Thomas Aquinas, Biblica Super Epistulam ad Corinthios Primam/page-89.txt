vigent, in virtute rationis deficiunt et sunt quasi extra leges et sine regimine iuris. Et huic videtur consonare
Aristoteles in politicis suis.
Consequenter, cum dicit sicut, etc., concludit quod intendit, et hoc potest dupliciter construi.
Primo ut punctetur hoc modo, quasi dicat: sic ego ero barbarus vobis, si loquar sine significatione et
interpretatione, sicut et vos eritis barbari ad invicem; et ideo quaerite, ut abundetis, etc., et hoc quoniam estis
aemulatores, etc..
Vel, alio modo, ut totum ponatur sub distinctione; quasi diceret: ne ergo sitis barbari, sic scilicet sicut ego facio,
quoniam estis aemulatores spirituum, id est, donorum spiritus sancti, quaerite a Deo, ut abundetis.
Prov. XV, 5: in abundanti iustitia virtus maxima est. Quae quidem iustitia est aedificare alios. Matth. VII, 7:
petite, et dabitur vobis; quaerite et invenietis; pulsate, et aperietur vobis.
|#3 Lectio 3
Supra ostendit apostolus excellentiam doni prophetiae ad donum linguarum, rationibus sumptis ex parte
exhortationis, hic vero ostendit idem rationibus sumptis ex parte orationis: haec enim duo per linguam
exercemus, orationem scilicet et exhortationem.
Et circa hoc duo facit.
Primo enim probat excellentiam prophetiae ad donum linguarum rationibus; secundo exemplis, ibi gratias ago
Deo meo, etc..
Circa primum duo facit.
Primo ponit necessitatem orationis; secundo ostendit quomodo in oratione plus valet donum prophetiae quam
donum linguarum nam si orem lingua, etc..
Dicit ergo primo: dixi quod donum linguarum sine dono prophetiae non valet, et ideo, quia interpretari est actus
prophetiae, quae est excellentior illi, qui loquitur lingua, ignota vel extranea vel aliqua mysteria occulta, oret,
scilicet Deum, ut interpretetur, id est, ut interpretandi gratia detur sibi. Col. IV, 3: orantes ut Deus aperiat
Ostium.
Glossa aliter exponit oret. Orare enim dicitur dupliciter, scilicet vel deprecari Deum vel persuadere, quasi dicat
qui loquitur lingua, oret, id est ita persuadeat ut interpretetur.
Et sic accipit orare hic Glossa per totum capitulum. Sed non est haec intentio apostoli, sed pro deprecatione ad
Deum.
Nam si orem, etc.. Hic ostendit quod in orando plus valet prophetia, quam donum linguarum, et hoc dupliciter.
Primo, ratione sumpta ex parte ipsius orantis; secundo, ratione sumpta ex parte audientis, ibi caeterum, si
benedixeris, etc..
Circa primum duo facit.
Primo ponit rationem ad propositum ostendendum; secundo removet obiectionem, ibi quid ergo, etc..
Circa primum sciendum est quod duplex est oratio. Una est privata, quando scilicet quis orat in seipso et pro se;
alia publica, quando quis orat coram populo et pro aliis: et in utraque contingit uti et dono linguarum et dono
prophetiae. Et ideo vult ostendere quod in utraque plus valet donum prophetiae, quam donum linguarum.
Et primo in oratione privata, dicens, quod si sit aliquis idiota, qui faciat orationem suam, dicens Psalmum, vel
pater noster, et non intelligat ea quae dicit, iste orat lingua, et non refert utrum oret verbis sibi a spiritu sancto
concessis, sive verbis aliorum; et si sit alius qui orat, et intelligit quae dicit, hic quidem orat et prophetat. Constat
quod plus lucratur qui orat et intelligit, quam qui tantum lingua orat, qui scilicet non intelligit quae dicit. Nam
ille qui intelligit, reficitur et quantum ad intellectum et quantum ad affectum; sed mens eius, qui non intelligit,
est sine fructu refectionis. Unde et cum melius sit refici quantum ad affectum et intellectum, quam quantum ad
affectum solum, constat quod in oratione plus valet prophetiae donum quam solum donum linguarum.
Et hoc est quod dicit: dico quod oret, ut interpretetur, nam si orem lingua, id est orando utor dono linguarum, ita
quod proferam aliqua quae non intelligo; tunc spiritus meus, id est spiritus sanctus mihi datus, orat, qui inclinat
et movet me ad orandum. Et nihilominus mereor in ipsa oratione, quia hoc ipsum, quod moveor a spiritu sancto,
est mihi meritum. Rom. VIII, 26: nam quid oremus, sicut oportet, nescimus, sed ipse spiritus sanctus postulare
nos facit.
Vel spiritus meus, id est ratio mea, orat, id est dictat mihi quod ego loquar ea quae ad bonum sunt, sive verbis
propriis sive aliorum sanctorum.
Vel spiritus meus, id est virtus imaginativa, orat, inquantum voces seu similitudines corporalium sunt tantum in
imaginatione absque hoc quod intelligantur ab intellectu; et ideo subdit: mens autem mea, id est intellectus meus,
sine fructu est, quia non intelligit.
Et ideo melius est in oratione prophetia seu interpretatio, quam donum linguarum.
Sed numquid quandocumque quis orat, et non intelligit quae dicit, sit sine fructu orationis? dicendum quod
duplex est fructus orationis.
Unus fructus est meritum quod homini provenit; alius fructus est spiritualis consolatio et devotio concepta ex
oratione. Et quantum ad fructum devotionis spiritualis privatur qui non attendit ad ea quae orat, seu non

89

