Unde nulla ratio est, quare negetur posse nutrire, cum ad nutriendum nihil aliud requiratur, quam quod cibus
convertatur in substantiam nutriti.
Quidam ergo posuerunt, quod panis aut vinum consecratum possunt converti in aliud, et sic nutrire, quia remanet
ibi substantia panis aut vini cum substantia corporis Christi et sanguinis.
Sed hoc repugnat verbis Scripturae. Non enim verum esset quod Dominus dicit matth. XXVI, 26: hoc est enim
corpus meum, quia hoc demonstratum, est panis, sed potius esset dicendum hic, id est, in hoc loco, est corpus
meum. Et praeterea corpus Christi non incipit esse in hoc sacramento per loci mutationem, quia iam desineret
esse in caelo. Unde relinquitur quod ibi incipiat esse per conversionem alterius, scilicet panis, in ipsum; unde
non potest esse quod remaneat substantia panis.
Et ideo alii dixerunt quod remanet ibi forma substantialis panis, ad quam pertinet operatio rei: et ideo nutrit, sicut
et panis nutriret.
Sed hoc non potest esse, quia nutrire est converti in substantiam nutriti, quod non competit nutrimento ratione
formae, cuius est agere, sed magis ratione materiae, cuius est pati. Unde si esset ibi forma substantialis, panis
nutrire non posset.
Alii vero dixerunt quod aer circumstans convertitur vel in substantiam nutriti, vel in quodcumque aliud
huiusmodi; sed hoc non posset fieri absque multa condensatione aeris, quae sensui latere non posset.
Et ideo alii dixerunt quod divina virtute ad hoc quod sacramentum non deprehendatur in huiusmodi
conversionibus, redit substantia panis et vini.
Sed hoc videtur esse impossibile, quia, cum substantia panis conversa sit in corpus Christi, non videtur quod
possit substantia panis redire, nisi e converso corpus Christi converteretur in panem.
Et praeterea si substantia panis redit, aut hoc est manentibus accidentibus panis: et sic simul erit ibi substantia
panis et substantia corporis Christi, quod supra improbatum est; nam tamdiu est ibi substantia corporis Christi,
quamdiu species remanent. Aut redit speciebus non manentibus, quod etiam est impossibile, quia sic esset
substantia panis absque propriis accidentibus, nisi forte intelligatur quod Deus in termino conversionis causaret
ibi quamdam materiam quae sit subiectum huius conversionis. Sed melius est ut dicatur quod sicut virtute
consecrationis miraculose confertur speciebus panis et vini, ut subsistant sine subiecto ad modum substantiae, ita
etiam eis miraculose confertur ex consequenti quod agant et patiantur quidquid agere aut pati posset substantia
panis aut vini, si adesset. Et hac ratione species illae panis et vini possunt nutrire et inebriare, sicut si esset ibi
substantia panis et vini.
Caetera non mutantur a prima expositione.
|#5 Lectio 5
Postquam apostolus redarguit Corinthiorum inordinationes, quas committebant conveniendo ad eucharistiae
sacramentum sumendum, hic agit de ipso sacramento. Et primo agit de dignitate huius sacramenti; secundo
inducit fideles ad reverenter sumendum, ibi itaque quicumque manducaverit etc..
Circa primum duo facit.
Primo commendat auctoritatem doctrinae quam daturus est; secundo ponit doctrinam de dignitate huius
sacramenti, ibi quoniam Dominus noster, etc..
Circa primum duo facit. Primo commendat auctoritatem doctrinae ex parte auctoris, qui est Christus, dicens: dixi
quod iam non est vobis dominicam coenam manducare, sacramentum eucharistiae dominicam coenam vocans,
ego enim accepi a Domino, scilicet Christo, qui est auctor huius doctrinae, non ab aliquo puro homine. Gal. I, 1:
Paulus apostolus non ab hominibus, neque per hominem, sed per Iesum Christum.
Hebr. II, 3: quae cum initium accepisset enarrari per Dominum, etc..
Secundo commendat auctoritatem doctrinae ex parte ministri, qui est ipse Paulus, cum subdit quod et tradidi
vobis. Is. XXI, 10: quae audivi a Domino exercituum Deo Israel, annuntiavi vobis. Sap. VII, 13: quam sine
fictione didici, et sine invidia communico.
Deinde cum dicit quoniam Dominus Iesus, commendat dignitatem huius sacramenti, tradens institutionem ipsius.
Et primo ponit institutionem; secundo tempus institutionis, cum dicit in qua nocte tradebatur, etc..
Tertio modum instituendi, ibi accepit panem, etc..
Institutor autem sacramenti est ipse Christus. Unde dicit quoniam Dominus noster Iesus Christus, etc.. Dictum
est enim supra cum de baptismo ageretur, quod Christus in sacramentis habet excellentiae potestatem, ad quam
quatuor pertinent.
Primo quidem quod virtus et meritum eius operetur in sacramentis; secundo quod in nomine eius sanctificetur
sacramentum; tertio quod effectum sacramenti sine sacramento praebere potest; quarto institutio novi sacramenti.
Specialiter tamen congruebat ut hoc sacramentum ipse in sua persona institueret, in quo corpus et sanguis eius
communicatur.
Unde et ipse dicit Io. VI, 52: panis quem ego dabo vobis, caro mea est pro mundi vita.
Deinde cum dicit qua nocte tradebatur, describit tempus institutionis huius sacramenti, quod quidem congruum
fuit, primo quidem quantum ad qualitatem temporis.

59

