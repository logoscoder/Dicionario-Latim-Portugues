sicut dicit Augustinus, quia Deus per suum simplum, id est per malum poenae, quod significatur per unum diem,
destruxit nostrum duplum, id est poenam et culpam, quod significatur per duas noctes.
Tradidi etiam vobis, quarto, Christi apparitiones, quia visus est cephae. Et ponit primo apparitiones factas aliis,
secundo apparitiones factas sibi soli, ibi novissime.
Sciendum est autem, circa primum, quod apparitiones Christi non sunt factae omnibus communiter, sed
aliquibus specialibus personis. Act. X, 40: dedit eum manifestum fieri, etc.. Et huius ratio fuit, ut servaretur ordo
in ecclesia, ut, per quosdam speciales, fides resurrectionis deveniret ad alios.
Notandum autem est quod apparitiones Christi non ponuntur hic omnes, nec illae quae factae sunt mulieribus.
Ponuntur autem hic quaedam quae non leguntur in evangeliis.
Et horum ratio fuit, quia apostolus vult ex ratione confutare infideles, et ideo noluit ponere testimonia nisi
authentica; et ideo tacuit apparitiones mulieribus factas, et posuit quasdam quae non inveniuntur, ut ostendat
quod etiam aliis pluribus apparuit. Sed facit mentionem specialem de Petro et Iacobo, quia erant quasi columnae,
ut dicitur gal. II, 9.
Dicit ergo: tradidi vobis, quia visus est cephae, id est Petro, Lc. Cap. Ult.: surrexit Dominus vere, etc.. Et creditur
quod inter viros primo apparuit Petro, quia erat in maxima tristitia. Unde et Angelus dixit Mc. Cap. Ult.: ite,
dicite discipulis eius et Petro, etc..
Postea, id est in alia vice, visus est undecim apostolis. Semel quidem visus est decem tantum, quando thomas
erat absens, et post octo dies undecim, quando thomas erat cum eis. Augustinus dicit quod debet dicere
duodecim, sed corruptum est vitio scriptorum, et dicit quod non refert quod iam obierat, et mathias nondum erat
electus, quia consuetum est quod quando maior pars collegii facit aliquid, dicitur quod totum collegium hoc facit.
Unde quia Dominus elegerat duodecim, ideo potest dici quod visus est duodecim, id est, toti collegio
apostolorum; sed non est vitium, sive dicatur duodecim, sive undecim.
Deinde, iterum, visus est plus quam quingentis fratribus. Sed de hoc nihil legimus in sacra Scriptura, nisi hoc
quod hic dicitur.
Potest tamen dici quod haec apparitio fuit de qua loquitur Dionysius in III de divinis nominibus, quando omnes
discipuli convenerunt ad videndum corpus, quod ferebat principem vitae.
Sed contra hoc videtur esse quia hoc fuit ante ascensionem, quando scilicet Christus apparuit Iacobo. Sed
congregatio discipulorum ad videndum beatam virginem, de qua videtur loqui Dionysius, fuit multum post.
Et ideo melius videtur dicendum quod apparuit quingentis fratribus simul ante ascensionem suam; et non refert
quod dicitur discipuli erant centum viginti, quia licet illi, qui erant in ierusalem, essent centum viginti, tamen in
Galilaea multi erant discipuli, et forte omnes congregati sunt simul cum apparuit.
Et, ut huius testimonium sit magis certum, dicit quod ex eis adhuc multi manent, id est vivunt, quidam autem ex
eis dormierunt, id est mortui sunt in spe resurrectionis. Et vocat sanctorum mortem dormitionem quia moriuntur
carne corruptibili, ut resurgant incorruptibiles.
Rom. VI, 9: Christus resurgens, etc..
Deinde, id est post, visus est Iacobo, scilicet Alphaei. Et ratio huius potest assignari, quia, ut legitur, Iacobus
vovit se non sumpturum cibum, nisi prius videret Christum.
Sed secundum hoc non servaretur ordo apparitionis, quia, si post omnes numeratas apparitiones apparuisset
Iacobo, nimis fuisset sine cibo: et hoc est difficile.
Et ideo dicendum est quod ideo singulariter Christus apparuit Iacobo, quia specialem devotionem Iacobus ad
Christum habuit. Et de ista etiam apparitione nihil habetur in evangelio.
Deinde, post hoc scilicet, visus est omnibus apostolis in ascensione, ut legitur Matth. Cap. Ult.
Et Act. I, 3 ss..
Novissime autem omnium, etc..
Hic apostolus commemorat apparitionem factam sibi soli.
Et circa hoc duo facit.
Primo ostendit ordinem apparitionis; secundo rationem eius assignat, ibi ego enim sum, etc..
Dicit ergo ita: dixi quod omnibus manifestatus est Christus, novissime, id est ultimo et post ascensionem, visus
est et mihi tamquam abortivo, et ideo novissime.
Dicit autem tamquam abortivo, propter tria. Abortivus dicitur aliquis foetus vel quia nascitur extra tempus
debitum, vel cum violentia educitur, vel quia non perducitur ad debitam quantitatem; et quia haec tria videbat in
se apostolus, ideo dicit tamquam abortivo.
Primo enim ipse extra tempus aliorum apostolorum renatus est Christo. Nam alii apostoli renati sunt Christo ante
adventum spiritus sancti, Paulus vero post.
Secundo quia alii apostoli spontanee conversi sunt ad Christum, sed Paulus coactus.
Act. IX, 4: prostravit eum ad terram, etc..
Et hoc multum valet contra haereticos, qui dicunt quod nullus debet cogi ad fidem, quia Paulus coactus fuit. Et
sicut dicit Augustinus, plus profecit in fide Paulus cum coacte conversus est, quam multi qui spontanee venerunt.
Tertio quia reputat se aliis minorem, et non pervenisse ad virtutem aliorum apostolorum.
Et ideo, quasi rationem assignans, dicit ego enim sum minimus, etc..
98

