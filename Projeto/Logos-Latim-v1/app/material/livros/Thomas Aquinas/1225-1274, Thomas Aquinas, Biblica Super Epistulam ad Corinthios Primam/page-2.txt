caput in tribubus Israel factus es. Matth. XI, 25: abscondisti haec a sapientibus et prudentibus, et revelasti ea
parvulis.
Consequenter describit eam a dignitate.
Et primo ponit modum adipiscendae dignitatis, cum dicit vocatus, secundum illud Hebr. V, 4: nemo sumit sibi
honorem, sed qui vocatur a Deo tamquam Aaron.
Secundo ponit ipsam dignitatem, dicens apostolus Iesu Christi, quae quidem est prima dignitas in ecclesia, et
interpretatur missus, quia fuerunt missi a Deo, ut vice eius fungerentur in terris. Unde dicitur lc. VI, 13, quod
elegit duodecim, quos et apostolos nominavit, et infra XII, 28: Deus posuit in ecclesia quosdam, primum quidem
apostolos, etc..
Tertio ponit originem sive causam huius dignitatis, cum dicit per voluntatem Dei.
Quod est intelligendum de voluntate beneplaciti, ex qua perficiuntur illi qui multipliciter praesunt ecclesiis.
Eccli. X, 4: in manibus Dei potestas terrae, et utilem rectorem in tempore suscitabit super illam.
Et de praedicta voluntate sub figura nobis dicitur, iob XXXVII, 12, quod lustrant cuncta per circuitum
quocumque voluntas gubernantis perduxerit.
Dimittit autem Deus aliquos praefici propter subditorum peccata, secundum illud iob XXXIV, 30: regnare facit
hominem hypocritam propter peccata populi. Talis autem rector non dicitur esse secundum voluntatem Dei, sed
secundum eius indignationem, secundum illud Osee XIII, 11: dabo tibi regem in furore meo, et auferam in
indignatione mea.
Secundo ponit personam adiunctam, cum dicit et sosthenes frater, quem sibi salutando adiungit, quia ad
apostolum detulerat contentiones et alios Corinthiorum defectus, ne hoc videretur ex odio fecisse; et ideo
nominat eum fratrem, ut ostendat quod ex zelo charitatis hoc fecerat. Prov. IX, 8: argue sapientem, et diliget te.
Deinde ponit personas salutatas, cum dicit ecclesiae Dei quae est Corinthi.
Et, primo, ponit principales personas, quas describit tripliciter. Primo quidem ex loco, cum dicit ecclesiae Dei
quae est Corinthi, id est, fidelibus Christi Corinthi congregatis.
Ps. XXXIV, 18: confitebor tibi in ecclesia magna. Secundo ex munere gratiae, cum dicit sanctificatis in Christo
Iesu, id est, in fide, passione et sacramento Christi Iesu.
Infra VI, 11: sed abluti estis, sed sanctificati estis. Hebr. Cap. Ult.: Iesus ut sanctificaret per suum sanguinem
populum, extra portam passus est. Tertio ponit originem gratiae, cum dicit vocatis sanctis; quia scilicet ad
sanctitatem per gratiam vocationis pervenerunt. Rom. VIII, 30: quos praedestinavit, hos et vocavit. I Petr. II, 9:
de tenebris vos vocavit in admirabile lumen suum.
Secundo ponit personas secundarias, fideles scilicet, quae non erant in ipsa civitate sed habitabant in dioecesi
civitatis vel districtu. Unde subdit vobis, inquam, qui estis Corinthi scribo, cum omnibus qui invocant nomen
Domini nostri Iesu Christi, scilicet per veram fidei confessionem. Ioel. II, 32: omnis qui invocaverit nomen
Domini salvus erit. Et hoc in omni loco ipsorum, id est eorum iurisdictioni subiecto, et nostro, quia per hoc quod
subiiciebantur episcopo civitatis, non eximebantur a potestate apostoli, quinimo magis erant ipsi apostolo
subiecti, quam his quibus ipse eos subiecerat. Ps. Cii, 22: in omni loco dominationis eius, benedic, anima mea,
Domino.
Ultimo autem in salutatione ponit bona salutifera quae eis optat, quorum primum est gratia, per quam
iustificamur a peccatis, Rom. III, 24: iustificati gratis per gratiam ipsius; ultimum autem est pax, quae perficitur
in felicitate aeterna. Ps. Cxlvii, 14: qui posuit fines tuos pacem. Is. XXXII, 18: sedebit populus meus in
pulchritudine pacis.
Per haec autem duo, omnia alia includit.
Unde dicit gratia et pax.
Causam eorum ostendit, subdens a Deo patre nostro, secundum illud Iac. I, 17: omne datum optimum et omne
donum perfectum desursum est, descendens a patre luminum.
Addit autem et Domino Iesu Christo, per quem, ut dicitur II Petr. I, 4, maxima et pretiosa promissa donavit nobis
Deus. Io. I, 17: gratia et veritas per Iesum Christum facta est.
Quod autem dicit a Deo patre nostro. Potest intelligi de tota trinitate, a qua creati sumus et in filios adoptati.
Additur autem et Domino Iesu Christo, non quia sit persona alia vel hypostasis praeter tres personas, sed propter
aliam naturam.
Vel quod dicitur Deo patre nostro, per quamdam appropriationem accipitur pro persona patris, sicut Io. XX, 17:
ascendo ad patrem meum, Deum meum et Deum vestrum.
In hoc autem quod subdit et Domino Iesu Christo, manifestatur persona filii.
Tacetur autem de spiritu sancto, quia est nexus patris et filii, et intellectus ex ambobus, vel quia est donum
utriusque, intelligitur in donis, de quibus dicit gratia et pax, quae per spiritum sanctum dantur. Infra XII, 11: haec
omnia operatur unus atque idem spiritus.
Deinde cum dicit gratias ago Deo meo, incipit epistolarem tractatum. Et primo gratias agit de bonis eorum, ut
correctionem suorum defectuum tolerabilius ferant; secundo ponit eorum instructionem, ibi obsecro vos autem,
fratres.
Circa primum duo facit.
2

