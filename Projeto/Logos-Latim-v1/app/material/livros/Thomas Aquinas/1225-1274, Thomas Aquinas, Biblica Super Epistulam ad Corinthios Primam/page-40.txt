Sed dicendum quod apostolus non prohibet, quin fideles, sub infidelibus principibus constituti, eorum iudicio
compareant, si vocentur, hoc enim esset contra subiectionem, quae debetur principibus; sed prohibet quod fideles
non eligant voluntarie infidelium iudicium.
Deinde cum dicit an nescitis, etc., assignat rationem contra id, quod illi faciebant, sumptam ex hoc, quod
derogabant auctoritati sanctorum. Et primo quantum ad auctoritatem quam habent super res mundanas; secundo
quantum ad auctoritatem quam habent ad res supermundanas, id est, super Angelos, ibi an nescitis, quoniam
Angelos iudicabimus? dicit ergo primo: inordinatum est iudicium apud infideles, quia fideles habent
auctoritatem iudicandi, an nescitis, quia sancti de hoc mundo iudicabunt, id est, de hominibus mundanis huius
mundi? quod quidem impletur tripliciter. Primo quidem secundum comparationem, scilicet secundum quod non
solum boni iudicabunt malos, et sancti mundanos; sed etiam secundum quod boni iudicabuntur a melioribus, et
mali iudicabunt peiores, secundum illud matth. XII, 41: viri Ninivitae surgent in iudicio cum generatione ista, et
condemnabunt eam.
Secundo iudicabunt approbando sententiam iudicis, scilicet Christi, et hoc erit proprie iustorum, secundum illud
Ps.: laetabitur iustus cum viderit vindictam. Unde Sap. III, 8 dicitur: iudicabunt sancti nationes.
Tertio modo per sententiae prolationem.
Et hoc erit apostolorum et similium, qui contemptis rebus mundi, solis spiritualibus inhaeserunt. Spiritualis enim
iudicat omnia, ut dictum est supra II, 15. Unde et matth. XIX, 28 dicitur: vos qui secuti estis me, sedebitis super
sedes, iudicantes duodecim tribus Israel. Et in Ps. Cxlix, 6 s. Dicitur: gladii ancipites in manibus eorum, ad
faciendam vindictam in nationibus.
Intelligitur autem ista prolatio sententiae non vocalis, sed spiritualis, inquantum per superiores sanctos inferiores
vel etiam peccatores spirituali quadam illuminatione illuminabuntur, quales poenae, et qualia praemia eis
debeantur: sicut etiam nunc homines illuminantur ab Angelis, vel etiam inferiores Angeli a superioribus.
Secundo ex hoc, quod dictum est, argumentatur ad propositum, dicens et si in vobis, id est, per vos, iudicabitur
mundus, id est, mundani homines, numquid indigni estis, qui iudicetis de minimis, scilicet de negotiis
saecularibus, Lc. XVI, 10: qui in modico iniquus est, et in maiori iniquus erit.
Deinde cum dicit nescitis, etc., argumentatur ad idem ex auctoritate sanctorum super Angelos.
Et primo ponit eam, dicens an nescitis, quoniam nos, scilicet fideles Christi, iudicabimus Angelos? quod quidem
potest intelligi de malis Angelis, qui condemnabuntur a sanctis, quorum virtute sunt victi. Unde Dominus, Lc. X,
19, dicit: ecce dedi vobis potestatem calcandi super serpentes, et super omnem virtutem inimici. Et in Ps. Xc, 13:
super aspidem et basiliscum ambulabis.
Potest etiam hoc intelligi de bonis Angelis, quorum plurimi in comparatione quadam invenientur Paulo et
similibus sibi inferiores.
Unde signanter non dicit: iudicabitis, sed iudicabimus. Quamvis etiam dici possit, quod ex consequenti, si sancti
iudicabunt homines bonos et malos, erit iudicium de bonis Angelis, quorum accidentale praemium augetur ex
praemio sanctorum per Angelos illuminatorum, et etiam de malis Angelis, quorum poena augetur ex poena
hominum per eos seductorum.
Secundo argumentatur ad propositum, dicens quanto magis saecularia, scilicet iudicia, idonei erimus iudicare:
qui enim est idoneus ad maiora, multo magis est idoneus ad minora. Unde et Dominus, cui commiserat quinque
talenta, postmodum commisit unum, ut habetur Matth. XXV, 28.
Deinde cum dicit saecularia igitur iudicia, adhibet remedium contra culpam eorum. Et primo ponit remedium;
secundo exponit, ibi ad verecundiam vestram dico.
Dicit ergo primo: ergo ex quo sancti de hoc mundo iudicabunt, si habueritis inter vos saecularia iudicia, quae
tamen habere non debetis, illos qui sunt contemptibiles in ecclesia constituite ad iudicandum, potius scilicet
quam iudicemini apud infideles.
Unde et in Ps. Cxl, 5 dicitur: corripiet me iustus in misericordia, et increpabit me, oleum autem peccatoris non
impinguet caput meum.
Et Eccle. IX, 4 dicitur: melius est canis vivus leone mortuo.
Deinde cum dicit ad verecundiam vestram dico, exponit quo sensu praedicta dixit.
Posset enim aliquis credere, quod ad litteram essent eligendi contemptibiliores ad iudicandum; sed hoc excludit,
dicens ad verecundiam vestram dico. Quasi dicat: non hoc dixi ut ita fiat, sed ut vos faciam verecundari, illa
scilicet confusione, quae adducit gratiam et gloriam, ut dicitur Eccli. IV, 25.
Contemptibiles enim in ecclesia essent eligendi ad iudicandum, si non invenirentur inter vos sapientes, quod
esset vobis verecundum.
Unde subdit sic non est inter vos sapiens quisquam, qui possit iudicare inter fratrem et fratrem, sed frater cum
fratre in iudicio contendit, et hoc apud infideles? potius autem quam hoc faceretis, deberetis constituere
contemptibiles, qui sunt in ecclesia, ad iudicandum et supplendum defectum sapientum, qui tamen non est apud
vos, secundum illud quod supra primo, dixerat: divites facti estis in illo, in omni verbo et in omni scientia.
Vel aliter ab illo loco saecularia, etc.. Dixerat enim, quod sancti idonei sunt ad iudicandum saecularia, et ideo
vult ostendere per quos iudicia saecularia debeant exerceri, scilicet per contemptibiles qui sunt in ecclesia. Vocat
autem contemptibiles illos, qui sunt sapientes in rebus mundanis, per comparationem ad illos, qui sunt sapientes
40

