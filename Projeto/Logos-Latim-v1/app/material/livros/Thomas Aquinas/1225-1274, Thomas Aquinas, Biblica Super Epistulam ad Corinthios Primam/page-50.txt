Primordiale autem principium totius processionis rerum est filius Dei, secundum illud Io. I, 3: omnia per ipsum
facta sunt.
Et ipse ideo est primordiale exemplar, quod omnes creaturae imitantur tamquam veram et perfectam imaginem
patris. Unde dicitur Col. I, 15: qui est imago Dei invisibilis primogenitus omnis creaturae, quia in ipso condita
sunt universa. Speciali tamen quodam modo exemplar est spiritualium gratiarum, quibus spirituales creaturae
illustrantur, secundum illud quod in Ps. Cix, 3 dicitur ad filium: in splendoribus sanctorum ex utero ante
Luciferum genui te, quia scilicet genitus est ante omnem creaturam per gratiam lucentem, habens exemplariter in
se splendores omnium sanctorum.
Hoc autem exemplar Dei prius erat a nobis valde remotum, secundum illud Eccle. II, 12: quid est homo, ut sequi
possit regem factorem suum? et ideo homo fieri voluit, ut hominibus humanum exemplar praeberet.
Unde Augustinus dicit de agone christiano: qua perversitate non careat, qui dicta et facta illius hominis intueri
diligit et sectatur, in quo se nobis ad exemplum vitae praebuit filius Dei? et sicut divinitatis eius exemplar primo
quidem imitantur Angeli, secundario vero reliquae creaturae, ut Dionysius dicit X cap.
Angelicae hierarchiae, ita humanitatis exemplar principaliter quidem imitandum proponitur praelatis ecclesiae
tamquam superioribus.
Unde et Dominus apostolis dicit io. XIII, 15: exemplum dedi vobis, ut quemadmodum ego feci, ita et vos
faciatis. Secundario vero ipsi praelati informati exemplo Christi, proponuntur exemplar vitae subditis, secundum
illud I Petr. Cap. Ult.: forma facti gregis ex animo; et II Thess. III, 9: ut nosmetipsos formam daremus vobis ad
imitandum nos.
Et ideo apostolus signanter dicit: dixi ut sine offensione omnibus sitis, et hoc quidem facere poteritis, si hoc quod
dico servetis.
Imitatores mei estote, sicut et ego Christi, scilicet sum imitator. Imitabatur enim eum primo quidem in mentis
devotione. Gal. II, 20: vivo ego, iam non ego, vivit vero in me Christus. Secundo in subditorum sollicitudine.
Unde dicebat Phil. II, 17: si immolor supra sacrificium et obsequium fidei vestrae, gaudeo et congratulor
omnibus vobis, sicut et Christus obtulit semetipsum pro nobis, ut dicitur Eph. V, 2. Tertio quantum ad passionis
tolerantiam. II Cor. IV, 10: semper mortificationem Iesu in corpore circumferentes.
Et Gal. Cap. Ult.: ego stigmata Domini Iesu in corpore meo porto.
Est autem notandum, quod non simpliciter dicit, imitatores mei estote, sed addit sicut et ego Christi, quia scilicet
subditi praelatos suos imitari non debent in omnibus, sed in quibus illi Christum imitantur, qui est indeficiens
sanctitatis exemplar.
Deinde, cum dicit laudo autem vos, fratres, ostendit qualiter Corinthii se habebant ad admonitionem praedictam.
Circa quod considerandum est, quod subditi suos praelatos sequuntur dupliciter, scilicet quantum ad facta et
dicta. Quantum quidem ad facta, dum subditi praelatorum exempla imitantur, unde dicitur Iac. V, 10: exemplum
accipite, fratres mei, prophetarum, qui locuti sunt in nomine Domini. Quantum vero ad dicta, dum eorum
praeceptis obediunt.
Prov. IV, 4: custodi praecepta mea et vives.
In his autem Corinthii deficiebant, et maxime quantum ad maiorem multitudinem, et ideo apostolus, alloquens
eos, dicit laudo autem vos, fratres, quasi dicat: super hoc laudandos vos praebere debetis, sed non facitis, quod
per omnia memores estis, quasi ad imitandum mea exempla. Non enim possumus illorum exempla imitari,
quorum memoriam non habemus. Unde dicitur hebr. XIII, 7: mementote praepositorum vestrorum, quorum
intuentes exitum conversationis, imitamini fidem.
Quantum vero ad dicta, subdit et sicut tradidi vobis, praecepta mea tenetis, quasi dicat: eodem tenore observatis,
quo ego tradidi; hoc enim dicit, quia ab observantia praeceptorum eius recesserant. Io. XV, 20: si sermonem
meum servaverunt, et vestrum servabunt.
Sed videtur hic modus loquendi non esse conveniens veritati sacrae Scripturae, quae nihil patitur falsitatis,
secundum illud Prov. VIII, 8: iusti sunt omnes sermones mei, et non est in eis pravum quid, neque perversum.
Sed dicendum, quod ironica locutio est una de locutionibus figurativis, in quibus veritas non attenditur secundum
sensum quem verba faciunt, sed secundum id quod loquens exprimere intendit per simile, vel contrarium, vel
quocumque alio modo. Et ideo in ironica locutione veritas attenditur secundum contrarium eius quod verba
sonant, sicut in metaphorica, secundum simile.
Deinde cum dicit volo autem vos scire, fratres, etc., accedit ad propositum, instruens scilicet fideles de
eucharistiae sacramento.
Et circa hoc tria facit.
Primo redarguit eorum errores circa ritum huius sacramenti; secundo ostendit huius sacramenti dignitatem, ibi
ego enim accepi a Domino, etc.; tertio docet convenientem ritum, ibi itaque, fratres mei.
Circa primum tria facit.
Primo redarguit eorum errorem, quo scilicet errabant in habitu, quia scilicet mulieres ad sacra mysteria
conveniebant capite non velato; secundo arguit errorem in conventu, quia scilicet dum convenirent ad sacra
mysteria contentionibus vacabant, ibi haec autem praecipio non laudans, etc.; tertio quantum ad certum cibum,
quia scilicet pransi ad sacra mysteria sumenda accedebant, ibi: convenientibus autem vobis, etc..
50

