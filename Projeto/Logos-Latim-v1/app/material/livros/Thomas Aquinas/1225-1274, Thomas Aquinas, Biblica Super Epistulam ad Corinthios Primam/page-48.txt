Secundo agit de reiteratione coniugalis actus; et primo ponit documentum, dicens iterum revertimini in idipsum,
ut scilicet vobis invicem debitum reddatis, finito tempore orationis. Unde et III Reg. VIII, 66 dicitur, quod
celebratis dedicationis solemniis, profecti sunt in tabernacula sua laetantes.
Secundo assignat rationem documenti. Non enim hoc dicit, quasi sit necessarium ad salutem, sed ad periculum
vitandum. Unde subdit ne tentet vos Satanas, id est, ne sua tentatione vos prosternat; sicut etiam dicitur I Thess.
III, 5: ne forte vos tentaverit is qui tentat, et inanis sit labor noster. Tentatio autem Satanae non est fortibus
timenda, de quibus dicitur I Io. II, 14: scribo vobis, iuvenes, quoniam fortes estis, et verbum Dei manet in vobis,
et vicistis malignum. Est autem timenda debilibus, unde subdit propter incontinentiam vestram, id est, propter
pronitatem ad incontinentiam, ex quo contingit, quod diabolus hominem tentando prosternit, et provocatur ad
tentandum, secundum illud I Petr. Cap. Ult.: circuit quaerens quem devoret.
Deinde cum dicit hoc autem dico, etc., manifestat quo sensu praedicta sunt accipienda, et primo facit quod
dictum est; secundo, rationem assignat, ibi volo autem, etc.; tertio, exponit quod dixerat, ibi dico autem, etc..
Dicit ergo primo: dixi, quod unusquisque suam uxorem habeat, et unaquaeque mulier virum suum, et iterum
quod post continentiam determinati temporis, iterum revertamini in idipsum. Hoc autem dico secundum
indulgentiam, id est, parcens infirmitati vestrae, non secundum imperium, quasi scilicet vobis necessarium ad
salutem.
Subditis enim sunt quaedam eorum infirmitati indulgenda, et non ad bona imperio cogendi.
Unde contra quosdam praelatos dicitur Ez. XXXIV, 4 s.: cum austeritate imperabatis eis, et cum potentia, et
dispersi sunt greges mei.
Sed videtur apostolus inconvenienter loqui; indulgentia enim non est nisi de peccato. Per hoc ergo quod
apostolus, secundum indulgentiam se dicit matrimonium concessisse, videtur exprimere quod matrimonium sit
peccatum.
Sed ad hoc potest responderi dupliciter.
Uno modo ut indulgentia sumatur hic pro permissione. Est autem duplex permissio: una quidem de minus malo,
sicut dicitur matth. XIX, 8, quod Moyses permisit Iudaeis dare libellum repudii propter duritiam cordis eorum,
scilicet ad vitandum uxoricidium, ad quod erant proni. Talis enim permissio non fit in novo testamento propter
sui perfectionem, secundum illud Hebr. VI, 1: ad perfectum feramur. Alia autem est permissio de minus bono,
cum scilicet homo praecepto non cogitur ad maius bonum; et hoc modo apostolus hic indulget, id est, permittit
matrimonium, quod est minus bonum quam virginitas, quae non praecipitur, quae est maius bonum.
Alio modo potest accipi indulgentia prout respicit culpam, secundum illud Is. XXVI, 15: indulsisti, Domine,
indulsisti genti. Et secundum hoc indulgentia refertur ad actum coniugalem secundum quod habet annexam
culpam venialem, tamen propter bona matrimonii sine quibus esset mortalis.
Unde considerandum est quod actus coniugalis quandoque quidem est meritorius, et absque omni culpa mortali
vel veniali, puta cum ordinatur ad bonum prolis procreandae et educandae ad cultum Dei: sic enim est actus
religionis; vel cum fit causa reddendi debitum: sic enim est actus iustitiae.
Omnis autem actus virtutis est meritorius, si sit cum charitate. Quandoque vero est cum culpa veniali, scilicet
cum quis ad actum matrimonialem ex concupiscentia excitatur, quae tamen infra limites matrimonii sistit, ut
scilicet cum sola uxore sit contentus. Quandoque vero est culpa mortalis, puta cum concupiscentia fertur extra
limites matrimonii, scilicet cum aliquis accedit ad uxorem, aeque libenter vel libentius ad aliam accessurus.
Primo ergo modo actus matrimonii non requirit indulgentiam; secundo modo habet indulgentiam inquantum
aliquis consentiens concupiscentiae in uxorem, non fit reus peccati mortalis; tertio modo omnino indulgentiam
non habet.
Deinde cum dicit volo autem etc., assignat rationem eius quod dixerat, et primo quare non loquatur secundum
imperium; secundo quare loquatur secundum indulgentiam, ibi sed unusquisque, etc..
Circa primum considerandum est quod nullus sapiens praecipit illud cuius contrarium magis vult fieri. Ideo
apostolus non praecipit quod homines matrimonium contrahant, vel matrimonio contracto utantur, quia magis
vult quod homines contineant. Et hoc est quod dicit volo autem omnes, homines, esse sicut meipsum, ut scilicet
contineant, sicut ego contineo. Et similiter dicit Act. XXVI, 29: opto apud Deum omnes qui audiunt, fieri tales
qualis ego sum.
Sed contra hoc videtur esse, quia si omnes homines continerent, sicut apostolus continebat, cessasset generatio,
et sic non fuisset impletus numerus electorum, quod erat contra dispositionem divinam.
Dicunt quidam quod apostolo revelatum erat, quod si omnes homines salvarentur in continentia viventes, sicut
ipse vivebat, sufficiebat ad implendum numerum electorum.
Sed hoc nulla auctoritate fulcitur; et ideo potest dici, quod apostolus volebat omnes esse continentes, quia scilicet
volebat hoc de singulis, non tamen volebat quod omnes simul continerent.
Vel potest dici, et melius, quod volebat omnes homines esse continentes voluntate antecedente, sicut ipse dicit I
Tim. II, 4, quod Deus vult omnes homines salvos fieri, non autem voluntate consequente, qua Deus vult
quosdam salvare, scilicet praedestinatos, et quosdam damnare, scilicet reprobatos, secundum illud Mal. I, 2 s.:
Iacob dilexi, esau autem odio habui. Est autem voluntas antecedens de eo, quod absolute consideratum est
melius, sicut omnes homines esse salvos, vel continentes: voluntas autem consequens est de eo, quod est melius,
48

