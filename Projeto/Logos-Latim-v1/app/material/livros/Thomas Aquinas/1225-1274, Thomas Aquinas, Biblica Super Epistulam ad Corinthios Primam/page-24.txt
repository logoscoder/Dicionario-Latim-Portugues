6: omnis caro foenum. Ea vero quae pertinent ad gloriam huius mundi facillime transeunt, unde stipulae
comparantur; unde in Ps. Lxxxii, 14 sequitur: pone illos ut rotam et ut stipulam ante faciem venti.
Sic ergo superaedificare aurum, et argentum et lapides pretiosos, est superaedificare fidei fundamento ea quae
pertinent ad contemplationem sapientiae divinorum, et amorem Dei, et devotionem sanctorum, et obsequium
proximorum, et ad exercitium virtutum.
Superaedificare vero lignum, foenum et stipulam, est superaddere fidei fundamento ea quae pertinent ad
dispositionem humanarum rerum, et ad curam carnis, et ad exteriorem gloriam.
Sciendum tamen quod contingit aliquem hominem id intendere tripliciter.
Uno modo ita quod in his finem constituat; et cum hoc sit peccatum mortale, per hoc homo non superaedificat
sed, everso fundamento, aliud fundamentum collocat. Nam finis est fundamentum in rebus appetibilibus quae
quaeruntur propter finem.
Alio modo aliquis intendit uti praedictis rebus totaliter ordinans eas in Dei gloriam; et quia opera specificantur ex
fine intento, hoc iam non erit aedificare lignum, foenum et stipulam, sed aurum, argentum et lapides pretiosos.
Tertio modo aliquis licet in his finem non constituat, nec vellet propter ista contra Deum facere, afficitur tamen
istis magis quam deberet, ita quod per haec retardatur ab his quae Dei sunt, quod est peccare venialiter: et hoc
proprie est superaedificare lignum, foenum, stipulam, non quia ipsa superaedificentur proprie loquendo, sed quia
opera ad temporalium curam pertinentia habent venialia adiuncta propter vehementiorem affectum ad ipsa, quae
quidem affectio, secundum quod magis et minus inhaeret, ligno, foeno et stipulae comparatur. Et dupliciter
potest distingui.
Uno modo secundum permanentiam rerum spiritualium, ut prius dictum est, alio modo secundum vehementiam
adhaesionis.
Sciendum tamen quod et illi qui spiritualibus rebus intendunt, non omnino possunt absolvi a cura rerum
temporalium, nec etiam qui in charitate rebus temporalibus intendunt, sunt omnino a rebus spiritualibus vacui,
sed studio diversificantur. Nam quidam studium vitae suae ordinant ad spiritualia, temporalibus vero non
intendunt, nisi inquantum requirit necessitas corporalis vitae. Quidam vero studium vitae suae applicant ad
temporalia procuranda, utuntur tamen spiritualibus rebus ad directionem vitae suae. Primi igitur superaedificant
aurum, argentum et lapides pretiosos; secundi vero superaedificant foenum, lignum et stipulam.
Ex quo patet, quod illi qui superaedificant aurum, argentum et lapides pretiosos, habent aliquid de peccatis
venialibus, sed non in quantitate notabili, propter hoc quod modicum attingunt de cura temporalium rerum. Illi
etiam qui superaedificant lignum, foenum, stipulam, habent aliquid stabile, pretiosum et praeclarum, sed in
minori quantitate, scilicet inquantum diriguntur per bona spiritualia.
Potest autem et haec diversitas referri ad superaedificationem doctrinae. Nam illi qui fidei ab apostolis fundatae
per suam doctrinam superaedificant solidam veritatem et claram, sive manifestam, et ad ornamentum ecclesiae
pertinentem, superaedificant aurum, argentum, lapides pretiosos. Unde Prov. X, 20: argentum electum labia iusti.
Illi vero qui fidei ab apostolis fundatae superaddunt in doctrina sua aliqua inutilia, et quae non sunt manifesta,
nec veritatis ratione firmantur, sed sunt vana et inania, superaedificant lignum, foenum, stipulam. Unde dicitur
Ier. XXIII, 28: qui habet somnium, narret somnium, et qui habet sermonem meum, loquatur sermonem meum
vere. Quid paleis ad triticum? qui vero falsitatem doceret, non superaedificaret, sed magis subverteret
fundamentum.
Dicit ergo si quis superaedificat, vel operando, vel docendo, super fundamentum hoc, id est, super fidem
formatam in corde, vel super fidem fundatam ab apostolis et praedicatam, aurum, argentum aut lapides pretiosos,
id est spiritualia opera vel praeclaram doctrinam, vel lignum, foenum, stipulam, id est corporalia opera, vel
frivolam doctrinam, uniuscuiusque opus manifestum erit, scilicet in divino iudicio, quale sit.
Non enim latet per humanam ignorantiam.
Nam quidam videntur superaedificare aurum, argentum, lapidem pretiosum, qui tamen superaedificant lignum,
foenum, stipulam, in rebus spiritualibus corporalia meditantes, puta lucrum vel favorem humanum; quidam vero
videntur superaedificare lignum, foenum, stipulam, qui tamen aedificant aurum, argentum et lapidem pretiosum,
quia in administratione temporalium nihil nisi spiritualia cogitant. Unde et sophon. I, 12 dicitur: scrutabor
ierusalem in lucernis, et Lc. XII, 2: nihil opertum quod non reveletur.
Deinde, cum dicit dies enim Domini, ostendit quando haec manifestatur.
Et primo ponit tempus manifestationis, cum dicit dies enim Domini declarabit. Circa quod sciendum est quod
tunc dicitur esse tempus et dies alicuius rei, quando est in optimo statu et maximo sui posse. Unde eccle. III, 1
dicitur: omnia tempus habent.
Quando ergo homo suam voluntatem implet, etiam contra Deum, tunc est dies hominis.
Unde dicitur Ier. XVII, 16: diem hominis non desideravi, tu scis. Dies vero Domini dicitur quando voluntas
Domini completur de hominibus, qui per eius iustitiam vel praemiabuntur vel damnabuntur, secundum illud Ps.
Lxxiv, 3: cum accepero tempus, ego iustitias iudicabo.
Unde secundum triplex Dei iudicium tripliciter potest intelligi dies Domini.
Erit nempe quoddam iudicium generale omnium, secundum illud Matth. XII, 41: viri Ninivitae surgent in
iudicio. Et secundum hoc dies Domini dicitur novissimus dies iudicii, de quo II Thess. II, 2: non terreamini quasi
24

