Divites enim laute comedebant in ecclesia, et bibebant usque ad ebrietatem, pauperibus autem nihil dabant, ita
quod remanebant esurientes.
Et hoc est quod dicitur et alius quidem esurit, scilicet pauper, qui non habebat unde sibi praepararet, alter autem
ebrius est, scilicet dives, qui superflue comedebat et bibebat, contra id quod dicitur nehem. VIII, 10: comedite
pinguia, et bibite mulsum, et mittite partes eis, qui non praeparaverunt sibi. Iob XXXI, 17: si comedi buccellam
meam solus, et non comedit pupillus ex ea.
Deinde, cum dicit numquid domos, etc., inquirit de causa huius culpae.
Et primo excludit causam per quam poterant excusari. Non enim est licitum domum Dei, quae est deputata sacris
usibus, communibus usibus applicare. Unde et Dominus Io. II, 16 eiiciens ementes et vendentes de templo, dixit
domus mea domus orationis vocabitur, vos autem fecistis eam domum negotiationis.
Et Augustinus dicit in regula: in oratorio nemo aliquid faciat, nisi ad quod factum est, unde et nomen accepit.
Tamen propter necessitatem, quando scilicet aliquis aliam domum non inveniret, licite posset ecclesia uti ad
manducandum, vel ad alios huiusmodi licitos usus.
Hanc ergo excusationem excludit apostolus, dicens numquid non habetis domos, scilicet proprias, ad
manducandum et bibendum? ut propter hoc excusemini, si in ecclesia convivia celebretis, quae debetis in
propriis domibus facere. Unde et Lc. V, 29 dicitur quod levi fecit Christo convivium magnum in domo sua.
Secundo, cum dicit aut ecclesiam Dei, etc., asserit causam quae eos inexcusabiles reddit, quarum prima est
contemptus ecclesiae Dei. Et hanc ponit dicens aut ecclesiam Dei contemnitis? et ideo in ecclesia praesumitis
coenam vestram ad manducandum.
Et potest hic sumi ecclesia tam pro congregatione fidelium, quam pro domo sacra, quae non est contemnenda,
secundum illud Ps. Xcii, 5: domum tuam decet sanctitudo; et Ier. VII, 11: numquid spelunca latronum facta est
domus ista, in qua invocatum est nomen meum in oculis vestris? isti autem utrumque contemnebant, dum,
praesente conventu fidelium, in loco sacro convivia celebrabant.
Secundo ponit contemptum proximorum in hoc quod subditur et confunditis eos qui non habent. In hoc enim
pauperes erubescebant, quod ipsi esuriebant in conspectu totius multitudinis, aliis laute comedentibus et
bibentibus.
Dicitur autem Prov. XVII, 5: qui despicit pauperem, exprobrat factori eius. Et Eccli. IV, 2: animam esurientem
ne despexeris.
Deinde, cum dicit quid dicam, etc., concludit eorum vituperationem, dicens: quid dicam vobis ex consideratione
praedictorum? numquid laudo vos? et respondet: et si in aliis factis laudo vos, in hoc tamen facto non laudo.
Et est advertendum quod supra dum de habitu mulierum loqueretur, saltem ironice laudavit eos, dicens: laudo
vos quod per omnia mei, etc.. Hic vero nec ironice vult eos laudare, quia in gravioribus delictis nullo modo sunt
peccatores palpandi.
Unde et in Ps. IX, 3 dicitur: quoniam laudatur peccator in desideriis animae suae, et iniquus benedicitur.
Exacerbavit Dominum peccator. Et Is. III, 12: popule meus, qui beatum te dicunt, ipsi te decipiunt.
Secundum aliam vero expositionem arguuntur de alia culpa.
In primitiva enim ecclesia fideles panem et vinum offerebant, quae consecrabantur in sanguinem et corpus
Christi, quibus iam consecratis, divites, qui multa obtulerant, eadem sibi repetebant, et sic ipsi abundanter
sumebant, pauperibus nihil sumentibus, qui nihil obtulerant.
De hac ergo culpa apostolus eos hic reprehendit, dicens convenientibus enim vobis in unum, iam non est, id est,
non contigit inter vos, dominicam coenam manducare.
Coena enim Domini est communis toti familiae; unusquisque autem vestrum sumit eam, non quasi communem,
sed quasi propriam, dum sibi vult vindicare quod Deo obtulit; et hoc est quod subdit unusquisque praesumit, id
est, praesumptuose attentat, ad manducandum coenam, scilicet Domini, id est panem et vinum consecratum,
quasi suam, id est, quasi propriam vindicans, scilicet ea quae consecrata sunt Domino in suos usus. Et ita
sequitur quod alius, scilicet pauper qui nihil obtulit, esurit, nihil scilicet sumens de consecratis, alius autem,
scilicet dives qui multa obtulit, ebrius est; ad litteram, propter hoc quod nimium sumpsit de vino consecrato quod
scilicet quasi proprium repoposcit.
Sed videtur hoc esse impossibile, quod de vino consecrato aliquis inebrietur, vel etiam nutriatur de pane,
quoniam post consecrationem sub speciebus panis et vini nihil remanet, nisi substantia corporis Christi et
sanguinis, quae non possunt converti in corpus hominis, ad hoc quod ex eis nutriatur, aut inebrietur.
Dicunt ergo quidam, quod hoc non fit per aliquam conversionem, sed per solam immutationem sensuum hominis
ab accidentibus panis et vini, quae remanent post consecrationem. Consueverunt enim homines ex solo ciborum
odore confortari, et ex multo odore vini stupefieri et quasi inebriari.
Sed confortatio vel stupefactio, quae provenit ex sola immutatione sensuum, parvo tempore durat, cum tamen
post consecrationem panis aut vini, si vinum in magna quantitate sumeretur aut panis, diu sustentaretur homo
propter panem aut stupefieret propter vinum. Et praeterea manifestum est quod panis consecratus in aliam
substantiam converti potest, ex hoc quod per putrefactionem resolvitur in pulveres, aut per combustionem in
cineres.

58

