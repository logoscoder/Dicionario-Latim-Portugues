Primo proponit quod intendit; secundo manifestat exemplificando, ibi si dixerit pes, etc.; tertio probat ducendo
ad inconveniens, ibi si totum corpus oculus, etc..
Dicit ergo primo: dictum est quod, omnes nos in unum corpus mysticum baptizati sumus, quod repraesentat
similitudo corporis naturalis. Nam corpus naturale hominis non est unum membrum, sed multa.
Quia scilicet eius perfectio non salvatur in uno membro, sed integratur ex multis, quae necesse habent deservire
diversis potentiis et actibus animae. Unde et Rom. XII, 4 dicitur: sicut in uno corpore multa membra habemus,
omnia autem membra corporis non eumdem actum habent, ita multi unum corpus sumus in Christo.
Deinde cum dicit si dixerit pes, etc., manifestat quod dixerat exemplificando in membris quibusdam.
Et primo in membris deservientibus motui: et ponit duo membra: pedem, tamquam ignobilius membrum, eo
quod calcat terram et portat totius corporis pondus; manum autem tamquam membrum nobilius, eo quod ipsa est
organum organorum. Et hoc est quod dicit si dixerit pes: non sum de corpore, quoniam non sum manus, non ideo
non est de corpore? quasi dicat: perfectio corporis non tota consistit in uno membro, quamvis nobiliori sed ad
eius perfectionem requiruntur etiam ignobiliora.
Per membra autem deservientia motui, designantur in ecclesia homines dediti vitae activae, ita quod pedes sunt
subditi, de quibus dicitur Ez. I, 7: pedes eorum pedes recti; per manus autem figurantur praelati, per quos alii
disponuntur, unde et Cant. V, 14 dicitur: manus illius tornatiles aureae, plenae hyacinthis. Sunt autem in ecclesia
necessariae non solum manus, id est praelati, sed etiam pedes, id est subditi. Unde Prov. XIV, 28 dicitur: in
multitudine populi dignitas regis.
Secundo exemplificat de membris servientibus virtuti apprehensivae, et ponit oculum qui deservit visui et aurem
quae deservit auditui. Nam isti duo sensus praecipue deserviunt humanae sapientiae: visus quidem quantum ad
inventionem, eo quod plures rerum differentias ostendit; auditus autem quantum ad disciplinam, quae fit per
sermonem. Horum tamen sensuum dignior est visus quam auditus, quia et spiritualior est et plura demonstrat, ac
per hoc oculus est dignior aure.
Dicit ergo et si dixerit auris, quae est ignobilius membrum, non sum de corpore, quia non sum oculus, qui est
membrum nobilius, non ideo non est de corpore? etc..
Per membra ergo deservientia virtuti apprehensivae, designantur in ecclesia illi qui student vitae contemplativae,
inter quos sunt, sicut oculi, doctores, qui per seipsos veritatem inspiciunt. Unde dicitur Cant. V, 12: oculi eius
sicut columbae super rivos aquarum, quae resident iuxta fluenta plenissima.
Per aures autem significantur discipuli, qui a Magistris veritatem audiendo recipiunt.
Unde et Matth. XIII, 19 dicitur: qui habet aures audiendi, audiat. Sunt enim in ecclesia necessarii non solum
doctores sed etiam discipuli.
Unde et iob XXIX, 11 dicitur: auris audiens beatificavit me.
Deinde cum dicit si totum corpus, etc., probat ducendo ad inconveniens duplex, quorum primum est subtractio
necessariorum a corpore, secundum est remotio integritatis corporis, ibi quod si essent omnia, etc..
Circa primum duo facit. Primo ponit inconveniens quod sequitur, dicens si totum corpus esset oculus, quod est
membrum nobilius, ubi esset auditus? id est instrumentum audiendi, quasi dicat: si in ecclesia omnes essent
Magistri. Unde dicitur Iac. III, 1: nolite plures Magistri fieri, fratres mei.
Et, iterum: si totum corpus esset auditus, id est instrumentum audiendi, ubi esset odoratus? etc.. Per quem
possunt in ecclesia intelligi illi qui, et si non sint capaces verborum sapientiae, percipiunt tamen quaedam eius
indicia a remotis, quasi odorem. Unde et Cant. I, 3 dicitur in odorem unguentorum tuorum currimus.
Secundo asserit contrariam veritatem, scilicet quod nec auditus corpori debet deesse, dicens nunc autem Deus
posuit, id est ordinate disposuit, membra diversa. Nam et si membrorum distinctio sit opus naturae, hoc tamen
agit natura ut instrumentum divinae providentiae.
Et ideo primam causam dispositionis membrorum assignans, subdit unumquodque eorum in corpore, quasi dicat:
non sic posuit membra diversa, ut unumquodque eorum secundum se separatim existeret, sed ut omnia
convenirent in uno corpore. Et sicut voluit; nam prima causa institutionis rerum est voluntas divina, secundum
illud Ps. Cxiii, 3: omnia quaecumque voluit fecit.
Sic autem et in ecclesia disposuit diversa officia, diversos status secundum suam voluntatem.
Unde et Eph. I, 11 dicitur: praedestinati secundum propositum eius qui operatur omnia secundum consilium
voluntatis suae.
Deinde cum dicit quod si esset, etc., ducit ad aliud inconveniens, quod est defectus integritatis corporis.
Unde primo ponit hoc inconveniens, dicens quod si essent omnia unum membrum, ubi esset corpus? id est ubi
esset integritas corporalis? quasi dicat: non esset. Ita si omnes in ecclesia unius conditionis et gradus essent,
tolleretur perfectio et decor ecclesiae, quae in Ps. XLIV, 10 describitur circumamicta varietate.
Secundo asserit veritatem contrariam, dicens nunc autem multa quidem sunt membra, sed unum corpus quod ex
omnibus integratur.
Sic ecclesia ex diversis ordinibus constituitur.
Unde et Cant. VI, 9 describitur: terribilis ut castrorum acies ordinata.

74

