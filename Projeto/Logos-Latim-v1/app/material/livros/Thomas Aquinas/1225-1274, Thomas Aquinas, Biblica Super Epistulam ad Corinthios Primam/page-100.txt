quasi dicat: si Christus resurrexit a mortuis, secundum quod nos praedicamus I Thess. IV, 13: si credimus quod
Christus, etc., nullus debet dubitare resurrectionem mortuorum futuram. Unde rom. VIII, 11: qui suscitavit
Iesum, etc..
Sed videtur quod haec argumentatio non valeat, cum sit locus a maiori affirmando.
Quia, licet Christus resurrexit specialiter ex virtute divinitatis suae, non sequitur quod alii homines resurgant.
Sed ad hoc dicunt aliqui quod non est locus a maiori, sed a simili. Mori enim et resurgere competit Christo
secundum humanam naturam, et dicunt, quod est simile argumentum, sicut si dicerem: anima socratis est
immortalis, ergo omnes, scilicet animae hominum, sunt immortales.
Videtur autem quod sit melius dicendum quod sit locus a causa, quia resurrectio Christi est causa resurrectionis
nostrae. Et ideo, secundum Glossam dicendum est: si Christus, qui est causa efficiens nostrae resurrectionis,
resurrexit, quomodo dicunt, etc..
Sed tamen non est dicendum quod sit causa efficiens tantum per modum meriti, quia resurgendo non meruit eam,
cum iam esset comprehensor et viveret vita gloriosa, nisi forte meritum resurrectionis mortuorum referatur ad
passionem Christi. Nec est causa exemplaris tantum, ut quidam dicunt, sed est causa efficiens et exemplaris.
Unde Augustinus dicit super ioannem, quod verbum caro factum vivificat animas, et resuscitat mortuos. Sic ergo
patet quod si Christus resurrexit, et mortui resurgent.
Sed contra: resurgere a mortuis est supra naturam, hoc autem non est nisi virtutis infinitae, qui Deus est; non
ergo resurrectio corporis Christi est causa efficiens resurrectionis mortuorum, cum humanitas Christi, seu corpus,
sit creatura: licet de Christo vel de homine, non possit dici quod est creatura.
Responsio. Dicendum quod inquantum Deus, sive inquantum divinitas est in Christo, Christus est et exemplar et
causa efficiens resurrectionis mortuorum per humanitatem suam, sicut per instrumentum divinitatis suae.
Ad illud quod obiicitur, dicendum quod caro Christi seu humanitas non dicitur facere effectum virtutis infinitae,
inquantum caro vel humanitas, sed inquantum caro Christi vel humanitas Christi.
Sed quaeritur adhuc: nam, posita causa sufficienti, statim ponitur effectus; si ergo resurrectio Christi est
sufficiens causa resurrectionis mortuorum, statim deberent mortui resurgere et non tantum differre.
Responsio. Dicendum, quod effectus sequitur ex causis instrumentalibus secundum conditionem causae
principalis. Et ideo cum Deus sit principalis causa nostrae resurrectionis, resurrectio vero Christi sit
instrumentalis, resurrectio nostra sequitur resurrectionem Christi secundum dispositionem divinam, quae
ordinavit ut tali tempore fieret.
Sed numquid si Deus non fuisset incarnatus, homines resurrexissent? dicendum videtur quod non, quia Christus
non fuisset passus, nec resurrexisset.
Dicendum est autem ad hoc quod haec obiectio nulla est, quia quando aliquid ordinatur ab aliqua causa, debet
argumentari ad illud, servato ordine illius causae. Et ideo dicendum est quod Deus ordinavit resurrectionem
mortuorum fore per istum modum; potuisset tamen et alius modus adhuc inveniri a Deo si voluisset.
Deinde cum dicit si autem resurrectio mortuorum non est, etc., probat antecedens, scilicet quod Christus
resurrexit, et hoc ducendo ad inconvenientia.
Et circa hoc duo facit.
Primo ducit ad inconvenientia; secundo ostendit illa esse inconvenientia, ibi invenimur autem et falsi testes, etc..
Circa primum facit deductionem suam supponendo quod si Christus non resurrexit, neque mortui resurgent:
quod, si ita est, sequuntur duo inconvenientia: unum est quod inanis est praedicatio apostoli et inutilis; aliud est
quod inanis est fides Corinthiorum.
Unde dicit si autem Christus non resurrexit, inanis est, etc.. Et hoc est quod dicit: ex hoc quod sive ego, sive illi,
si sic praedicant, etc.. Dicit ergo si autem Christus non resurrexit, inanis est, id est falsa, praedicatio nostra, quia
sic credidistis; et hoc magnum est inconveniens, quod praedicationem eorum non suffulserit veritas, cum
apostolus dicat Phil. II, 16: non in vacuum cucurri neque laboravi.
Invenimur autem, etc.. Hic ostendit illa duo esse inconvenientia. Et primo ostendit quod sit inconveniens, si
praedicatio apostolorum esset inanis seu falsa; secundo ostendit quod sit inconveniens, si fides illorum esset
inanis, ibi quod si Christus non resurrexit, etc..
Ostenditur autem primum esse inconveniens, quia essent falsi testes, non solum dicendo aliqua vana vel aliqua
contra aliquem hominem false, quod est mortale peccatum, sed falsi testes adversus Deum, quod est sacrilegium.
Quia si Deus non suscitavit Christum a mortuis, secundum quod nos praedicamus, invenimur falsi testes; et si
mortui non resurgunt, Deus non resuscitavit Christum a mortuis. Iob XIII, 7: numquid Deus indiget vestro
mendacio? etc..
Et hoc est pessimum, scilicet quod aliquid attribuatur Deo quod non facit et laudare in eo quod non est. Unde
dicit Augustinus: non minori, sed maiori fortasse scelere in Deo laudatur falsitas, quam vituperetur veritas. Cuius
ratio est quia intellectus noster numquam potest tantum laudare Deum, quin deficiat a perfectione eius; et ideo si
non totaliter intellectus omnem veritatem possit de Deo intelligere, hoc est, ad excellentiam Dei; sed si attribuitur
aliquid Deo quod non habet, vel non facit, videtur quod intellectus noster est maior Deo, et intelligat aliquid
maius eo quod sibi false attribuit. Et hoc contra illud I Io. III, 20: Deus maior est corde nostro.

100

