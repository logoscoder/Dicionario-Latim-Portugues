imo virtus peccati lex, id est augmentum occasionaliter, scilicet non quod induceret ad peccatum sed inquantum
dabat occasionem peccati et non conferebat gratiam; ex qua magis accedebatur concupiscentia ad peccandum.
Rom. V, 20: lex subintravit, ut abundaret delictum. Rom. VII, 8: occasione accepta, peccatum per mandatum,
etc..
Est autem alius sensus, sed non litteralis, ut stimulus mortis dicatur quo utitur mors. Et sic per mortem
intelligitur diabolus.
Apoc. VI, 8: nomen illi mors. Et sic stimulus mortis est tentatio diaboli. Et sic totum quod dicitur de morte,
exponitur de diabolo, ut in Glossa habetur.
Vel stimulus mortis, id est a morte factus, id est a carnali concupiscentia. Iac. I, 15: concupiscentia cum
conceperit, etc.. Concupiscentia enim primo volentes allicit, sicut in intemperatis; secundo repugnantes trahit, ut
in incontinentibus; postea contendit, sed non vincit, ut in continentibus; postea debilitatur eius contentio, sicut in
temperatis, et ultimo totaliter deficit, sicut in beatis, quibus dicere competit: ubi est, mors, contentio vel victoria
tua? quia ergo stimulus mortis destructus est non per legem, sed per victoriam Christi, ideo Deo sunt reddendae
gratiarum actiones. Et hoc est quod dicit Deo autem gratias, scilicet ago, seu agamus, qui dedit nobis victoriam,
mortis et peccati, per Iesum Christum, non per legem. I Io. V, 4: haec est victoria, etc.. Rom. VII, 24: quis me
liberabit, etc.. Gratia Dei, etc..
Nam quod impossibile, etc..
Consequenter cum dicit itaque, fratres mei, etc., subdit admonitionem. Sicut enim dictum est, pseudo-apostoli
corrumpebant Corinthios negando resurrectionem, et ideo, postquam iam astruxit fidem resurrectionis, et per
exempla ostendit, admonet eos quod bene se habeant, ne seducantur a pseudo-apostolis.
Et circa hoc tria facit. Primo enim eos in fide confirmat, dicens itaque, scilicet iam ostensa resurrectione, fratres
mei, per fidem, per quam omnes sumus filii Dei Io. I, 12: dedit eis potestatem, etc., dilectissimi, per charitatem
qua debemus nos invicem diligere I Io. IV, 21: hoc mandatum habemus a Deo, etc., stabiles estote, scilicet in
fide resurrectionis, ne recedatis a fide Eph. IV, 14: non simus sicut parvuli fluctuantes, etc., et immobiles, ne
scilicet ab aliis seducamini Col. I, 23: in fide fundati, stabiles, et immobiles, etc..
Secundo inducit ad bona opera, dicens abundantes in omni opere bono semper Gal. Cap. Ult.: dum tempus
habemus, etc.. Prov. XV, 5: in abundanti iustitia.
Tertio roborat eos per spem, dicens scientes quod labor vester, etc., Sap. III, 15: bonorum enim laborum
gloriosus est fructus.
|+16 Capitulus 16
|#1 Lectio 1
Supra per totam seriem epistolae proposuit apostolus Corinthiis quamdam doctrinam generalem, in hoc ultimo
capite proponit eis quaedam specialia et familiaria.
Et circa hoc duo facit.
Primo monet eos quid ipsi debeant aliis facere; secundo ostendit quid alii faciant ipsis, ibi salutat vos ecclesia,
etc..
Circa primum duo facit.
Primo instruit eos de his quae debent facere ad absentes; secundo vero de his quae debent facere ad praesentes,
ibi vigilate et state in fide, etc..
Circa primum tria facit.
Primo instruit eos de his quae pertinent ad absentes pauperes sanctos, qui sunt in ierusalem; secundo de his quae
pertinent ad apostolum, ibi veniam ad vos, etc.; tertio de his quae pertinent ad discipulos, ibi si autem venerit,
etc..
Circa ea quae debent fieri sanctis, qui erant in ierusalem, de tribus instruit eos apostolus.
Primo qualiter eleemosyna sanctis facienda sit colligenda; secundo qualiter sit conservanda, ibi unusquisque
autem vestrum, etc.; tertio qualiter sit in ierusalem transmittenda, ibi cum autem praesens fuero, etc..
Circa primum sciendum est, quod, sicut legitur Act. IV, 34 s., mos erat in primitiva ecclesia, ut conversi ad
fidem venderent possessiones et omnia quae habebant, et pretium ponerent ad pedes apostolorum, et de eis
unicuique (prout erat opus) provideretur, ut sic nullus haberet proprium, sed essent illis omnia communia. Et,
sicut dicitur in collationibus patrum, omnis religio ab illa sancta societate sumpsit exordium.
Contigit autem ut fame pervalida exorta, pauperes sancti, qui erant in ierusalem, inopia maxima laborarent. Unde
factum est, ut apostoli ordinarent ad ipsorum subventionem, quod per alias ecclesias Christi collectae fierent, et
haec commissio facta est Paulo et barnabae, Gal. II, 9: dederunt mihi et barnabae, etc.. Et quia apostolus super
hoc sollicitus erat, monebat illos, quos converterat, ut eis subvenirent, quia, sicut ipse ad Romanos dicit, iustum
est, ut a quibus spiritualia receperant, temporalia ministrent.
Et hoc est quod dicit de collectis autem quae fiunt per ecclesias in sanctos, id est in usum sanctorum, et non
quorumlibet. Eccle. XII, 5: da iusto, et ne recipias peccatorem.

115

