Addit autem duo peccata his quae supra posuerat, scilicet ebriosum et maledicum. Refertur autem ebrietas ad
genus peccati quod committitur contra seipsum, sub quo continetur non solum luxuria, sed etiam gula; maledicus
autem refertur ad genus peccati quod committitur contra proximum, cui nocet aliquis non solum facto, sed etiam
verbo, mala imprecando, vel male diffamando: quod pertinet ad detractionem, vel mala in faciem dicendo: quod
pertinet ad contumeliam, et hoc totum pertinet ad rationem maledici, ut supra dictum est.
Deinde, cum dicit quid enim mihi est, etc., assignat rationem eius quod dixerat. Et circa hoc tria facit. Primo
assignat rationem, dicens: dixi hoc esse intelligendum de fratribus, et non de infidelibus.
Quid enim mihi est, id est, quid ad me pertinet, iudicare, id est, sententiam condemnationis ferre, de his qui foris
sunt? id est, de infidelibus, qui sunt omnino extra ecclesiam? praelati enim ecclesiarum accipiunt spiritualem
potestatem super eos tantum, qui se fidei subdiderunt, secundum illud II Cor. X, 6: in promptu habentes ulcisci
omnem inobedientiam, cum impleta fuerit vestra obedientia.
Indirecte tamen praelati ecclesiarum habent potestatem super eos qui foris sunt, inquantum propter eorum
culpam prohibent fideles, ne illis communicent.
Secundo adhibet similitudinem, dicens nonne de his qui intus sunt vos iudicatis? quasi dicat: eadem auctoritate
vos iudicatis, qua et ego. Unde nec vos non iudicatis nisi de vestris, ita et ego. Dicitur Eccli. X, 1: iudex sapiens
iudicabit populum suum.
Tertio respondet tacitae dubitationi.
Posset enim videri, quod infideles essent meliores, qui propter peccata praedicta non condemnantur; sed hoc
excludit, dicens: ideo nihil mihi de his qui foris sunt iudicare, nam eos qui foris sunt, id est, infideles, iudicabit
Deus, scilicet iudicio condemnationis, non examinationis; quia, ut Gregorius dicit in moralibus, infideles
damnabuntur sine iudicio discussionis et examinationis. Et quantum ad hoc dicitur Io. III, 18: qui non credit, iam
iudicatus est, id est, manifestam in se habet causam condemnationis, et hoc gravius reservatur Dei iudicio,
secundum illud Hebr. X, 31: horrendum est incidere in manus Dei viventis.
Deinde, cum dicit auferte malum, etc., infert conclusionem principaliter intentam, dicens: ex quo hoc quod dixi
non commisceamini fornicariis, intelligendum est de fidelibus, non de his qui foris sunt. Ergo auferte malum,
scilicet hominem, ex vobis ipsis, id est, de vestra societate eiicite, secundum illud Deut. XIII, 5: auferes malum
de medio tui.
Est ergo considerandum ex praemissis apostoli verbis, quod non prohibemur communicare infidelibus, qui
numquam fidem receperunt propter eorum poenam. Est tamen hoc cavendum aliquibus, scilicet infirmis, propter
eorum cautelam, ne seducantur.
Illi vero qui sunt firmi in fide, possunt eis licite communicare, et dare operam conversioni eorum, ut dicitur infra
X, 27: si quis infidelium vocat vos ad caenam et vultis ire, omne quod appositum fuerit manducate.
Infidelibus autem qui aliquando fideles fuerunt, vel sacramentum fidei receperunt, sicut haereticis et
apostatantibus a fide, subtrahitur omnino communio fidelium, et hoc in eorum poenam, sicut et caeteris
peccatoribus qui adhuc subduntur potestati ecclesiae.
|+6 Capitulus 6
|#1 Lectio 1
Supra apostolus reprehenderat Corinthios de negligentia iudicii, hic reprehendit in eis quaedam alia peccata circa
iudicia. Et primo quantum ad iudices eorum coram quibus litigabant; secundo quantum ad ipsa iudicia, ibi iam
quidem omnino.
Circa primum tria facit.
Primo arguit eos de inordinatione; secundo rationem reprehensionis assignat, ibi an nescitis; tertio remedium
adhibet, ibi saecularia igitur iudicia.
Dicit ergo primo: ita negligitis in iudicando vestros, sed tamen praesumptuosi estis subire infidelium iudicia, et
hoc est quod dicit audet, id est, praesumit, aliquis vestrum habens negotium, scilicet saeculare, adversus alium,
iudicari apud iniquos, id est, subire iudicium infidelium, et non apud sanctos, id est, apud fideles, qui sunt
sacramentis fidei sanctificati.
Hoc enim est inordinatum multipliciter.
Primo quidem, quia per hoc derogatur auctoritati fidelium; secundo, quia derogatur dignitati fidelium quantum
ad hoc quod infidelium iudicia subeunt; tertio quia per hoc datur occasio infidelibus iudicibus contemnendi
fideles, quos dissentire vident; quarto, quia per hoc datur occasio infidelibus iudicibus calumniandi et
opprimendi fideles, quos odio habent propter fidem et ritus diversitatem. Et ideo dicitur Deut. I, 15 s.: tuli de
tribubus vestris viros sapientes et nobiles, praecepique eis, dicens: audite illos, et quod iustum est iudicate. Et
eod. XVII, 15: non poteris alterius gentis facere regem, qui non sit frater tuus.
Sed videtur esse contra id quod dicitur I Petr. II, 13: subditi estote omni humanae creaturae propter Deum, sive
regi tamquam praecellenti, sive ducibus tamquam ab eo Missis: pertinet enim ad auctoritatem principis iudicare
de subditis. Est ergo contra ius divinum prohibere quod eius iudicio non stetur, si sit infidelis.

39

