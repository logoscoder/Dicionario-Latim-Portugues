Sed resurrectionis Christi habitudo ita se habet ad resurrectionem aliorum, sicut primitiae fructuum ad sequentes
fructus, quae excedunt alios fructus tempore et melioritate, seu dignitate; et ideo dicit quod resurrexit, non sicut
alii, sed primitiae, id est primo tempore et dignitate. Apoc. I, 5: primogenitus mortuorum.
Primitiae, dico, dormientium, id est, mortuorum qui in spe resurrectionis quiescunt.
Ex hoc potest inferri conditionalis posita, quia, sicut dicimus et verum est, si Christus, qui est primitiae
dormientium, resurrexit, ergo et alii dormientes.
Sed contrarium videtur, scilicet quod Christus non resurrexit primitiae dormientium, quia Lazarus fuit
resuscitatus a Christo nondum passo, et aliqui prophetae suscitaverunt alios a mortuis, ut habetur in veteri
testamento.
Ad hoc dicendum quod duplex est resurrectio.
Una est ad vitam mortalem, et ad istam Lazarus et alii, qui suscitati fuerunt, resurrexerunt ante Christum. Alia ad
vitam immortalem, et de hac loquitur hic apostolus.
Sed contra Matth. XXVII, 52 dicitur, quod multa corpora sanctorum surrexerunt.
Cum ergo hoc legatur ante Christi resurrectionem, et constet quod non resurrexerunt ad vitam immortalem,
videtur quod adhuc restet quaestio prima.
Responsio. Dicendum est, quod hoc quod matthaeus dicit de resurrectione illorum, dicit per anticipationem, quia
licet dicatur in tractatu de passione, non tunc resurrexerunt, sed postquam Christus resurrexit.
Quoniam quidem, etc.. Hic probat habitudinem positam, scilicet quod Christus sit primitiae dormientium. Et
primo probat in generali, secundo in speciali, ibi et sicut in Adam, etc..
Probat in generali tali ratione: Deus voluit reintegrare humanam naturam, sed humana natura corrupta est per
hominem, quia mors intravit per hominem. Pertinebat ergo ad dignitatem humanae naturae, ut reintegraretur per
hominem, hoc autem est ut reducatur ad vitam. Conveniens ergo fuit, sicut mors intravit per hominem, scilicet
per Adam, ita resurrectio mortuorum fieret per hominem, scilicet per Christum. Rom. V, 17: si enim unius
delicto, etc..
Et sicut in Adam. Hic probat idem in speciali, dicens quod sicut in Adam omnes morimur morte corporali, ita et
omnes vivificamur in Christo. Rom. V, 12: per unum hominem, etc..
Et non dicit per evam, quod videtur contra illud Eccli. XXV, 33: per illam omnes morimur.
Dicendum quod hoc est per illam evam, scilicet suggerentem, sed per Adam sicut causantem. Nam si solum eva
peccasset, peccatum originale non fuisset traductum in posteros.
Vivificabuntur, inquam, in Christo, scilicet boni et mali vita naturae, sed vita gratiae non nisi boni; sed tamen
apostolus loquitur hic de resurrectione ad vitam naturae, ad quam omnes vivificabuntur. Io. V, 26: sicut pater
habet vitam in semetipso, ita et filio dedit vitam habere, id est vivificandi virtutem.
Io. V, 28: omnes qui in monumentis sunt, etc..
Unusquisque autem in suo ordine, etc.. Hic ostendit ordinem resurrectionis.
Et primo insinuat ipsum ordinem; secundo manifestat id quod dixerat, ibi primitiae Christus, etc..
Dicit ergo quod verum est quod omnes in Christo vivificabuntur, sed tamen differenter, quia differentia erit inter
caput et membra, et differentia quantum ad bonos et malos. Et ideo dicit quod unusquisque resurget in suo
ordine, scilicet dignitatis.
Rom. XIII, 1: quae autem sunt, a Deo ordinata sunt.
Sed hunc ordinem consequenter manifestat, quia primitiae Christus, quia ipse est prior tempore et dignitate, quia
plus de gloria. Io. I, 14: vidimus eum quasi unigenitum, etc..
Deinde resurgent omnes qui sunt Christi, posteriores tempore et dignitate. Isti sunt qui carnem suam
crucifixerunt cum vitiis, etc..
Gal. IV, 4: at ubi venit plenitudo. I Tim. VI, 14: serves mandatum sine macula irreprehensibile usque in
adventum Domini nostri.
Qui autem sint Christi exponit, dicens qui crediderunt per fidem, per dilectionem operantem.
Hebr. XI, 6: accedentem ad Deum oportet credere, etc.. In adventu eius, primo et secundo.
Sed sciendum quod inter alios sanctos non erit ordo temporis, quia omnes resurgent in ictu oculi, sed bene
secundum dignitates, quia martyr resurget ut martyr, apostolus ut apostolus, et sic de aliis.
Deinde finis. Hic ostendit finem resurrectionis, et hunc duplicem. Unum quantum ad adeptionem boni, alium
quantum ad remotionem mali, ibi oportet illum regnare, etc..
Circa primum duo facit.
Primo ostendit quod adeptio ipsius boni consistit in inhaerentia ad Deum; secundo ostendit, quod in immediata
inhaerentia, ibi cum evacuaverit, etc..
Dicit ergo, quod deinde, id est post hoc, erit finis resurrectionis. Et finis huiusmodi non erit, ut vivant vita
corporis et voluptatibus, ut Iudaei et saraceni fingunt; sed quod inhaereant Deo per immediatam visionem et
beatam fruitionem: et hoc est tradere regnum Deo et patri.
Et ideo dicit cum tradiderit, id est, perduxerit, regnum, id est fideles suos quos proprio sanguine acquisivit,
Apoc. V, 9: redemisti nos Deo in sanguine tuo, Deo et patri, id est ante conspectum Dei, id est creatoris sui,
inquantum est homo, et patris, inquantum est Deus. Et hoc est, quod petebat Philippus, Io. XIV, 8: Domine,
102

