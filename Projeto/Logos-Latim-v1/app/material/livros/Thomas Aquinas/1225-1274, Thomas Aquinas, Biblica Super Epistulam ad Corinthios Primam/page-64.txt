Deinde ponit verba, dicens hic calix, etc.. Et primo demonstrat veritatem huius sacramenti; secundo iniungit
usum, ibi hoc facite, etc..
Quantum ergo ad primum, dicit hic calix, etc.. Quod quidem dupliciter sumi potest. Uno modo metonymice, ut
scilicet ponatur continens pro contento, quasi dicat: contentum in hoc calice; quod convenientius ponitur in
consecratione vini, quod ratione suae humiditatis indiget aliis terminis contineri, quam in consecratione panis,
qui ratione suae siccitatis, propriis terminis continetur.
Alio modo potest accipi metaphorice, ut sit sensus: sicut calix inebriat et perturbat, ita et passio. Unde Matth.
XX, 22 dicit: potestis bibere calicem, quem ego bibiturus sum? et Matth. XXVI, 39: transeat a me calix iste.
Est ergo sensus hic calix, id est, contentum in hoc calice, vel haec mea passio, est novum testamentum in meo
sanguine.
Unde considerandum est, quod testamentum dupliciter sumitur in Scripturis.
Uno modo communiter pro quolibet pacto, quod quidem testibus confirmatur, et sic considerandum est, quod
Deus dupliciter pactum iniit cum humano genere. Uno modo promittendo bona temporalia et a malis
temporalibus liberando: et hoc vocatur vetus testamentum, vel pactum. Alio modo promittendo bona spiritualia
et a malis oppositis liberando: et hoc vocatur testamentum novum. Unde dicitur Ier. XXXI, 31: feriam domui
Israel et domui Iuda foedus novum, non secundum pactum quod pepigi cum patribus vestris, ut educerem eos de
terra Aegypti, sed hoc erit pactum: dabo legem meam in visceribus eorum, et ero eis in Deum.
Est autem considerandum quod apud antiquos erat consuetudo ut alicuius victimae sanguinem funderent ad
confirmationem pacti.
Unde Gen. XXXI, 54 legitur, quod postquam inierunt enim foedus Laban et Iacob, immolatis victimis in monte,
vocavit fratres suos.
Unde et Ex. XXIV, 8 legitur, quod Moyses sumptum sanguinem respersit in populum, et ait: hic est sanguis
foederis, quod pepigit Dominus vobiscum. Sicut ergo vetus testamentum seu pactum confirmatum est sanguine
figurali taurorum, ita novum testamentum seu pactum confirmatum est in sanguine Christi, qui per passionem est
effusus. Et in hoc calice sacramentum taliter continetur.
Alio modo testamentum accipitur magis stricte pro dispositione haereditatis percipiendae, quam necesse est
secundum leges certo numero testium confirmare. Non autem testamentum sic acceptum confirmatur nisi per
mortem, quia, ut apostolus dicit Hebr. IX, 17, testamentum in mortuis confirmatum est, alioquin nondum valet,
dum vivit qui testatus est.
Deus autem primo quidem dispositionem fecerat de aeterna haereditate percipienda, sed sub figura temporalium
bonorum, quod pertinet ad vetus testamentum; sed postmodum fecit novum testamentum, expresse promittens
haereditatem aeternam, quod quidem confirmatum est per sanguinem mortis Christi. Et ideo Dominus de hoc
dicit hic calix novum testamentum est in meo sanguine; quasi dicat: per id quod in calice continetur
commemoratur novum testamentum per Christi sanguinem confirmatum.
Est autem advertendum quod eadem verba quae hic apostolus ponit, habentur Lc. XXII, 20, nisi quod ibi additur:
qui pro vobis effundetur. Lucas enim discipulus fuit Pauli et eum in conscriptione evangelii est secutus. Sed
Matth. XXVI, 28 dicitur hic est enim sanguis meus novi testamenti, qui pro multis effundetur in remissionem
peccatorum.
Eadem verba ponuntur in Mc. XIV, 24.
Dicunt ergo quidam, quod quaecumque formae horum verborum proferantur, quae sunt scripta in canone
sufficere ad consecrationem.
Probabilius autem dici videtur quod illis solis verbis perficitur consecratio, quibus ecclesia utitur ex traditione
apostolorum structa.
Evangelistae enim verba Domini recitare intenderunt quantum pertinet ad rationem historiae, non autem
secundum quod ordinantur ad consecrationem sacramentorum, quas in occulto habebant in primitiva ecclesia,
propter infideles. Unde Dionysius dicit in ultimo cap. Ecclesiasticae hierarchiae: perfectivas invocationes non est
fas in Scripturis exponere, neque mysticum ipsarum ante factas in ipsis ex Deo virtutes ex occulto in communi
adducere.
Sed circa ista verba quibus ecclesia utitur in consecratione sanguinis, quidam opinantur quod non omnia sint de
necessitate formae sed solum quod dicitur hic est calix sanguinis mei, non autem residuum quod sequitur: novi et
aeterni testamenti, mysterium fidei, qui pro vobis et pro multis effundetur in remissionem peccatorum.
Sed hoc non videtur convenienter dici.
Nam totum illud quod sequitur est quaedam determinatio praedicati. Unde et ad eiusdem locutionis sententiam
seu significationem pertinet.
Et quia, ut saepe dictum est, formae sacramentorum significando efficiunt, totum pertinet ad vim effectivam
formae.
Nec obstat ratio quam inducunt, quia in consecratione corporis sufficit quod dicitur hoc est corpus meum, quia
sanguis seorsum consecratus, specialiter repraesentat passionem Christi, per quam eius sanguis separatus est a
corpore.

64

