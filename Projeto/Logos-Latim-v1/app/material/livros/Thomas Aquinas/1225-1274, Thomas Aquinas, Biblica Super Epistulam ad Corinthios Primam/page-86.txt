Cum enim cognitio nostra sit per corporalia et per phantasmata a sensibilibus accepta, primo exigitur quod in
imaginatione formentur similitudines corporales eorum quae ostenduntur, ut Dionysius dicit quod impossibile est
aliter lucere nobis divinum radium, nisi varietate sacrorum velaminum circumvelatum.
Secundum quod exigitur est lumen intellectuale illuminans intellectum ad ea quae supra naturalem cognitionem
nostram ostenduntur cognoscenda. Nisi enim ad similitudines sensibiles in imaginatione formatas intelligendas
adsit lumen intellectuale, ille cui similitudines huiusmodi ostenduntur, non dicitur propheta, sed potius
somniator. Sicut Pharao, qui licet viderit spicas et vaccas, quae erant indicativa futurorum quorumdam, quia
tamen non intellexit quod vidit, non dicitur propheta, sed potius ille, scilicet ioseph, qui interpretatus est. Et
similiter est de Nabuchodonosor, qui vidit statuam, et non intellexit, unde nec propheta dicitur, sed Daniel.
Et propter hoc dicitur, Dan. X, 1: intelligentia opus est in visione.
Tertium quod exigitur, est audacia ad annuntiandum ea quae revelantur. Ad hoc enim Deus revelat, ut aliis
denuntientur. Ier. I, 9: ecce dedi verba mea in ore.
Quartum est operatio miraculorum, quae sunt ad certitudinem prophetiae. Nisi enim facerent aliqua, quae
excedunt operationem naturae, non crederetur eis in his, quae naturalem cognitionem transcendunt.
Secundum ergo hos modos prophetiae, dicuntur aliqui diversis modis prophetae.
Aliquando enim aliquis dicitur propheta, qui habet omnia ista quatuor, scilicet quod videt imaginarias visiones,
et habet intelligentiam de eis, et audacter annuntiat aliis, et operatur miracula, et de hoc dicitur Num. XII, 6: si
quis fuerit inter vos propheta, etc..
Aliquando autem dicitur propheta ille, qui habet solas imaginarias visiones, sed tamen improprie et valde remote.
Aliquando etiam dicitur propheta, qui habet intellectuale lumen ad explanandum etiam visiones imaginarias, sive
sibi, sive alteri factas, vel ad exponendum dicta prophetarum, vel Scripturas apostolorum. Et sic dicitur propheta
omnis qui discernit doctorum Scripturas, quia eodem spiritu interpretatae sunt quo editae sunt. Et sic Salomon et
David possunt dici prophetae, inquantum habuerunt lumen intellectuale, ad clare et subtiliter intuendum; nam
visio David intellectualis tantum fuit.
Dicitur etiam propheta aliquis solum ex hoc quod prophetarum dicta denuntiat, seu exponit, seu cantat in
ecclesia, et hoc modo dicitur I Reg. XIX, 24 quod Saul erat inter prophetas, id est, inter canentes dicta
prophetarum.
Dicitur etiam aliquis propheta ex miraculorum operatione, secundum illud eccli. XLVIII, 14, quod corpus elisei
mortuum prophetavit, id est, miraculum fecit.
Quod ergo dicit hic apostolus per totum caput de prophetis, intelligendum est de secundo modo, scilicet quod ille
dicitur prophetare, qui per lumen intellectuale divinum, visiones sibi et aliis factas exponit. Et secundum hoc
planum erit, quod hic dicitur de prophetis.
Circa secundum sciendum est, quod quia in ecclesia primitiva pauci erant quibus imminebat fidem Christi
praedicare per mundum, ideo Dominus, ut commodius et pluribus verbum Dei annuntiarent, dedit eis donum
linguarum, quibus omnibus praedicarent.
Non quod una lingua loquentes ab omnibus intelligerentur, ut quidam dicunt, sed, ad litteram, quod linguis
diversarum gentium, imo omnium loquerentur. Unde dicit apostolus gratias ago Deo, quod omnium vestrum
lingua loquor. Et Act. II, 4 dicitur: loquebantur variis linguis, etc.. Et hoc donum multi adepti sunt a Deo in
ecclesia primitiva.
Corinthii autem, quia curiosi erant, ideo libentius volebant illud donum, quam donum prophetiae.
Quod ergo dicitur hic loqui lingua, vult apostolus intelligi lingua ignota, et non explanata, sicut si lingua
theutonica loquatur quis alicui Gallico, et non exponat, hic loquitur lingua. Vel etiam si loquatur visiones tantum,
et non exponat, loquitur lingua. Unde omnis locutio non intellecta, nec explanata, quaecumque sit illa, est proprie
loqui lingua.
His ergo visis ad expositionem litterae accedamus, quae plana est.
Circa hoc ergo duo facit.
Primo probat, quod donum prophetiae excellentius est dono linguarum; secundo excludit quamdam obiectionem,
ibi volo autem vos, etc..
Quod autem donum prophetiae excedat donum linguarum, probat duabus rationibus, quarum prima sumitur ex
comparatione Dei ad ecclesiam; secunda ratio sumitur ex comparatione hominum ad ecclesiam.
Prima autem ratio talis est: illud per quod facit homo ea non solum quae sunt ad honorem Dei sed etiam ad
utilitatem proximorum est melius, quam illud quod fit tantum ad honorem Dei; sed prophetia est non tantum ad
honorem Dei sed etiam ad proximi utilitatem, per donum vero linguarum solum illud fit quod est ad honorem
Dei; ergo, etc..
Huius autem rationis ponit medium, et primo quantum ad hoc quod dicit, quod qui loquitur lingua, honorat
tantum Deum. Et hoc est quod dicit qui loquitur lingua, scilicet ignota, non loquitur hominibus, id est, ad
intellectum hominum, sed Deo, id est, ad honorem Dei tantum. Vel Deo, quia ipse Deus solus intelligit. Sap. I,
10: auris zeli Dei audit omnia, etc..
Et quod non loquatur homini, subdit nemo enim audit, id est intelligit. Sic enim frequenter accipitur, non audire,
pro non intelligere.
86

