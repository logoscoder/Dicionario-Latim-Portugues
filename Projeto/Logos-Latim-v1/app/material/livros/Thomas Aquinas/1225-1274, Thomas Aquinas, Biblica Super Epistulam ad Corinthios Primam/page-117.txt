Et ideo dicit permanebo autem ephesi usque ad Pentecosten, etc.. Forte haec epistola Missa fuit in hyeme, seu in
vere, et tunc post Pentecosten debebat ire in Macedoniam et morari ibi usque ad hyemem, et tunc ire Corinthum
et hyemare.
Rationem autem quare volebat morari ephesi usque ad Pentecosten, subdit, cum dicit Ostium autem, etc., id est,
magnum fructum facio in epheso. Et dicit Ostium esse apertum magnum, id est multa corda hominum ad
credendum parata, et evidens, quia sine contradictione. Col. IV, 3: orantes simul et pro nobis, ut Deus aperiat
nobis Ostium, etc..
Sed quia sunt multi adversarii, qui conantur impedire vel subintrare, si ergo absentarem me, tantus fructus posset
de facili impediri, ideo nolo recedere quousque sitis bene firmati. Apoc. III, 8: ecce dedi coram te Ostium
apertum.
|#2 Lectio 2
Hic instruit eos de his quae pertinent ad discipulos suos. Et primo de his quae pertinent ad timotheum, secundo
de his quae pertinent ad Apollo, ibi de Apollo, etc..
De timotheo tria mandat. Primo ut secure custodiatur, unde dicit si autem venerit ad vos timotheus, videte,
studeatis, ut sine timore sit apud vos. Forte aliqua commotio fuerat ibi propter pseudo-apostolos.
II Cor. VII, 5: foris pugnae, intus timores, etc.. Et hoc debetis facere, quia opus Domini operatur, sicut et ego
praedicando.
II Tim. IV, 5: tu vero vigila, in omnibus labora.
Secundo ut in honore habeatur, et ideo dicit ne quis ergo illum spernat. Et ratio huius est forte, quia iuvenis erat.
I Tim. IV, 12: nemo adolescentiam tuam spernat. Lc. X, 16: qui vos spernit, me spernit.
Tertio ut pacifice deducatur, et hoc est quod dicit deducite autem illum, etc.. Et ratio huius est quia expecto illum
cum fratribus, qui sunt cum eo.
De Apollo, etc.. Iste est ille Apollo, de quo habetur Act. XVIII, 24, quod Iudaeus quidam, etc., et iste ivit in
achaiam, et fuit quasi specialis doctor eorum post apostolum, I Cor. III, 6: ego plantavi, Apollo rigavit, etc. Et, ut
Glossa dicit, episcopus erat. Et quia Corinthii male se habuerant, recesserat ab eis, et iverat ad apostolum.
Postmodum vero Corinthii rogaverunt apostolum, ut remitteret illuc ipsum, ad quod respondet eis, dicens de
Apollo autem fratre, quem rogastis remitti ad vos, notum vobis facio, tria.
Primo, preces meas sibi factas, quoniam multum rogavi eum, ut veniret ad vos cum fratribus. Et dicit: rogavi
eum, licet possit praecipere, quia magnis viris non de facili debet fieri praeceptum. I Tim. V, 1: seniorem
obsecra, etc.. Eccle. XXXII, 1: rectorem te posuerunt, etc..
Sed numquid licuit sibi relinquere populum suum? ad hoc dicendum quod, sicut Gregorius dicit, quando omnes
subditi male se habent et nolunt corrigi, licet episcopo recedere ab eis. Unde quia isti erant tales, licuit ei. Vel
dicendum est, quod forte non erat episcopus eorum, sed specialiter praedicaverat eis.
Secundo, responsum Apollinis, quia renuit venire ad eos, ibi et utique non fuit voluntas eius ut nunc, etc.. Et
ratio huius est quia forte nondum erant bene correcti, vel quia ipse erat in aliis arduis occupatus.
Tertio, promittit eum aliquando ad eos iturum.
Unde dicit veniet autem cum ei vacuum, id est opportunum, fuerit, scilicet quando vos eritis correcti.
Consequenter, postquam instruxit eos quid debeant facere absentibus hic instruit eos qualiter se habeant ad
praesentes.
Circa hoc duo facit.
Primo ostendit qualiter se habeant quantum ad omnes in communi; secundo quantum ad quosdam in speciali, ibi
obsecro autem vos, fratres.
Instruit autem eos apostolus in communi de tribus, scilicet de fide, de bona operatione et de modo bene operandi.
Sed tamen istis tribus praemittit unum quod est omnibus necessarium, id est, sollicitudo. Unde dicit vigilate et
orate. Lc. XII, 43: beati servi illi, quos cum venerit Dominus, invenerit vigilantes, etc., et, Matth. XXVI, 41:
vigilate et orate, etc..
De fide ergo instruit, cum dicit state, scilicet in fide, Eph. VI, 14: state succincti, etc..
De bona operatione, cum dicit viriliter, id est fortiter, agite, quia fides sine operibus mortua est, Iac. II, 26.
Sed quia bona operatio non est attribuenda nobis sed Deo, ideo subdit et confortamini in Domino. Ps. XXX, 25:
viriliter agite, et confortetur cor vestrum, etc..
De modo agendi, cum dicit omnia vestra in charitate fiant, id est, omnia debent referri ad finem charitatis,
scilicet ut fiant propter Deum et proximum, Col. III, 14: super omnia charitatem, etc..
Consequenter cum dicit obsecro autem, etc., instruit eos quomodo se habeant ad quosdam in speciali. Et primo
quantum ad illos qui videntur habere aliquam praerogativam in spiritualibus; secundo quantum ad illos qui in
corporalibus operibus, ibi gaudeo autem, etc..
Dicit ergo obsecro autem vos, fratres: nostis, id est approbastis, domum stephanae, et fortunati, et achaici.
Approbastis, inquam, propter duo, et quia sunt primitiae, id est primo conversi, quia ab ipso apostolo in primis
baptizati, supra I, 16: baptizavi autem, etc., et quia magis devoti et prompti ad ministeria sanctorum, unde dicit et
in ministerio sanctorum ordinaverunt seipsos. Rom. XII, 13: necessitatibus sanctorum, etc.. Et ideo obsecro, ut et
117

