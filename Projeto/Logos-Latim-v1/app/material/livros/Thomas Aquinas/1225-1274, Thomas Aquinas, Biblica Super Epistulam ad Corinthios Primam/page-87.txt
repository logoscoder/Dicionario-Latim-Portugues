Matth. XIII, 9: qui habet aures audiendi, audiat.
Quare autem soli Deo loquatur, subdit quod ipse Deus loquitur. Unde dicit spiritus autem Dei loquitur mysteria,
id est occulta.
Matth. X, 20: non enim vos estis, qui loquimini, etc.. Supra II, 11: nemo novit quae sunt spiritus Dei, etc..
Secundo probat id quod dicit, quod prophetia est ad honorem Dei et utilitatem proximorum. Unde dicit nam qui
prophetat, etc., id est explanat visiones seu Scripturas, loquitur hominibus, id est ad intellectum hominum, et hoc
ad aedificationem incipientium, et ad exhortationem proficientium.
I Thess. V, 14: consolamini, pusillanimes.
Tit. II, 15: loquere et exhortare, et ad consolationem desolatorum.
Vel aedificatio pertinet ad spiritualem affectionem, quia ibi primo incipit aedificium spirituale. Eph. II, 22: in
quo et vos coaedificamini, etc.. Exhortatio vero ad inductionem ad bonos actus, quia si affectus est bonus, tunc
actus est bonus. Tit. II, 15: haec loquere et exhortare. Consolatio vero inducit ad tolerantiam malorum. Rom.
XV, 4: quaecumque scripta sunt, ad nostram doctrinam scripta sunt.
Ad haec enim tria inducunt praedicantes divinam Scripturam.
Secunda ratio talis est: illud quod est utile soli facienti est minus quam illud quod prodest etiam aliis; loqui
autem linguis est utile soli ei qui loquitur, prophetare vero aliis prodest; igitur, etc..
Huius autem rationis ponit medium, et primo quantum ad primam partem medii, et hoc est quod dicit qui
loquitur lingua, semetipsum, etc.. Ps. XXXVIII, 4: concaluit cor meum intra me, etc.. Secundo quantum ad
secundam partem, et hoc est quod dicit qui autem prophetat, ecclesiam, id est fideles, aedificat instruendo. Eph.
II, 20: superaedificati supra fundamentum apostolorum et prophetarum.
|#2 Lectio 2
Hic apostolus excludit obiectionem seu falsum intellectum, qui posset esse circa praemissa. Possent enim aliqui
credere, quod ex quo apostolus praefert prophetiam dono linguarum, quod donum linguarum esset
contemnendum. Unde, ut hoc excludat, dicit volo autem vos, etc.. Ubi primo ostendit, quid intenderit insinuare;
secundo rationem horum assignat, ibi nam maior, etc..
Dicit ergo: licet haec, quae dicta sunt supra, dixerim, non tamen volo vos donum linguarum spernere, sed volo
vos omnes loqui linguis, tamen magis volo ut prophetetis. Num. XI, 29: quis tribuat ut omnis populus, etc..
Cuius rationem assignat, cum dicit nam maior, etc., quasi dicat: ideo volo ut magis prophetetis, quia maior est,
etc..
Et huius ratio est, quia aliquando aliqui moventur a spiritu sancto loqui aliquid mysticum, quod ipsi non
intelligunt; unde isti habent donum linguarum. Aliquando autem non solum loquuntur linguis, sed etiam ea, quae
dicunt, interpretantur. Et ideo dicit nisi forte interpretetur.
Nam donum linguarum cum interpretatione est melius quam prophetia; quia, sicut dictum est, interpretatio
cuiuscumque ardui pertinet ad prophetiam. Unde qui loquitur et qui interpretatur propheta est et donum
linguarum habet, et interpretatur, ut ecclesiam Dei aedificet; ideo dicit ut ecclesia, etc., id est non solum intelligat
se, sed etiam ut ecclesia aedificetur. Rom. XIV, 19: quae aedificationis sunt invicem custodiamus. Et Rom. XV,
2: unusquisque proximo suo placeat in bonum ad aedificationem.
Nunc autem, fratres, etc.. Hic probat donum prophetiae esse excellentius quam donum linguarum, per exempla,
et hoc tripliciter.
Primo per exemplum a seipso sumptum; secundo per exemplum sumptum a rebus inanimatis, ibi tamen quae
sine anima, etc.; tertio per exemplum sumptum ab hominibus diversimode loquentibus, ibi tam multa, etc..
Ex seipso autem argumentatur sic: constat ergo quod ego non minus habeo donum linguarum quam vos; sed si
loquerer vobis solum linguis, et non interpretarer, nihil vobis prodessem. Ergo nec vos ab invicem.
Et hoc est quod dicit nunc autem, fratres, si venero ad vos linguis loquens. Hoc dupliciter potest intelligi, scilicet
vel linguis ignotis, vel, ad litteram, quibuscumque signis non intellectis.
Quid vobis prodero, nisi loquar vobis aut in revelatione, etc..
Ubi notandum quod ista quatuor, scilicet aut in revelatione, etc., possunt dupliciter distingui.
Uno modo penes ea de quibus sunt. Et sic sciendum est, quod illustratio mentis ad cognoscendum, est de
quatuor, quia vel est de divinis, et haec illustratio pertinet ad donum sapientiae. Divinorum enim, ut supra dictum
est II, 11 est revelatio, quia, quae sunt Dei, nemo novit, etc.. Et ideo dicit in revelatione, qua scilicet illuminatur
mens ad cognoscendum divina.
Vel est de terrenis, et non de quibuscumque, sed de illis tantum, quae sunt ad aedificationem fidei, et hoc pertinet
ad donum scientiae, et ideo dicit in scientia, non geometriae, nec astrologiae, quia haec non pertinent ad
aedificationem fidei, sed in scientia quae est sanctorum. Sap. X, 10: dedit illi scientiam sanctorum, etc..
Vel est de eventibus futurorum, et hoc pertinet ad donum prophetiae; et ideo dicit aut in prophetia. Sap. VIII, 8:
signa et monstra scit antequam fiant, et eventus temporum et saeculorum.
Notandum autem quod prophetia non accipitur hic communiter, scilicet secundum quod supra dictum est, sed
accipitur hic particulariter prout est manifestatio futurorum tantum. Et secundum hoc diffinitur a cassiodoro:

87

