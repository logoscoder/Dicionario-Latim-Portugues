scilicet per connexionem spiritus: et quia corpus deservit spiritui, consequens est ut etiam corpora nostra,
membra eius sint, cui per spiritum unimur, non quidem carnali coniunctione, sed spirituali.
Potest autem ex praemissis duabus rationibus una ratio conflari, ut scilicet quia corpus nostrum non est
deputatum fornicationi, sed Domino, hoc scilicet modo quod membra nostra sunt membra Christi, ut postmodum
exponit, non faciamus ea membra meretricis fornicando.
Deinde, cum dicit fugite fornicationem, etc., ponit tertiam rationem, quae sumitur ex corporis inquinatione.
Primo ponit conclusionem intentam, dicens fugite fornicationem. Ubi notandum quod caetera vitia vincuntur
resistendo, quia quanto magis homo particularia considerat et tractat, tanto minus in eis invenit unde delectetur,
sed magis anxietur: sed vitium fornicationis non vincitur resistendo, quia quanto magis ibi homo cogitat
particulare, magis incenditur; sed vincitur fugiendo, id est, totaliter vitando cogitationes immundas, et quaslibet
occasiones, ut dicitur Zach. II, 6: fugite de terra Aquilonis, dicit Dominus.
Secundo assignat rationem, dicens omne peccatum aliud quodcumque fecerit homo, etc.. Ad cuius evidentiam
sciendum quod quaedam peccata non consummantur in carnali delectatione, sed in sola spirituali, ideo spiritualia
vitia dicuntur, sicut superbia, avaritia, acedia; fornicatio autem completur maxime in carnali delectatione, et
secundum hoc posset intelligi quod hic dicitur omne peccatum quodcumque fecerit homo, extra corpus est, quia
scilicet completur praeter sui corporis delectationem. Qui autem fornicatur, in corpus suum peccat, quia scilicet
eius peccatum in carne consummatur.
Sed huic expositioni contrarium videtur esse, quod etiam peccatum gulae consummatur in delectatione corporis.
Ad quod posset dici quod peccatum gulae sub luxuria continetur, inquantum ad ipsam ordinatur, secundum illud
Eph. V, 18: nolite inebriari vino, in quo est luxuria.
Sed melius potest dici, quod apostolus non dicit qui fornicatur corpore suo peccat, quod congrueret primae
expositioni; sed peccat in corpus suum, id est, contra corpus suum, corrumpendo et inquinando illud praeter
usum rationis. Unde et Apoc. III, 4: habes pauca nomina in Sardis, qui non inquinaverunt vestimenta sua, id est,
corpus; et Apoc. XIX, 4: hi sunt qui cum mulieribus non sunt coinquinati.
Vel aliter secundum Augustinum, hic in Glossa, qui fornicatur, in corpus suum peccat, quia anima eius totaliter
carni in illo actu subiicitur, ita quod non possit aliud ibi cogitare. Unde in Ps. XXXI, 9 dicitur: nolite fieri sicut
equus et mulus, quibus non est intellectus.
Vel aliter: in corpus suum peccat, id est, contra uxorem suam, quae dicitur corpus viri, contra quam non ita
directe sunt alia peccata, sicut viri fornicatio. Unde et I thess. IV, 4 dicitur: ut sciat unusquisque vestrum
possidere vas suum in sanctificatione, id est, uxorem suam.
Vel secundum Augustinum potest intelligi de fornicatione spirituali, per quam anima adhaeret per amorem
mundo, et recedit a Deo, secundum illud Ps. Lxxii, 27: perdes omnes qui fornicantur abs te. Est ergo sensus qui
fornicatur, recedens a Deo propter amorem mundi, in corpus suum peccat, id est, per corporalem
concupiscentiam.
Omne autem aliud peccatum, puta quod homo committit ex oblivione, vel ex ignorantia, seu negligentia, est
extra corpus, id est, corporalem concupiscentiam.
Deinde, cum dicit an nescitis, etc., ponit quartam rationem, quae sumitur ex dignitate gratiae, quae quidem ex
duobus consurgit, scilicet ex gratia spiritus sancti, et ex redemptione sanguinis Christi.
Circa hoc igitur tria facit. Primo proponit dignitatem corporis nostri, quam habet ex gratia spiritus sancti, dicens
an nescitis, quasi dicat, ignorare non debetis, quoniam membra vestra, scilicet corporalia, templum sunt spiritus
sancti? sicut supra III, 16 dictum est: nescitis quia templum Dei estis.
Et huius rationem assignat subdens qui in vobis est. Dicitur autem templum, domus Dei; quia igitur spiritus
sanctus Deus est, conveniens est, quod in quocumque est spiritus sanctus, templum Dei dicatur. Est autem
spiritus sanctus principaliter quidem in cordibus hominum, in quibus charitas Dei diffunditur per spiritum
sanctum, ut dicitur Rom. V, 5. Sed secundario etiam est in membris corporalibus, inquantum exequuntur opera
charitatis. Unde in Ps. Lxxxiii, 3 dicitur: cor meum et caro mea exultaverunt in Deum vivum.
Et ne hanc dignitatem sibi ascriberent, subdit quem habetis a Deo, non ex vobis.
Unde Ioel. II, 28: effundam de spiritu meo super omnem carnem; et Act. V, 23: spiritum suum dedit
obedientibus sibi.
Secundo ponit dignitatem, quam habent corpora nostra ex redemptione sanguinis Christi, dicens et non estis
vestri sed Iesu Christi, secundum illud Rom. XIV, 8: sive vivimus, sive morimur, Domini sumus; II Cor. V, 15:
qui vivit, iam non sibi vivat.
Rationem huius assignat, dicens empti estis pretio magno, et ideo servi estis eius, qui vos redemit de servitute
peccati. Unde infra VII, 22 dicitur: qui liber vocatus est, servus est Christi; pretio enim empti estis; et in Ps.
XXX, 6: redemisti me, Domine Deus veritatis.
Dicitur autem pretium redemptionis magnum, quia non est corruptibile, sed aeternam habens virtutem, cum sit
sanguis ipsius Dei aeterni. Unde I Petr. I, 18 s.: redempti estis de vana vestra conversatione, non corruptibilibus
auro vel argento, sed sanguine agni immaculati et incontaminati, Iesu Christi.
Tertio infert conclusionem intentam, dicens glorificate ergo et portate Deum in corpore vestro. Quia enim
membra vestra sunt templum Dei, in corpore vestro nihil debet apparere, nisi quod ad gloriam Dei pertinet, et
45

