Nos autem habemus duplicem coniunctionem cum Deo. Una est quantum ad bona naturae, quae hic participamus
ab ipso; alia quantum ad beatitudinem, inquantum nos hic sumus participes per gratiam supernae felicitatis,
secundum quod hic est possibile, speramus etiam ad perfectam consecutionem illius aeternae beatitudinis
pervenire et fieri cives caelestis ierusalem. Et secundum primam communicationem ad Deum, est amicitia
naturalis secundum quam unumquodque, secundum quod est, Deum ut causam primam et summum bonum
appetit et desiderat, ut finem suum. Secundum vero communicationem secundam est amor charitatis, qua solum
creatura intellectualis Deum diligit.
Quia vero nihil potest amari nisi sit cognitum, ideo ad amorem charitatis exigitur primo cognitio Dei. Et quia hoc
est supra naturam, primo exigitur fides, quae est non apparentium. Secundo ne homo deficiat, vel aberret,
exigitur spes, per quam tendat in illum finem, sicut ad se pertinentem. Et de his tribus dicitur Eccli. II, 8: qui
timetis Deum, credite in illum, quantum ad fidem; qui timetis Deum, sperate in illum, quantum ad spem; qui
timetis Deum, diligite eum, quantum ad charitatem.
Ista ergo tria manent nunc, sed charitas maior est omnibus, propter ea quae dicta sunt supra.
|+14 Capitulus 14
|#1 Lectio 1
Posita excellentia charitatis ad alia dona, hic consequenter apostolus comparat alia dona ad invicem, ostendens
excellentiam prophetiae ad donum linguarum.
Et circa hoc duo facit.
Primo ostendit excellentiam prophetiae ad donum linguarum; secundo quomodo sit utendum dono linguarum, et
prophetiae, ibi quid ergo est, fratres, etc..
Circa primum duo facit.
Primo ostendit, quod donum prophetiae est excellentius, quam donum linguarum, rationibus sumptis ex parte
infidelium, secundo ex parte fidelium, ibi fratres mei, etc..
Prima pars dividitur in duas.
Primo ostendit, quod donum prophetiae est excellentius dono linguarum, quantum ad usum eorum in
exhortationibus seu praedicationibus; secundo quantum ad usum linguarum, qui est in orando. Ad haec enim duo
est usus linguae, ibi et ideo loquitur, etc..
Circa primum duo facit. Primo enim praemittit unum, per quod continuat se ad sequentia, et hoc est quod dicit:
dictum est, quod charitas omnia dona excellit, si ergo ita est, sectamini, scilicet viribus, charitatem, quae est
dulce et salubre vinculum mentium. I Petr. IV, 8: ante omnia charitatem, etc.. Col. III, 14: super omnia autem
charitatem habete, etc..
Secundo subdit illud per quod continuat se ad sequentia. Et hoc est quod dicit aemulamini, etc.. Quasi dicat: licet
charitas sit maior omnibus donis, tamen alia non sunt contemnenda. Sed aemulamini, id est ferventer ametis,
spiritualia dona spiritus sancti. I Petr. III, 13: quid est, quod vobis noceat, etc..
Licet autem aemulatio quandoque sumatur pro ferventi dilectione, quandoque pro invidia, tamen non est
aequivocatio; imo unum procedit ab alio; zelari enim et aemulari designat ferventem amorem alicuius rei.
Contingit autem quod res amata ita diligatur ferventer ab aliquo, quod non patitur sibi consortem, sed ipse vult
eam solus et singulariter. Et iste est zelus, qui secundum quosdam est amor intensus, non patiens consortium in
amato. Hoc tamen contingit in spiritualibus, quae possunt perfectissime a multis participari, sed solum in illis
quae non possunt a multis participari. Unde in charitate non est huiusmodi zelus non patiens consortium in
amato, sed tantum in corporalibus, in quibus provenit, quod si aliquis habet illud quod ipse zelat, doleat: et ex
hoc consurgit aemulatio, quae est invidia. Sicut si ego amo dignitatem seu divitias, doleo quod aliquis habet eas,
unde et ei invideo.
Et sic patet, quod ex zelo surgit invidia.
Cum ergo dicitur aemulamini spiritualia, non intelligitur de invidia, quia spiritualia possunt a multis haberi, sed
dicit, aemulamini, ut inducat ad ferventer amandum Deum.
Et quia inter spiritualia est gradus quidam, quia prophetia excedit donum linguarum, ideo dicit magis autem, ut
prophetetis, quasi dicat: inter spiritualia magis aemulamini donum prophetiae. I Thess. V, 19 s.: spiritum nolite
extinguere, prophetias nolite spernere.
Ad explanationem autem totius capitis praenotanda sunt tria, scilicet quid sit prophetia, quot modis dicatur in
Scriptura sancta prophetia et quid sit loqui linguis.
Circa primum sciendum est, quod propheta dicitur, quasi procul videns, et secundum quosdam dicitur a for faris,
sed melius dicitur a pharos, quod est videre. Unde I reg. IX, 9 dicitur, quod qui nunc dicitur propheta, olim
videns dicebatur. Unde visio eorum quae sunt procul, sive sint futura contingentia, sive supra rationem nostram,
dicitur prophetia. Est igitur prophetia visio seu manifestatio futurorum contingentium, seu intellectum humanum
excedentium.
Ad huiusmodi autem visionem quatuor requiruntur.

85

