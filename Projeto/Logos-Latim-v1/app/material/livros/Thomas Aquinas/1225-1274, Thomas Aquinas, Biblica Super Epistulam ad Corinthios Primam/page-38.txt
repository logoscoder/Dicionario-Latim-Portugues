Primo resumit verbum prioris epistolae; secundo excludit falsum intellectum, ibi: non utique fornicariis; tertio
exponit verum intellectum, ibi: nunc autem scripsi vobis.
Dicit ergo primo: dixi vobis in epistola quadam alia, quae in canone non habetur, ne commisceamini fornicariis,
id est, non habeatis cum eis societatem, vel communionem, secundum illud Prov. I, 15: fili mi, ne ambules cum
eis, prohibe pedem tuum a semitis eorum; Eccli. IX, 6: non des fornicariis animam tuam in ullo.
Deinde, cum dicit non utique fornicariis, excludit falsum intellectum praedicti verbi. Et primo proponit quod
intendit; secundo concludit propositum, ibi alioquin debueratis, etc..
Circa primum considerandum est, quod in praedicto verbo apostoli dupliciter falsum intellectum conceperant
Corinthii. Primo quantum ad hoc, quod intelligebant illud esse dictum de fornicariis infidelibus.
Sed illud excludit apostolus, dicens non utique intendo dicere quod non commisceamini fornicariis huius mundi.
Vocat autem infideles nomine mundi, secundum quod dicitur Io. I, 10: mundus eum non cognovit; supra I, 21:
non cognovit mundus per sapientiam Deum.
Secundo conceperant falsum intellectum quantum ad hoc, quod putabant prohibuisse apostolum solum de
fornicariis, non autem de aliis peccatoribus. Et ideo ad hoc excludendum subdit aut avaris, qui scilicet iniuste
detinent aliena. Eph. V, 5: avaritia, quae est idolorum servitus, non habet haereditatem in regno Christi et Dei.
Aut rapacibus, qui scilicet violenter diripiunt aliena. Infra eodem: neque rapaces regnum Dei possidebunt.
Aut idolis servientibus, contra quos dicitur Sap. XIV, 27: nefandorum enim idolorum cultura omnis malitiae
causa est, initium et finis. Et est sensus: non solum vobis prohibui societatem fornicatorum, sed etiam omnium
aliorum peccatorum.
Et est advertendum, quod per fornicationem quis peccat contra seipsum, per avaritiam autem et rapacitatem
contra proximum, per idolorum autem culturam contra Deum; et in his, quae ponit, omne peccati genus
intelligitur.
Deinde cum dicit alioquin, etc., assignat rationem propositi, dicens alioquin, si scilicet sit intelligendum verbum
praedictum de fornicariis huius mundi, debueratis de hoc mundo exisse, quia scilicet totus mundus talibus plenus
est. Unde non possetis tales fornicarios vitare, nisi de hoc mundo exeundo. Dicitur enim I Io. V, 19: totus
mundus in maligno positus est.
Vel aliter: debueratis de hoc mundo exisse, quasi dicat: a tempore conversionis vestrae debueratis ab infidelibus
mundi separari.
Unde non oportet vos super hoc moneri; dicitur enim Io. XV, 16: ego elegi vos de mundo.
Vel aliter: debueratis de hoc mundo exisse, scilicet per mortem. Melius est enim hominibus mori, quam
peccatoribus in peccatis consentire. Unde dicitur infra IX, 15: melius est enim mihi mori, quam ut gloriam meam
quis evacuet.
Deinde, cum dicit nunc autem scripsi vobis, exponit eis verum intellectum et primo proponit quod intendit;
secundo rationem assignat, ibi: quid enim mihi est?; tertio infert conclusionem intentam, ibi auferte malum, etc..
Dicit ergo primo: nunc autem sic expono, quod olim scripsi vobis: non commisceamini, scilicet fornicariis et
aliis peccatoribus. Si is qui, inter vos, frater nominatur, eo modo quo Dominus dicit, matth. XXIII, 8: omnes vos
fratres estis. Non tamen dicit: si is qui frater est, sed: si is, qui frater nominatur, quia per peccatum mortale
aliquis a charitate recedit, quae est spiritualis fraternitatis causa. Unde Hebr. Cap. Ult.
Dicitur charitas fraternitatis maneat in vobis. Nominatur ergo frater propter fidei veritatem, non autem est vere
frater, propter charitatis defectum, qui est ex peccato.
Unde subditur aut fornicator, aut avarus, aut idolis serviens, aut maledicus, aut rapax, aut ebriosus, cum
huiusmodi nec cibum sumere, scilicet debetis, secundum illud Io. II Canon.: si quis venit ad vos, et hanc
doctrinam non affert, nolite eum recipere in domo vestra, nec ave dixeritis ei; quasi dicat: per hoc quod dixi non
debere vos misceri peccatoribus, intellexi de fidelibus qui nominantur fratres, et sunt inter vos.
Non autem per hoc intelligendum est, sicut dicit Augustinus in libro contra parmenianum, et habetur in Glossa
hic, quod aliquis extraordinario iudicio debeat a communione aliorum separari, quia frequenter posset errare, sed
potius hoc debet fieri secundum ordinem ecclesiae, quando aliquis a communione repellitur, ut convictus, vel
sponte confessus. Et ideo signanter dicit si is qui nominatur, ut eam nominationem intelligamus, quae fit per
sententiam ecclesiae ordine iudiciario contra aliquem prolatam. Illi autem qui sic a communione pelluntur, sunt
vitandi quantum ad mensam, sicut hic dicitur, et quantum ad salutationem, ut dicitur in praedicta auctoritate
ioannis, et ulterius quantum ad sacram communionem. Unde in versu dicitur: os, orare, vale, communio, mensa
negatur, scilicet excommunicato.
Sed notandum quod apostolus supra non numeravit nisi peccata mortalia, in signum, quod pro solo peccato
mortali debet aliquis excommunicari. Et de aliis quidem quae ponit manifestum est; sed de ebrietate potest esse
dubium, quae non semper videtur esse peccatum mortale. Dicit enim Augustinus in sermone de Purgatorio, quod
ebrietas, nisi sit frequens, non est peccatum mortale. Quod credo ideo esse, quia ebrietas ex suo genere est
peccatum mortale. Quod enim aliquis propter delectationem vini velit perdere usum rationis, exponens se
periculo multa alia peccata perpetrandi, videtur esse contrarius charitati. Contingit tamen per accidens ebrietatem
non esse peccatum mortale propter ignorantiam vini fortitudinis, vel debilitatis proprii capitis, quae tamen
excusatio tollitur per frequentem experientiam: et ideo apostolus signanter non dicit ebrius sed ebriosus.
38

