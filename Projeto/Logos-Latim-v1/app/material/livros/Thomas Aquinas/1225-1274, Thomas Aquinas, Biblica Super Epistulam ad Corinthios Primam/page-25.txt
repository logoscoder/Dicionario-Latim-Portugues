instet dies Domini. Et secundum hoc intelligitur dies Domini declarabit, quia in die iudicii manifestabitur
differentia humanorum meritorum. Rom. II, 16: in die quando iudicabit Dominus occulta hominum.
Aliud autem est particulare iudicium quod fit de unoquoque in morte ipsius, de quo habetur Lc. XVI, 23:
mortuus est dives, et sepultus est in inferno, mortuus est autem mendicus, et portatus est ab Angelis in sinum
Abrahae. Et secundum hoc dies Domini potest intelligi dies mortis, secundum illud I Thess. V, 2: dies Domini
sicut fur in nocte veniet. Sic ergo dies Domini declarabit, quia in morte uniuscuiusque eius merita patent.
Unde dicitur Prov. XI, 7: mortuo homine impio, nulla erit ultra spes; et eiusdem XIV, 32: sperat autem iustus in
morte sua.
Tertium autem est iudicium in hac vita, inquantum Deus per tribulationes huius vitae interdum homines probat.
Unde dicitur infra XI, 32: cum iudicamur, a Domino corripimur, ut non cum hoc mundo damnemur.
Et secundum hoc dicitur dies Domini, dies temporalis tribulationis, de quo dicitur sophon. I, 14: vox diei Domini
amara, tribulabitur ibi fortis. Dies ergo Domini declarabit, quia in tempore tribulationis affectus hominis
probatur. Eccli. XXVII, 6: vasa figuli probat fornax, et homines iustos tentatio tribulationis.
Secundo ostendit per quod fiet ista declaratio, quia per ignem, unde sequitur quia in igne revelabitur, scilicet dies
Domini.
Nam dies iudicii revelabitur in igne, qui praecedet faciem iudicis, exurens faciem mundi, et involvens reprobos,
et iustos purgans: de quo dicitur in Ps. Xcvi, 3: ignis ante ipsum praecedet, et inflammabit in circuitu inimicos
eius. Dies autem Domini, qui est dies mortis, revelabitur in igne Purgatorii, per quem purgabitur si quid in
elementis invenietur purgandum, de quo potest intelligi quod dicitur iob XXIII, 10: probabit me quasi aurum
quod per ignem transit. Dies vero qui est dies tribulationis divino iudicio permissae, revelabitur in igne
tribulationis, de quo dicitur Eccli. II, 5: in igne probatur aurum et argentum, homines vero acceptabiles in camino
tribulationis.
Tertio ponit effectum manifestationis, cum subdit et uniuscuiusque opus quale sit, ignis probabit, quia scilicet
per quemlibet ignium praedictorum probantur merita hominis vel demerita: unde in Ps. XVI, 3 dicitur: igne me
examinasti, et non est inventa in me iniquitas.
In his tribus quae hic apostolus ponit, primum est conclusio duorum sequentium.
Si enim dies Domini revelatur in igne, et ignis probat quale sit uniuscuiusque opus, consequens est quod dies
Domini declaret differentiam operum humanorum.
Deinde cum dicit si cuius opus, ostendit modum praedictae manifestationis.
Et primo quantum ad bona opera, cum dicit si cuius, id est, alicuius opus, quod ipse superaedificavit, manserit,
scilicet in igne, ille, scilicet qui superaedificavit, mercedem accipiet. Ier. XXXI, 16: est merces operi tuo.
Et Is. XL, 10: ecce merces eius cum eo.
Dicitur autem aliquod opus in igne permanere illaesum dupliciter. Uno modo ex parte ipsius operantis, quia
scilicet ille qui hoc facit opus, scilicet bonae doctrinae, vel quodcumque bonorum operum, propter huiusmodi
opus non punitur, inquantum scilicet nec torquebitur igne Purgatorii, nec igne qui praecedit faciem iudicis, nec
etiam aestuat igne tribulationis. Qui enim non immoderate temporalia dilexit, consequens est quod non nimis
doleat de eorum amissione.
Dolor enim causatur ex amore rei quae amittitur.
Unde superfluus amor superfluum generat dolorem.
Alio modo potest intelligi ex parte ipsius operis: quolibet enim praedictorum iudiciorum superveniente homini,
permanet et opus bonae doctrinae, vel quodcumque aliud bonum opus. Nam igne tribulationis superveniente, non
cessat homo neque a vera doctrina, neque a bono opere virtutis; utrumque autem horum permanet homini
quantum ad meritum et in igne Purgatorii et in igne qui praecedit faciem iudicis.
Secundo ostendit diem quantum ad mala opera, dicens si cuius, id est, alicuius, opus arserit, scilicet per aliquem
ignium praedictorum, detrimentum patietur, scilicet qui hoc operatus est, non tamen usque ad damnationem.
Unde subdit: ipse autem salvus erit, scilicet salute aeterna, secundum illud Is. XLV, 17: salvatus est Israel in
Domino salute aeterna. Sic tamen quasi per ignem, quem scilicet prius sustinuit, vel in hac vita, vel in fine huius
vitae, vel in fine mundi. Unde dicitur in Ps. Lxv, 12: transivimus per ignem et aquam, et eduxisti nos in
refrigerium. Et Is. XLIII, 2 s.: cum transieris per ignem, non combureris, et flamma non comburet te, quia ego
Dominus Deus salvator tuus.
Dicitur autem opus alicuius ardere dupliciter. Uno modo ex parte operantis, inquantum scilicet aliquis affligitur
igne tribulationis propter immoderatum affectum quo superflue terrena diligit, et punitur igne Purgatorii, vel igne
qui praecedet faciem iudicis propter peccata venialia, quae circa curam temporalium commisit, sive etiam per
frivola et vana quae docuit.
Alio modo ardet opus in igne ex parte ipsius operis, quia scilicet tribulatione superveniente, homo non potest
vacare nec doctrinae vanae, nec terrenis operibus, secundum illud Ps. Cxlv, 4: in illa die peribunt omnes
cogitationes eorum. Nec etiam igne Purgatorii vel praecedente faciem iudicis remanebit ei aliquid praedictorum
vel ad remedium vel ad meritum. Et similiter dupliciter patitur detrimentum, vel inquantum ipse punitur, vel
inquantum perdit id quod fecit, et quantum ad hoc dicitur Eccli. XIV, 20 s.: omne opus corruptibile in fine

25

