Primo quidem ratione, secundo consuetudine, tertio praecepto: quod solum sine aliis necessitatem induceret.
Prov. IV, 4: custodi praecepta mea, et vives. Et Eccle. IV, 12 dicitur: funiculus triplex difficile rumpitur.
Non laudans, sed magis vituperans, quod convenitis, in ecclesiam, non in melius, sicut deberet esse, sed in
deterius, ex culpa vestra.
Omnia enim animalia gregalia, puta columbae, grues, oves, naturali instinctu in unum conveniunt, ut sit eis
corporaliter melius.
Unde et homo cum sit animal gregale vel sociale, ut Philosophus probat, I Lib. Politic., secundum rationem agere
debet, ut multi in unum conveniant propter aliquod melius, sicut in rebus saecularibus multi in unitatem civitatis
conveniunt, ut sit eis melius saeculariter, scilicet propter securitatem et sufficientiam vitae. Et ideo fideles in
unum convenire debent propter aliquod melius spirituale, secundum illud Ps. Ci, 23: in conveniendo populos in
unum, et reges ut serviant Domino.
Et alibi: in consilio iustorum et congregatione, magna opera Domini. Sed isti in deterius conveniebant propter
culpas quas committebant dum convenirent. Is. I, 13: iniqui sunt caetus vestri. Eccli. XXI, 10: stupa collecta
synagoga peccantium.
Deinde cum dicit primum quidem, etc., ponit in speciali quomodo in deterius convenirent.
Et primo ponit iudicium culpae, dicens primum quidem, inter caetera scilicet quod in deterius convenitis,
convenientibus vobis in ecclesia, audio scissuras esse inter vos, scilicet per contentiones quas exercebant.
Quod quidem ecclesiae non convenit, quae in unitate constituitur, secundum illud eph. IV, 4: unum corpus et
unus spiritus, sicut vocati estis in una spe vocationis vestrae.
Hoc autem praedicitur Is. XXII, 9: scissuras civitatis David videbitis, quia multiplicatae sunt.
Dicit autem Glossa, quod dicendo, primum, ostendit quod primum malum est dissensio, unde cetera oriuntur.
Ubi enim est dissensio, nihil rectum est.
Sed contra videtur esse, quod dicitur eccli. X, 15: initium omnis peccati superbia; et I Tim. Cap. Ult.: radix
omnium malorum cupiditas.
Dicendum est autem, quod hae auctoritates loquuntur quantum ad peccata personalia singularium hominum,
quorum primum est superbia ex parte aversionis, et cupiditas ex parte conversionis. Sed Glossa hic loquitur de
peccatis multitudinis; inter quae primum est dissensio, per quam solvitur rigor disciplinae.
Unde dicitur Iac. III, 16: ubi est zelus et contentio, ibi inconstantia et omne opus pravum.
Secundo ponit credulitatem auditorum, cum dicit et ex parte credo, id est, quantum ad aliquos vestrum, qui erant
ad contentionem proni, secundum illud quod dixerat supra I cap., 11 ss.: contentiones sunt inter vos. Hoc autem
dico, quod unusquisque vestrum dicit: ego quidem sum Pauli, ego Apollo, ego vero cephae. Alii vero non erant
contentiosi, ex quorum persona ibi subditur ego autem Christi. Unde et cant. II, 2 dicitur: sicut lilium inter
spinas, sic amica mea inter filias, id est, boni inter malos.
Tertio assignat rationem suae credulitatis, dicens nam oportet, non solum quascumque scissuras, sed etiam
haereses esse.
Ubi duo consideranda sunt. Primo quid sit haeresis, secundo quomodo oportet haereses esse.
Circa primum sciendum, quod, sicut Hieronymus dicit super epistolam ad Galatas, haeresis Graece ab electione
dicitur: quia scilicet eam sibi unusquisque eligat disciplinam, quam putat esse meliorem: ex quo duo accipi
possunt. Primo quidem quod de ratione haeresis est, quod aliquis privatam disciplinam sequatur, quasi per
electionem propriam: non autem disciplinam publicam, quae divinitus traditur.
Secundo quod huic disciplinae aliquis pertinaciter inhaereat. Nam electio firmam importat inhaesionem: et ideo
haereticus dicitur, qui spernens disciplinam fidei, quae divinitus traditur, pertinaciter proprium errorem sectatur.
Pertinet autem aliquid ad disciplinam fidei dupliciter. Uno modo directe, sicut articuli fidei, qui per se credendi
proponuntur.
Unde error circa hos secundum se facit haereticum, si pertinacia adsit. Non possunt autem a tali errore propter
simplicitatem aliquam excusari, praecipue quantum ad ea, de quibus ecclesia solemnizat, et quae communiter
versantur in ore fidelium, sicut mysterium trinitatis, nativitatis Christi, et alia huiusmodi.
Quaedam vero indirecte pertinent ad fidei disciplinam, inquantum scilicet ipsa non proponuntur, ut propter se
credenda, sed ex negatione eorum sequitur aliquid contrarium fidei: sicut si negetur Isaac fuisse filium Abrahae,
sequitur aliquid contrarium fidei, scilicet sacram Scripturam continere aliquid falsi.
Ex talibus autem non iudicatur aliquis haereticus, nisi adeo pertinaciter perseveret, quod ab errore non recedat,
etiam viso quid ex hoc sequatur. Sic igitur pertinacia qua aliquis contemnit in his quae sunt fidei directe vel
indirecte subire iudicium ecclesiae, facit hominem haereticum. Talis autem pertinacia procedit ex radice
superbiae, qua aliquis praefert sensum suum toti ecclesiae. Unde apostolus dicit I ad Tim. VI, 3 s.: si quis aliter
docet, et non acquiescit sanis sermonibus Domini nostri Iesu Christi, et ei quae secundum pietatem est doctrinae,
superbus est, nihil sciens, sed languens circa quaestiones et pugnas verborum.
Secundo considerandum est, quomodo oporteat haereses esse. Si enim opportunum est haereticos esse, videtur
quod sint commendabiles, et non sint extirpandi.

56

