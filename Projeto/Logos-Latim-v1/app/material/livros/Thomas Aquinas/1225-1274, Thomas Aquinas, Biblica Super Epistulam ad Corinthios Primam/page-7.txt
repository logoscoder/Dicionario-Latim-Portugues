Baptizarent autem per inferiores ministros, et hoc ideo quia in baptismo nihil operatur industria vel virtus
baptizantis: nam indifferens est utrum per maiorem vel minorem ministrum detur baptismus, sed in praedicatione
evangelii multum operatur sapientia et virtus praedicantis, et ideo praedicationis officium per seipsos apostoli
tamquam maiores ministri exercebant, sicut et de ipso Christo dicitur Io. IV, 2 quod ipse non baptizabat, sed
discipuli eius, qui tamen de seipso dicit Lc. IV, 43: quia et aliis civitatibus oportet me evangelizare regnum Dei,
quia ideo missus sum. Is. Lxi, 1: ad annuntiandum mansuetis misit me.
|#3 Lectio 3
Postquam apostolus improbavit Corinthiorum contentionem, ratione sumpta ex parte baptismi, hic excludit
eorum contentionem, ratione sumpta ex parte doctrinae.
Quidam enim eorum gloriabantur de doctrina pseudo-apostolorum, qui ornatis verbis et humanae sapientiae
rationibus veritatem fidei corrumpebant. Et ideo apostolus primo ostendit hunc modum convenientem non esse
doctrinae fidei; secundo ostendit hoc modo docendi se usum apud eos non fuisse, II cap., ibi et ego, cum
venissem ad etc..
Circa primum duo facit.
Primo proponit quod intendit; secundo manifestat propositum, ibi ut non evacuetur.
Dicit ergo primo: dixi quod misit me Christus evangelizare, non tamen ita quod ego in sapientia verbi
evangelizem, id est, in sapientia mundana, quae verbosos facit, inquantum per eam multis vanis rationibus
homines utuntur. Eccle. VI, 11: ubi verba sunt plurima, multam in disputando habentia vanitatem. Prov. XIV,
23: ubi verba sunt plurima, ibi frequenter egestas. Vel sapientiam verbi nominat rhetoricam, quae docet ornate
loqui, ex quo alliciuntur interdum homines ad assentiendum erroribus et falsitatibus. Unde Rom. XVI, 18: per
dulces sermones seducunt corda innocentium. Et de meretrice dicitur Prov. II, 16, in figura haereticae doctrinae:
ut eruaris a muliere aliena et extranea, quae mollit sermones suos.
Sed contra dicitur Is. XXXIII, 19: populum impudentem non videbis, scilicet in catholica ecclesia, et populum
alti sermonis, ita ut non possis intelligere disertitudinem linguae eius, in quo nulla est sapientia.
Sed quia in Graeco ponitur logos, quod rationem et sermonem significat, posset convenientius intelligi sapientia
verbi, id est humanae rationis, quia illa quae sunt fidei, humanam rationem excedunt, secundum illud eccli. III,
25: plurima supra sensum hominis ostensa sunt tibi.
Sed contra hoc videtur esse quod multi doctores ecclesiae in doctrina fidei sapientia et rationibus humanis et
ornatu verborum sunt usi.
Dicit enim Hieronymus in epistola ad magnum oratorem urbis Romae, quod omnes doctores fidei in ornatu
philosophiae doctrinis atque scientiis suos referserunt libros, ut nescias quid in illis primum admirari debeas,
eruditionem saeculi, an scientiam Scripturarum.
Et Augustinus dicit in quarto de doctrina christiana: sunt viri ecclesiastici qui divina eloquia non solum
sapienter, sed etiam suaviter tractaverunt.
Dicendum est ergo quod aliud est docere in sapientia verbi quocumque modo intelligatur, et aliud uti sapientia
verbi in docendo.
Ille in sapientia verbi docet qui sapientiam verbi accipit pro principali radice suae doctrinae, ita scilicet quod ea
solum approbet, quae verbi sapientiam continent: reprobet autem ea quae sapientiam verbi non habent, et hoc
fidei est corruptivum. Utitur autem sapientia verbi, qui suppositis verae fidei fundamentis, si qua vera in
doctrinis Philosophorum inveniat, in obsequium fidei assumit.
Unde Augustinus dicit in secundo de doctrina christiana, quod si qua Philosophi dixerunt fidei nostrae
accommoda, non solum formidanda non sunt, sed ab eis tamquam ab iniustis possessoribus in usum nostrum
vindicanda. Et in IV de doctrina christiana dicit: cum posita sit in medio facultas eloquii, quae ad persuadendum
seu prava seu recta valent pluribus, cur non bonorum studio comparetur ut militet veritati, si eam mali in usum
iniquitatis et erroris usurpant.
Deinde, cum dicit ut non evacuetur crux Christi, probat quod dixerat, et primo quidem ex parte materiae,
secundo ex parte ipsorum docentium, ibi videte enim vocationem vestram, etc..
Circa primum tria facit.
Primo ostendit modum docendi qui est in sapientia verbi, non esse congruum fidei christianae; secundo probat
quod supposuerat, ibi verbum enim crucis; tertio probationem manifestat, ibi quoniam Iudaei signa petunt.
Circa primum considerandum est, quod etiam in philosophicis doctrinis non est idem modus conveniens cuilibet
doctrinae.
Unde sermones secundum materiam sunt accipiendi, ut dicitur in primo ethicorum.
Tunc autem maxime modus aliquis docendi est materiae incongruus, quando per talem modum destruitur id quod
est principale in materia illa, puta si quis in rebus intellectualibus velit metaphoricis demonstrationibus uti, quae
non transcendunt res imaginatas, ad quas non oportet intelligentem adduci, ut boetius ostendit in libro de
trinitate.
Principale autem in doctrina fidei christianae est salus per crucem Christi facta.

7

