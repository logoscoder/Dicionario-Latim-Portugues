Deinde ponit modum debitum expurgationis cum dicit sicut estis azymi, id est, sine fermento peccati. Dicitur
enim ab a, quod est sine, et zyma, quod est fermentum. Unde Dominus Matth. XVI, 6 dicit discipulis cavete a
fermento Pharisaeorum et sadducaeorum.
Deinde, cum dicit etenim Pascha nostrum, assignat rationem eius quod dixerat, scilicet quare fideles debent esse
azymi, quae quidem ratio sumitur ex mysterio passionis Christi. Unde primo proponit ipsum mysterium; secundo
concludit propositum, ibi itaque epulemur, etc..
Circa primum considerandum est quod inter caetera sacramenta legalia celeberrimum erat agnus paschalis, qui,
ut praecipitur Ex. XII, 1 ss., immolabatur ab universa multitudine filiorum Israel in memoriam illius beneficii,
quo Angelus percutiens primogenita Aegypti pertransivit domos Iudaeorum, quorum fores linitae essent
sanguine agni. Unde nomen Paschae sumitur, secundum quod ibi dicitur est enim phase, id est, transitus Domini,
et ultimo virtute huius beneficii transivit populus mare rubrum, ut dicitur Ex. XIV, 15 ss..
Ille enim agnus figura fuit Christi innocentis, de quo dicitur Io. I, 29: ecce agnus Dei. Sicut ergo ille agnus
figuralis immolabatur a filiis Israel, ut populus Dei liberaretur ab Angelo percutiente, et ut transirent mare
rubrum, liberati de servitute Aegypti, ita Christus est occisus a filiis Israel, per cuius sanguinem populus Dei
liberatur a diaboli impugnatione et servitute peccati per baptismum quasi per mare rubrum. Ille autem agnus
figuralis Pascha Iudaeorum dicebatur, quia in signum transitus immolabatur. Unde dicitur Matth. XXVI, 17: ubi
vis paremus tibi comedere Pascha? id est, agnum paschalem.
Dicit ergo apostolus: ideo debetis esse azymi, etenim, id est, quia, sicut figurale Pascha veteris populi est agnus
immolatus, ita Pascha nostrum, id est, novi populi, est Christus immolatus, cuius etiam immolationi convenit
nomen Paschae, tum significatione linguae Hebreae, quod significat transitum, Ex. XII, 11: est enim phase, id
est, transitus, tum significatione linguae Graecae, prout nomen Paschae significat passionem. Christus enim per
passionem, qua fuit immolatus, transivit ex hoc mundo ad patrem, ut dicitur Io. XIII, 1.
Deinde, cum dicit itaque epulemur, concludit propositum.
Ad cuius evidentiam considerandum est, quod, sicut legitur Ex. XII, 8, agnus paschalis post immolationem
manducabatur cum azymis panibus. Sicut ergo agnus figuralis fuit figura nostri Paschae immolati, ita figuralis
observantia paschalis debet conformari observantiae novi Paschae. Ergo quia Christus immolatus est Pascha
nostrum, itaque epulemur, scilicet manducantes Christum, non solum sacramentaliter, secundum illud Io. VI, 54:
nisi manducaveritis carnem filii hominis, et biberitis eius sanguinem, non habebitis vitam in vobis, sed
spiritualiter fruendo sapientia eius, secundum illud Eccli. XXIV, 29: qui edunt me, adhuc esurient, et qui bibunt
me, adhuc sitient, et sic cum gaudio spirituali, secundum illud Ps. XLI, 5: in voce exultationis et confessionis,
sonus epulantis.
Deinde determinat modum epulandi secundum conformitatem veritatis ad figuram, dicens non in fermento
veteri, neque in fermento malitiae, et nequitiae. Mandabatur enim Ex. XII, 15, quod omne fermentum non
inveniretur in domibus manducantium agnum paschalem. Fermentum autem habet et vetustatem et
corruptionem.
Unde per remotionem fermenti, primo quidem potest intelligi amotio observantiae praeceptorum veteris legis,
quae per passionem Christi est mortificata, secundum illud lev. XXVI, 10: vetera, novis supervenientibus,
proiicietis. Secundo, per remotionem fermenti potest intelligi remotio corruptionis peccati, sicut supra dictum
est, quod modicum fermentum totam corrumpit massam. Et quantum ad hoc subdit neque in fermento malitiae et
nequitiae, ut malitia referatur ad perversitatem operis, secundum illud Iac. I, 21: abiicientes omnem
immunditiam et abundantiam malitiae. Per nequitiam vero intelligitur fraudulenta machinatio. Prov. XXVI, 25:
quando sumpserit vocem suam, non credideris ei, quoniam septem nequitiae sunt in corde eius.
Vel secundum Glossam cum dicit non in fermento veteri, removet vetustatem peccati in communi. Quod autem
subdit neque in fermento malitiae et nequitiae, explicat peccatum per partes; ut malitia dicatur peccatum quod
committitur in seipsum, nequitia peccatum quod committitur in alium.
Excluso ergo modo indebito epulandi, determinat modum convenientem, subdens sed in azymis sinceritatis et
veritatis, id est, sinceritate et veritate, quae significantur per azyma.
Ponitur autem sinceritas contra corruptionem peccati, quod significavit, cum dixit non in fermento malitiae et
nequitiae. Nam sincerum dicitur quod est sine corruptione. Unde II Cor. II, 17 dicitur: non sumus sicut plurimi
adulterantes verbum Dei, sed ex sinceritate in Christo loquimur. Veritas vero ponitur contra figuras veteris legis,
sicut Io. I, 17 dicitur veritas et gratia per Iesum Christum facta est, quia scilicet verum Pascha cum veritate et
non cum figuris celebrare debemus. Unde secundum Glossam per sinceritatem intelligitur innocentia a vitiis, seu
novitas vitae: per veritatem autem iustitia bonorum operum, vel rectitudo, quae fraudem excludit.
|#3 Lectio 3
Induxerat supra apostolus Corinthios ad hoc, quod a seipsis peccatorem separarent, quod quidem praetermiserant
propter falsum intellectum cuiusdam verbi, quod continebatur in epistola quadam, quam eis prius miserat. Et
ideo pravum sensum, quem ex verbis conceperant, nunc excludit.
Unde circa hoc tria facit.

37

