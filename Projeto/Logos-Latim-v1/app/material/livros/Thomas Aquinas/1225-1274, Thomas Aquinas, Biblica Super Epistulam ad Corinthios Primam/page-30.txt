Est ergo temerarium iudicium, quando aliquis de dubiis iudicat. Perversum autem, quando falsum iudicium
profert. Et quamvis non sit iudicandum circa personas, puta ut aliquis iudicet malum hominem, qui bonus est,
tamen multo gravius est, ut iudicium pervertatur de rebus ipsis, puta si quis diceret virginitatem esse malam, et
fornicationem bonam. Contra quod dicitur Is. V, 20: vae qui dicitis bonum malum, et malum bonum.
Secundo describit perfectionem futuri divini iudicii, dicens qui, scilicet Dominus ad iudicandum veniens,
illuminabit abscondita tenebrarum, id est faciet esse lucida et manifesta ea quae occulte in tenebris facta sunt. Et
manifestabit consilia cordium, id est omnia cordis occulta, secundum illud iob XII, 22: qui revelat occulta de
tenebris, et producit in lucem umbram mortis. Et sophon. I, 12: scrutabor ierusalem in lucernis.
Quod quidem est intelligendum tam de bonis, quam de malis, quae non sunt per poenitentiam tecta, secundum
illud Ps. XXXI, 1: beati quorum remissae sunt iniquitates, et quorum tecta sunt peccata.
Tertio ponit fructum, quem boni reportabunt de divino iudicio, dicens et tunc laus erit unicuique, scilicet
bonorum a Deo.
Quae quidem laus vera erit, quia Deus nec decipi, nec decipere potest. Rom. II, 29: cuius laus non ex hominibus,
sed ex Deo est.
II Cor. X, 18: non enim qui seipsum commendat ille probatus est, sed quem Deus commendat.
|#2 Lectio 2
Postquam apostolus reprehendit in Corinthiis temeritatem, qua ministros Christi iudicabant, hic arguit eorum
elationem, qua ministros Christi contemnebant.
Et circa hoc tria facit.
Primo proponit quod intendit; secundo rationem assignat, ibi quis enim te discernit? tertio eorum contemptum
ironice loquens irridet, ibi iam saturati estis.
Circa primum considerandum est, quod apostolus supra volens reprimere contentiones Corinthiorum, quas
habebant ratione ministrorum, usus fuerat nominibus bonorum ministrorum Christi, sicut supra I, 12 dixit:
unusquisque vestrum dicit: ego quidem sum Pauli, ego autem Apollo, ego vero cephae; et supra III, 22 ubi dixit:
sive Paulus, sive Apollo, sive cephas, et tamen non gloriabantur de bonis ministris Christi, nec propter eos
dissidebant, sed propter pseudo-apostolos, quos nominare noluit, ne videretur ex odio, vel invidia contra eos
loqui; sed loco eorum posuerat nomen suum et aliorum bonorum praedicatorum, et hoc est quod dicit haec
autem, fratres, scilicet quae dixi de ministris, de quibus gloriamini, et pro quibus contenditis, transfiguravi id est,
figuraliter loquens, transtuli, in me et Apollo.
Dicit enim Prov. I, 6: animadvertent parabolam et interpretationem verba sapientium et aenigmata eorum. Et hoc
propter vos, id est, vestram utilitatem, II Cor. IV, 15: omnia propter vos; ut in vobis discatis, ne unus vestrum
infletur, id est, superbiat, adversus alium proximum suum, pro alio, scilicet pro quocumque ministro Christi, ne
supra quam scriptum est, id est, ultra formam vobis in praemissis descriptam. Dicitur enim Sap. IV, 19:
disrumpens illos inflatos sine voce.
Deinde cum dicit quis enim te discernit? assignat rationem quare unus non debeat contra alium inflari.
Et primo ponit rationem, dicens quis enim te discernit? quod potest intelligi dupliciter: uno modo sic: quis enim
te discernit a massa perditorum? tu teipsum discernere non potes: unde non habes in te unde contra alium
superbias. Et de hac discretione dicitur in Ps. XLII, 1: iudica me, Deus, et discerne causam meam de gente non
sancta. Alio modo potest intelligi quis te discernit, scilicet superiorem faciens proximo tuo? hoc quod tu facere
non potes, unde contra eum superbire non debes. Et de hac discretione dicitur Eccli. XXXIII, 11: in multitudine
disciplinae Domini separavit eos, et immutavit vias illorum. Sed inter homines, inquantum sunt fideles Christi,
non est discretio, quia, ut dicitur Rom. XII, 5, multi unum corpus sumus in Christo. Et dicit Petrus: nihil discernit
inter nos et illos, fide purificans corda eorum.
Secundo excludit quamdam rationem.
Posset enim aliquis discerni a bonis vel a malis, melior eis existens, propter bona quae habet, puta fidem,
sapientiam, et huiusmodi.
Sed hoc excludit apostolus, dicens quid autem habes, quod non accepisti? quasi dicat: nihil. Omnia enim bona
sunt a Deo, secundum illud Ps. Ciii, 28: aperiente te manum tuam, omnia implebuntur bonitate; et par. XXIX,
14: tua sunt omnia, et quae de manu tua accepimus, dedimus tibi.
Et ex hoc concludit propositum, dicens si autem accepisti, quid gloriaris, quasi non acceperis? ille igitur gloriatur
quasi non accipiens, qui de seipso gloriatur, et non de Deo, sicut de quibusdam dicitur in Ps. XLVIII, 7: qui
confidunt in virtute sua, et in multitudine divitiarum suarum gloriantur.
Et ad hoc pertinet prima species superbiae, qua scilicet aliquis superbiendo, quod habet, dicit a seipso habere,
iuxta illud Ps. XI, 5: labia nostra a nobis sunt, quis noster Dominus est? ille autem gloriatur quasi accipiens, qui
omnia Deo adscribens, gloriatur de ipso, sicut supra dictum est: qui gloriatur, in Domino glorietur. Sic autem
gloriari non est superbire, sed humiliari sub Deo, cui homo dat gloriam, secundum illud Eccli. Cap. Ult.: danti
mihi sapientiam, dabo gloriam.
Deinde, cum dicit iam saturati estis, irridet eorum superbiam, qui apostolos Christi contemnebant. Et primo in
generali, secundo in speciali, ibi nos stulti sumus, etc..
30

