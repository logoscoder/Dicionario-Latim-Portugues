Ad haec autem duo reducuntur omnia bona vel mala huius mundi, quia per bona conservatur vita, per mala
pervenitur ad mortem.
Ultimo ponit quae pertinent ad statum hominis praesentem vel futurum, dicens sive praesentia, id est, res huius
vitae, quibus iuvamur ad merendum; sive futura, quae nobis reservantur ad praemium. Non enim habemus hic
civitatem permanentem, sed futuram inquirimus, ut dicitur Hebr. Cap. Ult..
Omnia, inquit, vestra sunt, id est, vestrae utilitati deservientia, secundum illud Rom. VIII, 28: diligentibus Deum
omnia cooperantur in bonum.
Sic ergo primus ordo est rerum Christi ad fideles; secundus vero fidelium Christi ad Christum, quos ponit
subdens vos autem Christi estis, quia scilicet sua morte vos redemit. Rom. XIV, 8: sive vivimus, sive morimur,
Domini sumus. Tertius ordo est Christi, secundum quod homo ad Deum; ideo addit Christus autem, secundum
quod homo, Dei est. Unde eum Deum et Dominum in Ps. VII, 2 nominat, dicens: Domine Deus meus, in te
speravi, ut nomine Dei tota trinitas intelligatur.
Quia ergo nullus debet gloriari de eo quod infra ipsum est, sed de eo quod est supra ipsum, ideo non debent
fideles Christi gloriari de ministris, sed magis ministri de ipsis.
II Cor. VII, 4: multa mihi fiducia est apud vos, multa mihi gloriatio pro vobis. Sed fideles Christi debent gloriari
de Christo, secundum illud Gal. Cap. Ult.: mihi absit gloriari, nisi in cruce Domini nostri Iesu Christi, sicut
Christus de patre, secundum illud Sap. II, 16: gloriatur se patrem habere Deum.
|+4 Capitulus 4
|#1 Lectio 1
Superius redarguit apostolus Corinthios de hoc, quod de quibusdam ministris gloriabantur, hic autem arguit eos
quod alios ministros contemnebant.
Et circa hoc duo facit.
Primo arguit eorum culpam; secundo instat ad eorum correctionem, ibi non ut confundam vos.
Circa primum duo facit.
Primo arguit eorum temeritatem, qua male de ministris iudicabant; secundo arguit eorum elationem, qua Christi
ministros contemnebant, ibi hoc autem, fratres.
Circa primum duo facit.
Primo ostendit, quid sit de ministris Christi firmiter sentiendum; secundo quod non sit de eis temere iudicandum,
ibi hic iam quaeritur inter dispensatores.
Dicit ergo primo: dixi quod nullus vestrum debet gloriari de hominibus, tamen quilibet vestrum debet cognoscere
auctoritatem officii nostri, ad quod pertinet quod sumus mediatores inter Christum cui servimus, ad quos pertinet
quod dicit sic nos existimet homo ut ministros Christi, Is. Lxi, 6: sacerdotes Dei vocabimini ministri Dei nostri,
dicetur vobis, et inter membra eius, quae sunt fideles ecclesiae, quibus dona Christi dispensant, ad quos pertinet
quod subditur et dispensatores mysteriorum Dei, id est, secretorum eius, quae quidem sunt spiritualia eius
documenta, secundum illud infra XIV, 2: spiritus est, qui loquitur mysteria; vel etiam ecclesiastica sacramenta,
in quibus divina virtus secretius operatur salutem.
Unde et in forma consecrationis eucharistiae dicitur: mysterium fidei.
Pertinet ergo ad officium praelatorum ecclesiae, quod in gubernatione subditorum soli Christo servire desiderent,
cuius amore oves eius pascunt, secundum illud Io. Cap. Ult.: si diligis me, pasce oves meas. Pertinet etiam ad
eos, ut divina populo dispensent, secundum illud infra IX, 17: dispensatio mihi credita est, et secundum hoc sunt
mediatores inter Christum et populum, secundum illud Deut. V, 5: ego sequester fui, et medius illo tempore inter
Deum et vos.
Haec autem aestimatio de praelatis ecclesiae necessaria est ad salutem fidelium; nisi enim eos recognoscerent
ministros Christi, non eis obedirent, tamquam Christo, secundum illud Gal. IV, 14: sicut Angelum Dei excepistis
me, sicut Iesum Christum. Rursum, si eos non cognoscerent dispensatores, recusarent ab eis dona recipere,
contra illud quod idem apostolus dicit II Cor. II, 10: quod donavi, si quid donavi, propter vos in persona Christi
donavi.
Deinde cum dicit hic iam quaeritur inter dispensatores, ostendit circa ministros Christi, temere iudicari non
debere.
Et circa hoc tria facit.
Primo, ponit quoddam per quod iudicare satagunt de fidelitate ministrorum; secundo, ostendit de hoc iudicio se
non curare, sed Deo reservare, ibi mihi autem pro minimo est; tertio, concludit prohibitionem temerarii iudicii,
ibi itaque nolite.
Circa primum considerandum est, quod ministrorum et dispensatorum Christi, quidam sunt fideles, quidam
infideles. Infideles dispensatores sunt, qui in dispensandis divinis ministeriis non intendunt utilitatem populi, et
honorem Christi, et utilitatem membrorum eius, secundum illud Lc. XVI, 11: in iniquo mammona fideles non
fuistis.

28

