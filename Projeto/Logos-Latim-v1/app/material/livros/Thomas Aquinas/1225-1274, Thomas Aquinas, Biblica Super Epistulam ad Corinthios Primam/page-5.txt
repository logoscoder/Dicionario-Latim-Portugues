in cuius domo erant multi fideles congregati, quia contentiones sunt inter vos, contra id quod dicitur Prov. XX, 3:
honor est homini qui separat se a contentionibus.
Et modum contentionis exponit, subdens hoc autem dico, id est, contentionem nomino, quod unusquisque
vestrum nominat se ab eo a quo est baptizatus et instructus, et dicit: ego quidem sum Pauli, quia erat a Paulo
baptizatus et instructus; alius ego autem Apollo, qui scilicet Corinthiis praedicaverat, ut habetur Act. XIX, 1;
alius ego vero cephae, scilicet Petri, cui dictum est Io. I, 42: tu vocaberis cephas, quod interpretatur Petrus. Quod
quidem ideo dicebant, quod putabant a meliori baptista meliorem baptismum dari, quasi virtus baptistae in
baptizatis operaretur. Et de hoc pseudoapostoli gloriabantur, secundum illud Ps. XLVIII, 12: vocaverunt nomina
sua in terris suis. Alius autem dicit ego autem sum Christi, qui solus benedixit, quia solius Christi virtus operatur
in baptismo Christi. Io. I, 33: super quem videris spiritum descendere et manere, ipse est qui baptizat. Et ideo
baptizati a solo Christo denominantur christiani, non autem a Paulo Paulini. Is. IV, 1: tantummodo invocetur
nomen tuum super nos.
Ad huius autem erroris vitationem, dicuntur Graeci hac forma in baptizando uti baptizetur servus Christi
Nicolaus in nomine patris, et filii, et spiritus sancti, ut detur intelligi quod homo non baptizat interius, sed
baptizatur a Christo. Quia tamen etiam homo baptizat ministerio, ut membrum et minister Christi, ideo ecclesia
utitur hac forma in baptizando ego te baptizo in nomine patris, et filii, et spiritus sancti, quod quidem est
expressius secundum formam a Christo traditam, qui dixit discipulis: docete omnes gentes, baptizantes eos in
nomine patris, et filii, et spiritus sancti, etc., ubi ipsos apostolos dicit baptizantes, secundum quem modum
sacramenti minister dicit: ego te baptizo.
Deinde cum dicit divisus est Christus? etc., ponit rationem praedictae admonitionis, quare inter eos scissurae et
contentiones esse non debebant, et primo ex parte baptismi; secundo ex parte doctrinae, ibi non in sapientia
verbi, etc..
Circa primum tria facit.
Primo ponit inconveniens quod ex praedicta contentione sequitur; secundo manifestat quare illud inconveniens
sequatur, ibi numquid Paulus crucifixus est, etc.; tertio excludit quamdam falsam suspicionem, ibi gratias ago
Deo meo, etc..
Dicit ergo primo: dixi quod unusquisque vestrum dicit ego sum Pauli, ego Apollo, et ex hoc sequitur quod
Christus est divisus. Nec refert utrum interrogative vel remissive legatur.
Hoc autem potest intelligi, uno modo, quasi diceret: per hoc quod inter vos contenditur, Christus est divisus a
vobis, qui non nisi in pace habitat, secundum illud Ps. Lxxv, 3: in pace factus est locus eius.
Is. LIX, 2: iniquitates vestrae diviserunt inter vos et Deum vestrum.
Sed melius aliter hoc potest intelligi, ut sit sensus: per hoc quod creditis baptismum esse meliorem, qui a meliori
baptista datur, sequitur quod Christus, qui principaliter et interius baptizat, sit divisus, id est, differens in sua
virtute et effectu, secundum differentiam ministrorum: quod patet esse falsum per id quod dicitur Eph. IV, 5:
unus Dominus, una fides, unum baptisma.
Sed adhuc melius hoc intelligitur quod apostolus dicit: ex hoc quod ea quae sunt propria Christi aliis attribuitis,
quodammodo Christum dividitis, plures christos facientes, contra id quod dicitur Matth. XXIII, 10: Magister
vester unus est Christus. Is. XLV, 22: convertimini ad me, et salvi eritis, omnes fines terrae, quia ego Dominus,
et non est alius.
Est autem sciendum quod Christus in sacramento baptismi duplicem habet virtutem sibi propriam. Unam quidem
divinam, qua simul cum patre et spiritu sancto interius mundat a peccato, et hoc nulli creaturae potuit
communicari.
Alia autem est propria virtus secundum humanam naturam, quae est potestas excellentiae in sacramentis, et
consistit in quatuor.
Quorum unum est, quod ipse sacramenta instituit; secundum est quod potuit effectum sacramentorum sine
sacramento conferre; tertium est quod meritum passionis eius operatur in baptismo et aliis sacramentis; quartum
est quod ad invocationem nominis eius sacramenta conferuntur. Hanc autem potestatem excellentiae, et maxime
quantum ad ultimum, conferre potuit ministris baptismi, ut scilicet eorum nominibus consecraretur baptismus,
sed noluit, ne schisma ex hoc in ecclesia fieret, dum tot reputarentur baptismi, quot essent baptistae.
Et hoc est quod, secundum expositionem Augustini, ioannes baptista de Christo nescisse fatetur, utrum scilicet
hanc potestatem sibi retineret.
Deinde, cum dicit numquid Paulus, etc., ostendit praedictum inconveniens sequi ex eorum errore quod diversum
baptisma esse aestimabant secundum differentiam baptistarum; hoc enim esset, si a baptistis baptismus
efficaciam haberet, quod quidem solius est Christi.
Hoc autem ostendit dupliciter.
Primo quidem ex parte passionis Christi, in cuius virtute baptismus operatur, secundum illud Rom. VI, 3:
quicumque baptizati sumus in Christo Iesu, in morte ipsius baptizati sumus. Et ideo dicit numquid Paulus
crucifixus est pro vobis? quasi dicat: numquid passio Pauli causa est nostrae salutis, ut secundum ipsum
baptismus habeat virtutem salvandi? quasi dicat: non. Hoc enim proprium est Christo, ut sua passione et morte
nostram salutem operatus fuerit.
5

