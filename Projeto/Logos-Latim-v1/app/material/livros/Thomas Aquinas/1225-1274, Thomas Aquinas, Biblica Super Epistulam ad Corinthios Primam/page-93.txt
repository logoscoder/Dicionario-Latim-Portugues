Uno modo, et hoc ad litteram, quod aliqui in primitiva ecclesia gratiam habuerunt, ut secreta cordium et peccata
hominum scirent.
Unde legitur de Petro, Act. V, 1 ss., quod damnavit Ananiam de fraudato pretio agri.
Et secundum hoc legitur occulta enim, etc., quasi dicat: ideo convincitur, quia occulta, id est secreta peccata sua,
manifesta fiunt ab illis qui ea revelant.
Alio modo, ex hoc quod aliquando quis in praedicatione tangit multa, quae homines gerunt in corde, sicut patet
in libris beati Gregorii, ubi quilibet invenire potest fere omnes motus cordis sui. Et secundum hoc legitur occulta
cordis, quasi dicat: ideo convincuntur, quia occulta cordis sui, id est ea quae gerunt in corde, Prov. XXVII, 19:
quomodo in aquis resplendet vultus aspicientium, sic corda hominum manifesta sunt prudentibus, manifestantur,
id est tanguntur ab eis.
Alio modo, quia aliquando occultum cordis dicitur illud quod est alicui dubium et non potest per se certificari. Et
secundum hoc legitur occulta cordis sui, id est ea de quibus in corde suo dubitabat et quae non credebat,
manifestantur, dum scilicet vadens ad ecclesiam frequenter fiunt sibi manifesta, sicut de seipso dicit Augustinus
quod ipse ibat ad ecclesiam solum pro cantu et tamen ibi multa de quibus dubitabat et propter quae non iverat,
manifestabantur sibi. Ex hoc enim sequebatur reverentia, quia convictus reverebatur Deum.
Et hoc est, quod dicit et ita cadens, id est ex quo ita convincebatur et manifestabantur occulta cordis sui, cadens
in faciem adorabit Deum, Matth. II, 11: procidentes adoraverunt eum, quod signum est reverentiae.
De reprobis autem legitur, quod cadunt retrorsum. Prov. IV, 19: via impiorum tenebrosa, nesciunt ubi corruent.
Electus vero in faciem cadit, quia videt ubi prosternitur, quod signum est reverentiae. Matth. II, 11, et lev. IX,
24: laudaverunt Deum ruentes in facies suas. Ps. Lxxi, 9: coram illo procident Aethiopes.
Et non solum exhibebit reverentiam Deo sed etiam ecclesiae, quia pronuntians dicet quod vere Deus est in vobis,
qui prophetatis in ecclesia. Zac. VIII, 23: ibimus vobiscum, audivimus enim quod Deus est vobiscum.
Apparet igitur quod donum prophetiae est utilius quantum ad infideles.
Quid ergo est, fratres? hic ordinat eos ad usum donorum dictorum.
Et circa hoc duo facit.
Primo ostendit qualiter se debeant habere ad usum horum donorum; secundo concludit principale intentum, ibi
itaque, fratres, aemulamini prophetare, etc..
Circa primum duo facit.
Primo ostendit quomodo ordinate se debeant habere in usu dictorum donorum; secundo exprimit eorum
praesumptionem, ibi an a vobis sermo, etc..
Circa primum tria facit.
Primo ostendit in generali quomodo se debent habere in omnibus donis; secundo quomodo se habeant quantum
ad donum linguarum, ibi sive lingua quis loquatur, etc.; tertio ostendit quomodo se habeant quantum ad donum
prophetiae, ibi prophetent duo aut tres, etc..
Dicit ergo: prophetare est melius quam loqui linguis. Quid ergo, fratres, agendum est? hoc scilicet agendum est:
nam, cum convenitis, constat quod unus non habet omnia dona, et ideo non debet uti aliquis vestrum omnibus
donis, sed eo dono quod specialius accepit a Deo et quod melius sit ad aedificationem.
Nam unusquisque vestrum habet aliquod donum speciale, alius habet Psalmum, id est canticum ad laudandum
nomen Dei, vel Psalmos exponit. Abac. III, 19: super excelsa mea deducet me, etc.. Alius vero doctrinam, id est
habet praedicationem ad instructionem morum, vel expositionem et spiritualem sensum. Prov. XII, 8: doctrina
sua cognoscitur vir. Alius Apocalypsim habet, id est revelationem, vel in somniis, vel in visione aliqua. Dan. II,
28: est Deus in caelo revelans mysteria, etc.. Alius linguam habet, id est donum linguarum, vel legendi
prophetias. Act. II, 4: et coeperunt loqui variis linguis, etc.. Alius interpretationem, supra XII, 10: alii
interpretatio sermonum, etc..
Haec autem sic ordinantur, quia vel sunt ex ingenio naturali, vel ex solo Deo.
Si sunt ex solo ingenio naturali vel sunt ad laudem Dei, et sic dicit Psalmum habet, vel ad instructionem proximi,
et sic dicit doctrinam habet.
Si sunt a solo Deo, sic dupliciter: vel sunt aliqua occulta interius et sic dicit Apocalypsim habet, vel occulta
exterius et sic dicit linguam habet. Et ad horum manifestationem est tertium, scilicet interpretatio.
Et debet fieri, ut omnia ad aedificationem fiant. Rom. XV, 2: unusquisque vestrum proximo suo placeat in
bonum ad aedificationem.
|#6 Lectio 6
Hic apostolus ordinat eos quomodo se habeant ad usum doni linguarum, et circa hoc duo facit.
Primo ostendit qualiter debent uti dono linguarum; secundo quando debent cessare ab usu, ibi si autem non
fuerit, etc..
Dicit ergo, primo, quod modus utendi dono linguarum talis sit inter vos, ut sive quis, id est si aliquis, loquatur
lingua, id est dicat visiones vel somnia, huiusmodi locutio non fiat a multis propter occupationem temporis in
linguis et non restet locus prophetiis et confusionem generet, sed secundum duos, id est duobus, et, si necesse
fuerit, secundum multum tres, ut sit satis a tribus.
93

