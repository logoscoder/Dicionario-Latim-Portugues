Io. XI, 50: expedit ut unus homo moriatur pro populo, et non tota gens pereat. II Cor. V, 14: unus pro omnibus
mortuus est.
Sed contra videtur esse quod apostolus dicit Col. I, 24: gaudeo in passionibus meis pro vobis, et adimpleo ea
quae desunt passionum Christi in carne mea pro corpore eius, quod est ecclesia.
Sed dicendum quod passio Christi fuit nobis salutifera non solum per modum exempli, secundum illud I Petr. II,
21: Christus passus est pro nobis, vobis relinquens exemplum, ut sequamini vestigia eius, sed etiam per modum
meriti, et per modum efficaciae, inquantum eius sanguine redempti et iustificati sumus, secundum illud
Hebr.Cap. Ultimo: ut sanctificaret per suum sanguinem populum, extra portam passus est. Sed passio aliorum
nobis est salutifera solum per modum exempli, secundum illud II Cor. I, 6: sive tribulamur, pro vestra
exhortatione et salute.
Secundo ostendit idem ex virtute nominis Christi, qui in baptismo invocatur.
Unde subdit aut in nomine Pauli baptizati estis? quasi dicat: non. Ut enim dicitur Act. IV, 12, non est aliud
nomen datum hominibus, per quod oporteat nos salvos fieri.
Unde et Is. XXVI, 8 dicitur: nomen tuum et memoriale tuum in desiderio animae.
Sed videtur quod in nomine Christi homines non baptizentur. Dicit enim Matth. Cap. Ult.: docete omnes gentes,
baptizantes eos in nomine patris, et filii, et spiritus sancti.
Dicendum est autem quod in primitiva ecclesia, quia nomen Christi multum erat odiosum, ut venerabile
redderetur, apostoli in nomine Christi baptizabant ex speciali ordinatione spiritus sancti. Unde dicitur act. VIII,
12, quod in nomine Christi baptizati sunt viri et mulieres. Et tamen, ut Ambrosius dicit in nomine Christi tota
trinitas intelligitur.
Christus enim interpretatur unctus, in quo intelligitur non solum ille qui ungitur, qui est filius Dei, sed etiam ipsa
unctio, quae est spiritus sanctus, et ipse ungens, qui est pater, secundum Ps. XLIV, 8: unxit te Deus, Deus tuus,
oleo laetitiae prae consortibus tuis.
Nunc autem quia nomen Christi iam est magnum in gentibus ab ortu solis usque ad occasum, ut dicitur Mal. I,
11, ecclesia utitur forma prius instituta a Christo, baptizans in nomine patris, et filii, et spiritus sancti. Et tamen
quicumque in hac forma baptizantur, in nomine eius, qui est vere filius Dei, baptizantur, secundum illud I io.
Cap. Ult.: ut simus in vero filio eius, Iesu Christo. Baptizantur etiam omnes fideles in nomine Christi, id est, fide
et confessione nominis Christi, secundum illud ioel. II, 32: omnis quicumque invocaverit nomen Domini, salvus
erit. Unde baptizati a Christo christiani nominantur, quia, ut dicitur Gal. III, 27: quotquot in Christo baptizati
estis, Christum induistis.
Sic ergo, si solius Christi passio, si solius Christi nomen virtutem confert baptismo ad salvandum, verum est
proprium esse Christo, ut ex eo baptismus habeat sanctificandi virtutem.
Unde qui hoc aliis attribuit, dividit Christum in plures.
Deinde, cum dicit gratias ago Deo meo, excludit quamdam suspicionem.
Quia ibi dixerat: numquid enim Paulus crucifixus est pro vobis? posset aliquis credere quod et si non auctoritate,
ministerio tamen plures baptizaverit.
Et circa hoc tria facit.
Primo gratias agit de hoc quod paucos baptizavit; secundo, quibusdam paucis nominatis, quosdam alios addit, ibi
baptizavi autem; tertio assignat rationem quare non multos baptizaverit, ibi non enim misit me Deus.
Dicit ergo primo gratias ago Deo meo, quod neminem vestrum baptizavi, nisi Crispum, de quo Act. XVIII, 8:
Crispus archisynagogus credidit Domino cum omni domo sua, et caium, ad quem scribitur tertia canonica
ioannis.
Et quia gratiarum actio locum non habet, nisi in beneficiis perceptis, consequenter apostolus ostendit qualiter de
hoc gratias agat, cum subdit ne quis dicat quod in nomine meo baptizati estis. Est enim optabile sanctis viris, ne
ex bonis quae ipsi faciunt, alii sumant occasionem erroris sui, sive peccati.
Et quia Corinthii in eum errorem devenerant, ut se a suis baptistis nominarent, dicentes ego sum Pauli et Apollo,
ac si in eorum nominibus essent baptizati, ideo gratias agit de hoc quod de suo ministerio talis error consecutus
non fuerit. Et ideo signanter dicit se baptizasse illos qui ab hoc errore immunes erant.
Deinde, cum dicit baptizavi autem, etc., ponit quosdam alios a se baptizatos, ne in eius verbis aliquid veritatis
minus appareret.
Unde dicit baptizavi et domum, id est familiam, stephanae, scilicet cuiusdam matronae.
Et quia circa particularia facta memoria hominum labilis est, subdit caeterum nescio, id est in memoria non
habeo, si quem alium baptizaverim, in propria persona.
Deinde, cum dicit non enim misit, etc., assignat rationem quare paucos baptizaverit, dicens non enim misit me
Deus baptizare, sed evangelizare.
Contra quod videtur esse quod dicitur Matth. Cap. Ult.: euntes docete omnes gentes, baptizantes eos in nomine
patris, et filii, et spiritus sancti.
Sed dicendum est quod Christus apostolos misit ad utrumque, ita tamen quod ipsi per seipsos praedicarent,
secundum quod ipsi dicebant Act. VI, 2: non est aequum relinquere nos verbum Dei, et ministrare mensis.

6

