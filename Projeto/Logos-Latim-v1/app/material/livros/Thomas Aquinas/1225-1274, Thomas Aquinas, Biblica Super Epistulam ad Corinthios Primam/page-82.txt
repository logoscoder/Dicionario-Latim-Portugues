est in statu viae, ita permanebit in statu patriae et cum augmento, secundum illud Is. XXXI, 9: dixit Dominus
cuius ignis est in sion, scilicet in ecclesia militante et caminus eius in ierusalem, id est in pace caelestis patriae.
Deinde cum dicit sive prophetiae, etc., proponit cessationem aliorum donorum spiritualium, et specialiter eorum
quae praecipua videntur.
Primo quantum ad prophetiam, dicit sive prophetiae evacuabuntur, id est cessabunt, quia scilicet in futura gloria
prophetia locum non habebit, propter duo. Primo quidem quia prophetia respicit futurum, status autem ille non
expectabit aliquid in futurum, sed erit finale complementum omnium eorum quae ante fuerant prophetata. Unde
in Ps. XLVII, 9 dicitur: sicut audivimus, scilicet per prophetas, ita et vidimus, praesentialiter, in civitate Domini
virtutum.
Secundo quia prophetia est cum cognitione figurali et aenigmatica, quae cessabit in patria.
Unde dicitur Num. XII, 6: si quis fuerit inter vos propheta Domini, per somnium aut in visione apparebo ei, vel
per somnium loquar ad illum. Et Osee XII, 10: in manibus prophetarum assimilatus sum.
Secundo quantum ad donum linguarum, dicit sive linguae cessabunt. Quod quidem non est intelligendum
quantum ad ipsa membra corporea, quae linguae dicuntur, ut dicitur infra XV, 52: mortui resurgent incorrupti, id
est, absque diminutione membrorum.
Neque autem intelligendum est quantum ad usum linguae corporeae. Est enim futura in patria laus vocalis,
secundum illud Ps. Cxlix, 6: exultationes Dei in gutture eorum, ut Glossa ibidem exponit.
Est ergo intelligendum quantum ad donum linguarum, quo scilicet aliqui in primitiva ecclesia linguis variis
loquebantur, ut dicitur Act. II, 4. In futura enim gloria, quilibet quamlibet linguam intelliget. Unde non erit
necessarium variis linguis loqui. Nam etiam a primordio generis humani, ut dicitur gen. XI, 1: unus erat sermo,
et unum labium omnibus, quod multo magis erit in ultimo statu, in quo erit unitas consummata.
Tertio quantum ad scientiam, subdit: sive scientia destruetur. Ex quo quidam accipere voluerunt quod scientia
acquisita totaliter perditur cum corpore.
Ad cuius veritatis inquisitionem considerare oportet, quod duplex est vis cognitiva, scilicet vis sensitiva et vis
intellectiva. Inter quas est differentia, quia vis sensitiva est actus organi corporalis, et ideo necesse est quod
desinat corpore corrupto; vis autem intellectiva non est actus alicuius organi corporei, ut probatur in III de anima,
et ideo necesse est quod maneat corpore corrupto. Si ergo aliquid scientiae acquisitae conservetur in parte
animae intellectivae, necesse est quod id permaneat post mortem.
Quidam ergo posuerunt quod species intelligibiles non conservantur in intellectu possibili, nisi quamdiu
intelligit. Conservantur autem species phantasmatum in potentiis animae sensitivae, puta in memorativa et
imaginativa; ita scilicet quod semper intellectus possibilis quando de novo vult intelligere, etiam quae prius
intellexit, indiget abstrahere a phantasmatibus per lumen intellectus agentis, et secundum hoc consequens est
quod scientia hic acquisita non remaneat post mortem.
Sed haec positio est primo quidem contra rationem. Manifestum est enim quod species intelligibiles in intellectu
possibili recipiuntur ad minus dum actu intelligit. Quod autem recipitur in aliquo, est in eo per modum
recipientis.
Cum ergo substantia intellectus possibilis sit immutabilis et fixa, consequens est, quod species intelligibiles
remaneant in eo immobiliter.
Secundo est contra auctoritatem Aristotelis in III de anima, qui dicit quod cum intellectus possibilis est sciens
unumquodque, tunc etiam est intelligens in potentia. Et sic patet quod habet species intelligibiles per quas dicitur
sciens, et tamen adhuc est in potentia ad intelligendum in actu, et ita species intelligibiles sunt in intellectu
possibili, etiam quando non intelligit actu. Unde etiam, ibidem, Philosophus dicit, quod anima intellectiva est
locus specierum, quia scilicet in ea conservantur species intelligibiles.
Indiget tamen in hac vita convertere se ad phantasmata, ad hoc quod actu intelligat, non solum ut abstrahat
species a phantasmatibus, sed etiam ut species habitas phantasmatibus applicet: cuius signum est quod laeso
organo virtutis imaginativae, vel etiam memorativae, non solum impeditur homo ab acquisitione novae scientiae,
sed etiam ab usu scientiae prius habitae.
Sic ergo remanet scientia in anima post corporis mortem, quantum ad species intelligibiles, non autem quantum
ad inspectionem phantasmatum, quibus anima separata non indigebit, habens esse et operationem absque
corporis communione.
Et secundum hoc apostolus hic dicit, quod scientia destruetur, scilicet secundum conversionem ad phantasmata.
Unde et Is. XXIX, 14 dicitur: peribit sapientia a sapientibus, et intellectus prudentium eius abscondetur.
Deinde cum dicit ex parte enim cognoscimus, probat quod dixerat: et primo inducit probationem; secundo
manifestat ea, quae in probatione continentur, ibi cum essem parvulus, etc..
Inducit ergo primo ad probandum propositum talem rationem: adveniente perfecto cessat imperfectum; sed dona
alia praeter charitatem habent imperfectionem; ergo cessabunt superveniente perfectione gloriae.
Primo ergo proponit minorem propositionem quo ad imperfectionem scientiae, cum dicit ex parte enim
cognoscimus, id est imperfecte.
Nam pars habet rationem imperfecti.

82

