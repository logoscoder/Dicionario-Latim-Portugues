Iste, inquam, qui sic videtur propheta et spiritualis, non contradicat, sed cognoscat, id est sciat quia ea, quae
scribo vobis, sunt mandata Dei et non tantum mea. Quasi dicat: ex quo nullus ausus est mandatis Domini
contradicere, et ea quae scribo sunt mandata Dei, non audeat aliquis contradicere.
II Cor.Cap. Ultimo: an experimentum quaeritis, etc..
Et ex hoc possumus colligere, quod verba apostolorum sunt ex familiari revelatione spiritus sancti et Christi et
ideo servanda sunt sicut praecepta Christi. Unde et signanter apostolus distinguit illa, quae ex se mandat, cum
dicit de virginibus autem mandatum Domini non habeo.
Sed posset dicere: o apostole, quomodo ego cognoscam quod haec sint mandata Dei? non possum hoc scire. Hoc
apostolus excludit, dicens: non valet tibi hoc, quia non debes ignorare. Quare? quia omnis ignorans, etc.. Matth.
XXV, 12: amen dico vobis: nescio vos. Ex quo patet quod omnes tenentur scire ea quae sunt de necessitate
salutis, quae ipse prius mandat et apostoli et prophetae.
Vel aliter: si quis videtur, etc., ut sit confirmatio praecedentium, quasi dicat: ita scribo, sed vos non potestis ea
agnoscere propter eorum difficultatem, et quia simplices estis, sed ut sciatis quod ea, quae scribo, iusta sunt et
honesta, volo adducere testimonium prophetarum et spiritualium virorum, qui sunt inter vos. Et ideo dicit si quis
autem, etc.. Supra II, 15: spiritualis iudicat omnia.
Et ne aliquis dicat: non curamus scire ista, subdit quod tenentur scire quia omnis ignorans, etc.. Is. V, 13:
propterea captivus ductus, etc.. Ps. Lxxxi, 5: nescierunt neque intellexerunt, etc..
Itaque, fratres mei, etc.. Apostolus hic concludit generalem admonitionem.
Et circa hoc tria facit. Primo monet eos ad appetitum omnium donorum, dicens: itaque et loqui linguis et
prophetare est bonum.
Aemulamini, id est desideretis, prophetare.
Cuius causa est, quia, sicut dicitur prov. XXIX, 18, deficiente prophetia, dissipabitur populus. Et accipitur
prophetare hic, secundum quod totum capitulum expositum est.
Et tamen, licet desideretis prophetare, nolite prohibere loqui linguis, ne fiat dissensio.
Secundo inducit ad modum debitum, cum dicit omnia autem honeste, ut scilicet uno loquente, alii taceant, et
mulieres in ecclesia non loquantur, et similia. Rom. XIII, 13: sicut in die honeste ambulemus, etc..
Tertio inducit eos ad congruum ordinem, cum dicit et secundum ordinem, ut scilicet primo unus, et postea alius
loquatur, et per partes et similia, quae dicta sunt. Iudic. V, 20: stellae manentes in ordine et cursu suo, adversus
sisaram pugnaverunt.
|+15 Capitulus 15
|#1 Lectio 1
Postquam apostolus instruxit Corinthios de ipsis sacramentis et de re contenta et significata in sacramentis,
scilicet de gratia et eius effectibus hic consequenter instruit eos de re non contenta sed significata in sacramentis,
scilicet de gloria resurrectionis, quae non est contenta in sacramento, cum non statim habeat eam qui suscipit
sacramenta, sed significatur gloria resurrectionis in ipsis, inquantum confertur in eis gratia per quam ad
beatitudinem pervenitur.
Circa hoc autem duo facit.
Primo praemittit tractatum de resurrectione; secundo per hoc probat resurrectionem communem omnium
hominum, ibi si autem Christus praedicatur, etc..
Circa primum duo facit.
Primo commendat evangelicam doctrinam; secundo annuntiat quae oportet scire circa resurrectionem Christi, ibi
tradidi enim vobis, etc..
Commendat enim eminentiam evangelicae doctrinae quantum ad quatuor.
Primo quantum ad praedicantium auctoritatem, quia ipsi apostoli. Et hoc est quod dicit o fratres, continuando se
ad praecedentia, facio vobis notum evangelium, quod idem est quod bona Annuntiatio, quae incipit a Christo;
unde, quidquid pertinet ad Christum vel est de ipso Christo, dicitur evangelium. Quod praedico vobis, quasi
dicat: illud quod praedicavi vobis de Christo, notum facio vobis, id est reduco vobis ad memoriam, quasi non
sint nova ea quae scribo. Phil. III, 1: eadem scribere vobis, etc..
Praedicavi ego, scilicet vobis, et alii apostoli, aliis.
Et in hoc apparet auctoritas huius doctrinae, quia a Christo, a Paulo, et ab aliis apostolis.
Hebr. II, 3: quae cum initium accepisset enarrandi.
Secundo quantum ad communem fidem omnium populorum, et ideo dicit quod et accepistis, omnes.
Sed hoc Augustinus dicit pertinere ad eminentiam huius fidei, faciens tale argumentum: ad credenda ea quae sunt
fidei, aut sunt miracula facta, aut non. Si sunt facta miracula, habeo propositum quod dignissima et certissima
est. Si non sunt facta, hoc est maximum omnium miraculorum, quod per quosdam paucos conversi sunt ad fidem
infinita multitudo hominum; per pauperes, praedicantes paupertatem, divites; per idiotas, praedicantes ea quae
rationem excedunt, conversi sunt sapientes et Philosophi. Ps. XVIII, 5: in omnem terram exivit sonus eorum,
etc..
96

