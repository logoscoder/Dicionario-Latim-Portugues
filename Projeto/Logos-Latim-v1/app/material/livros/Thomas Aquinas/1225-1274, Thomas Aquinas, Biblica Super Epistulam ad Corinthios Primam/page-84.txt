Per hunc ergo modum loquendo de visione Dei, dico quod naturali cognitione solus Deus videt seipsum: quia in
Deo idem est sua essentia et suus intellectus. Et ideo sua essentia est praesens suo intellectui. Sed secundo modo
forte Angeli naturali cognitione Deum vident, inquantum similitudo divinae essentiae relucet immediate in eos.
Tertio vero modo cognoscimus nos Deum in vita ista, inquantum invisibilia Dei per creaturas cognoscimus, ut
dicitur Rom. I, 20. Et ita tota creatura est nobis sicut speculum quoddam: quia ex ordine, et bonitate, et
magnitudine, quae in rebus a Deo causata sunt, venimus in cognitionem sapientiae, bonitatis et eminentiae
divinae. Et haec cognitio dicitur visio in speculo.
Ulterius autem sciendum est, quod huiusmodi similitudo, quae est similitudinis in alio relucentis, est duplex:
quia aliquando est clara et aperta, sicut illa quae est in speculo; aliquando obscura et occulta, et tunc illa visio
dicitur aenigmatica, sicut cum dico: me mater genuit, et eadem gignitur ex me. Istud est per simile occultum.
Et dicitur de glacie, quae gignitur ex aqua congelata, et aqua gignitur ex glacie resoluta.
Sic ergo patet, quod visio per similitudinem similitudinis est in speculo per simile occultum in aenigmate, sed
per simile clarum et apertum facit aliam speciem allegoricae visionis.
Inquantum ergo invisibilia Dei per creaturas cognoscimus, dicimur videre per speculum.
Inquantum vero illa invisibilia sunt nobis occulta, videmus in aenigmate.
Vel aliter, videmus nunc per speculum, id est per rationem nostram, et tunc ly per, designat virtutem tantum.
Quasi dicat videmus per speculum, id est virtute animae nostrae.
Circa secundum vero sciendum est, quod Deus, secundum quod Deus, non habet faciem, et ideo hoc, quod dicit,
facie ad faciem, metaphorice dicitur. Cum enim videmus aliquid in speculo, non videmus ipsam rem, sed
similitudinem eius; sed quando videmus aliquid secundum faciem, tunc videmus ipsam rem sicut est. Ideo nihil
aliud vult dicere apostolus, cum dicit: videbimus in patria facie ad faciem, quam quod videbimus ipsam Dei
essentiam. I Io. III, 2: videbimus eum sicuti est, etc..
Sed contra est, quia Gen. XXXII, 30 dicitur: vidi Dominum facie ad faciem, etc.. Sed constat, quod tunc non
vidit essentiam Dei; ergo videre facie ad faciem, non est videre essentiam Dei.
Responsio. Dicendum est quod illa visio fuit imaginaria; visio autem imaginaria est quidam gradus altior, scilicet
videre illud quod apparet: in ipsa imagine in qua apparet et alius gradus infimus scilicet audire tantum verba.
Unde Iacob, ut insinuaret excellentiam visionis imaginariae sibi ostensae, dicit vidi Dominum facie ad faciem, id
est vidi Dominum imaginarie apparentem in sua imagine et non per essentiam suam. Sic enim non fuisset visio
imaginaria.
Sed tamen quidam dicunt, quod in patria ipsa divina essentia videbitur per similitudinem creatam.
Sed hoc est omnino falsum et impossibile, quia numquam potest aliquid per essentiam cognosci per
similitudinem, quae non conveniat cum re illa in specie. Lapis enim non potest cognosci secundum illud quod
est, nisi per speciem lapidis, quae est in anima.
Nulla enim similitudo ducit in cognitionem essentiae alicuius rei, si differat a re illa secundum speciem, et multo
minus si differt secundum genus. Non enim per speciem equi, vel albedinis potest cognosci essentia hominis, et
multo minus essentia Angeli. Multo ergo minus per aliquam speciem creatam, quaecumque sit illa, potest videri
divina essentia, cum ab essentia divina plus distet quaecumque species creata in anima, quam species equi, vel
albedinis ab essentia Angeli.
Unde ponere quod Deus videatur solum per similitudinem, seu per quamdam refulgentiam claritatis suae, est
ponere divinam essentiam non videri.
Et, praeterea, cum anima sit quaedam similitudo Dei, visio illa non magis esset specularis et aenigmatica, quae
est in via, quam visio clara et aperta, quae repromittitur sanctis in gloria, et in qua erit beatitudo nostra.
Unde Augustinus dicit hic in Glossa, quod visio Dei, quae est per similitudinem, pertinet ad visionem speculi et
aenigmatis.
Sequeretur etiam quod beatitudo hominis ultima esset in alio, quam in ipso Deo, quod est alienum a fide.
Naturale etiam hominis desiderium, quod est perveniendi ad primam rerum causam, et cognoscendi ipsam per
seipsam, esset inane.
Sequitur nunc cognosco ex parte, etc.. Hic, illud quod probavit in generali, probat in speciali de cognitione sui
ipsius, dicens nunc, id est in praesenti vita, ego Paulus cognosco ex parte, id est obscure et imperfecte; tunc
autem, scilicet in patria, cognoscam sicut et cognitus sum, id est: sicut Deus cognovit essentiam meam, ita Deum
cognoscam per essentiam; ita quod ly sicut, non importat hic aequalitatem cognitionis, sed similitudinem tantum.
Consequenter infert principalem conclusionem cum dicit nunc autem manent, etc..
Causa autem quare non facit mentionem de omnibus donis, sed de istis tribus tantum est quia haec tria
coniungunt Deo, alia autem non coniungunt Deo, nisi mediantibus istis; alia etiam dona sunt quaedam
disponentia ad gignendum ista tria in cordibus hominum. Unde et solum ista tria, scilicet fides, spes et charitas,
dicuntur virtutes theologicae, quia habent immediate Deum pro obiecto.
Sed cum dona sint ad perficiendum vel affectum vel intellectum, et charitas perficiat affectum, fides intellectum:
non videtur quod spes sit necessaria, sed superflua.
Ad hoc sciendum, quod amor est quaedam vis unitiva, et omnis amor in unione quadam consistit. Unde et
secundum diversas uniones, diversae species amicitiae a Philosopho distinguuntur.
84

