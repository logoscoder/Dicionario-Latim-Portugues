Quod si Christus. Hic ostendit quod inconveniens sit, si fides illorum esset inanis. Et hoc ostendit per tria
inconvenientia, quae sequuntur inde.
Primum est, quia constat quod falsitas non habet virtutem purgandi, sed constat quod fides purgat peccata. Act.
XV, 9: fide purificans, etc.. Si ergo fides nostra sit inanis, quod esset si Christus non resurrexit, quia sic
credidistis, scilicet quod resurrexit, peccata vestra non sunt vobis dimissa. Et hoc est quod dicit adhuc estis in
peccatis vestris.
Sed quia posset aliquis dicere: licet fides non purget peccata, possunt tamen purgari ab eis per bona opera; ideo
addit secundum inconveniens, scilicet quod mortui, qui non possunt purgari in alia vita, perierunt absque spe
salutis. Et ideo, quasi concludens, dicit ergo qui in Christo, id est in fide Christi, dormierunt, id est mortui sunt in
spe salutis, perierunt, quia in alia vita nulla sunt opera meritoria.
Sed quia posset adhuc dicere: non curo de peccatis, non curo de mortuis, dummodo habeam in vita ista quietem
et tranquillitatem, ideo addit tertium inconveniens cum dicit si in hac tantum vita, etc..
Et innititur tali argumento: si resurrectio mortuorum non est, sequitur quod nihil boni habeatur ab hominibus,
nisi solum in vita ista; et si hoc est, tunc illi sunt miserabiliores, qui in vita ista multa mala et tribulationes
patiuntur. Cum ergo plures tribulationes apostoli et christiani patiantur, sequitur quod sint miserabiliores caeteris
hominibus, qui ad minus perfruuntur huius mundi bonis.
Sed circa hanc rationem videntur duo dubitanda.
Unum quia non videtur quod sit verum universaliter quod apostolus dicit, scilicet quod christiani sunt
confidentes in hac vita tantum, quia possent dicere illi, quod licet corpora non habeant bona nisi in vita ista, quae
est mortalis, tamen secundum animam habent multa bona in alia vita.
Ad hoc obviatur dupliciter. Uno modo, quia si negetur resurrectio corporis, non de facili, imo difficile est
sustinere immortalitatem animae. Constat enim quod anima naturaliter unitur corpori, separatur autem ab eo
contra suam naturam, et per accidens. Unde anima exuta a corpore, quamdiu est sine corpore, est imperfecta.
Impossibile autem est quod illud quod est naturale et per se, sit finitum et quasi nihil; et illud quod est contra
naturam et per accidens, sit infinitum, si anima semper duret sine corpore. Et ideo Platonici ponentes
immortalitatem, posuerunt reincorporationem, licet hoc sit haereticum: et ideo si mortui non resurgunt, solum in
hac vita confidentes erimus.
Alio modo quia constat quod homo naturaliter desiderat salutem sui ipsius, anima autem cum sit pars corporis
hominis, non est totus homo, et anima mea non est ego; unde licet anima consequatur salutem in alia vita, non
tamen ego vel quilibet homo. Et praeterea cum homo naturaliter desideret salutem, etiam corporis, frustraretur
naturale desiderium.
Secundum dubium est quia videtur quod, dato quod corpora non resurgant, non essemus nos christiani
miserabiliores caeteris hominibus, quia illi qui sunt in peccatis, sustinent maximos labores. Ier. IX, 5: ut inique
agerent, laboraverunt, et Sap. V, 7: dicunt impii: ambulavimus vias difficiles.
At vero de bonis et iustis dicitur gal. V, 22: fructus autem spiritus est charitas, gaudium, pax, etc..
Ad hoc dicendum quod mala quae sunt in hoc mundo, non sunt secundum se appetenda, sed secundum quod
ordinantur ad aliquod bonum. Apostoli autem et christiani multa mala passi sunt in hoc mundo. Nisi ergo
ordinarentur ad aliquod bonum, essent miserabiliores caeteris hominibus. Aut ergo ordinantur ad bonum
futurum, aut ad bonum praesens; sed ad bonum futurum non ordinantur, si non est resurrectio mortuorum.
Si autem ordinantur ad bonum praesens, hoc vel est bonum intellectus, sicut Philosophi naturales paupertates et
alia multa mala passi sunt, ut pervenirent ad veram veritatem.
Sed ad hoc non possunt ordinari, si non est resurrectio mortuorum: quia sic fides eorum esset falsa, quia ipsi
praedicaverunt resurrectionem futuram; falsitas autem non est bonum intellectus. Vel est bonum moris, sicut
morales Philosophi multa mala passi sunt, ut pervenirent ad virtutes et famam. Sed nec ad hoc ordinari possunt,
quia si resurrectio mortuorum non sit, non reputatur virtus et gloria velle omnia delectabilia dimittere, et
sustinere poenas mortis et contemptus, sed potius reputatur stultitia. Et sic patet quod miserabiliores essent
caeteris hominibus.
|#3 Lectio 3
Hic probat positam superius conditionalem esse veram, scilicet si Christus resurrexit, mortui resurgunt.
Et circa hoc tria facit.
Primo ostendit quomodo se habeat resurrectio Christi ad resurrectionem aliorum; secundo ostendit ordinem
resurrectionis, ibi unusquisque autem in suo ordine, etc.; tertio ostendit finem resurrectionis, ibi deinde finis, etc..
Circa primum duo facit.
Primo ostendit habitudinem resurrectionis Christi ad resurrectionem aliorum, per conditionalem praedictam,
probans hoc; secundo probat ipsam habitudinem, ibi quoniam quidem, etc..
Dicit ergo nunc, id est ex quo dicta inconvenientia sequuntur si Christus non resurrexit, ideo ad ipsa vitanda
dicamus, quod Christus resurrexit. Hoc autem verum est, secundum quod Matth. Cap. Ult. Dicitur, et aliis locis
evangeliorum.

101

