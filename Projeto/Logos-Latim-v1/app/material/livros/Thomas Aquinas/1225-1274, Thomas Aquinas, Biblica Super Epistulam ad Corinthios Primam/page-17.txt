sancti inter perfectos loquuntur. Et primo proponit quod intendit; secundo assignat rationem, ibi animalis autem
homo, etc..
Circa primum, primo proponit revelatorum manifestationem, dicens: dictum est quod spiritum Dei accepimus, ut
sciamus quae a Deo donata sunt nobis, quae scilicet nobis per spiritum revelata sunt, loquimur.
Sunt enim eis revelata ad utilitatem. Unde et Act. II, 4: repleti sunt omnes spiritu sancto, et coeperunt loqui.
Secundo tangit modum enarrandi, excludens modum inconvenientem, dicens non in doctis humanae sapientiae
verbis, id est, non nitimur ad probandam nostram doctrinam per verba composita ex humana sapientia, sive
quantum ad ornatum verborum, sive quantum ad subtilitatem rationum. Is. XXXIII, 19: populum alti sermonis
non videbis.
Astruit enim modum convenientem, cum dicit sed in doctrina spiritus, id est, prout spiritus sanctus nos loquentes
interius docet, et auditorum corda ad capiendum illustrat.
Io. XVI, 13: cum venerit ille spiritus veritatis, docebit vos omnem veritatem.
Tertio determinat auditores, dicens spiritualibus spiritualia comparantes, quasi dicat: recta comparatione
spiritualia documenta tradimus spiritualibus viris, quibus sunt convenientia.
II Tim. II, 2: haec commenda fidelibus viris, qui idonei erunt et alios docere.
Eosdem autem hic nominat spirituales, quos supra perfectos, quia per spiritum sanctum homines perficiuntur in
virtute, secundum illud Ps. XXXII, 6: spiritu oris eius omnis virtus eorum.
Deinde, cum dicit animalis, etc., assignat rationem dictorum, et primo ostendit quare spiritualia non sunt
tradenda animalibus hominibus; secundo quare sunt tradenda spiritualibus, ibi spiritualis, etc..
Circa primum duo facit.
Primo ponit rationem; secundo manifestat eam, ibi stultitia enim, etc..
Ratio ergo talis est: nulli sunt tradenda documenta quae capere non potest, sed homines animales non possunt
capere spiritualia documenta; ergo non sunt eis tradenda.
Hoc est ergo quod dicit animalis homo, etc.. Et ideo recta ratione non possunt tradi eis.
Ubi primo considerandum est quis homo dicatur animalis. Est ergo considerandum quod anima est forma
corporis.
Unde propriae animae intelliguntur illae vires quae sunt actus corporalium organorum, scilicet vires sensitivae.
Dicuntur ergo homines animales qui huiusmodi vires sequuntur, inter quas est vis apprehensiva, et appetitiva, et
ideo potest dici homo dupliciter animalis. Uno modo quantum ad vim apprehensivam, et hic dicitur animalis
sensu, qui, sicut dicitur in Glossa, de Deo iuxta corporum phantasiam vel legis litteram, vel rationem
philosophicam iudicat, quae secundum vires sensitivas accipiuntur.
Alio modo dicitur quis animalis quantum ad vim appetitivam, qui scilicet afficitur solum ad ea quae sunt
secundum appetitum sensitivum, et talis dicitur animalis vita, qui, sicut dicitur in Glossa, sequitur dissolutam
lasciviam animae suae, quam intra naturalis ordinis metas spiritus rector non continet.
Unde dicitur in canonica Iudae 19: hi sunt qui segregant semetipsos, animales spiritum non habentes.
Secundo autem videndum quare tales non possunt percipere ea quae sunt spiritus Dei: quod quidem manifestum
est, et quantum ad animalem sensum, et quantum ad animalem vitam. Ea enim de quibus spiritus sanctus illustrat
mentem, sunt supra sensum et rationem humanam, secundum illud Eccli. III, 25: plura supra sensum hominis
ostensa sunt tibi, et ideo ab eo capi non possunt, qui soli cognitioni sensitivae innititur. Spiritus etiam sanctus
accendit affectum ad diligendum spiritualia bona, sensibilibus bonis contemptis, et ideo ille qui est animalis
vitae, non potest capere huiusmodi spiritualia bona, quia Philosophus dicit in IV ethic.
Quod qualis unusquisque est, talis finis videtur ei. Prov. XVIII, 2: non recipit stultus verba prudentiae, nisi ei
dixeris quae versantur in corde eius. Eccli. XXII, 9: cum dormiente loquitur, qui narrat sapientiam stulto.
Deinde, cum dicit stultitia enim, etc., manifestat quod dixerat per signum; cum enim aliquis aliqua sapienter
dicta reprobat quasi stulta, signum est quod ea non capiat. Quia igitur animalis homo ea quae sunt spiritus Dei
reputat stulta, ex hoc manifestatur quod ea non capit. Et hoc est quod dicit stultitia enim est illi, scilicet animali.
Iudicat enim esse stulta quae secundum spiritum Dei aguntur. Eccle. X, 3: in via stultus ambulans, cum ipse sit
insipiens, omnes stultos aestimat.
Quod autem homini animali quae secundum spiritum sunt videantur stulta, non procedit ex rectitudine sensus:
sicut sapientes aliqua iudicant esse stulta quae stultis videntur sapientia propter defectum intellectus; quia homo
sensui deditus non potest intelligere ea quae supra sensum sunt, et homo carnalibus affectus non intelligit esse
bonum, nisi quod est delectabile secundum carnem.
Et hoc est quod sequitur et non potest intelligere, Ps. Lxxxi, 5: nescierunt neque intellexerunt, in tenebris
ambulant.
Quare autem non possit intelligere, ostendit subdens quia spiritualiter examinatur, id est, spiritualium examinatio
fit spiritualiter. Numquam enim inferior potest examinare et iudicare ea quae sunt superioris, sicut sensus non
potest examinare ea quae sunt intellectus. Et similiter, neque sensus, neque ratio humana potest iudicare ea quae
sunt spiritus Dei. Et ita relinquitur quod huiusmodi solo spiritu sancto examinantur, secundum illud Ps. XVII,
31: eloquia Domini igne examinata, probata scilicet a spiritu sancto.

17

