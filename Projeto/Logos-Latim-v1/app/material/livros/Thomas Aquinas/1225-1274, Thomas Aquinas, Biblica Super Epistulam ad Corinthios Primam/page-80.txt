propter eius amorem patienter tolerat quaecumque adversa. Unde et Cant. VIII, 7 dicitur: aquae multae non
poterunt extinguere charitatem, nec flumina obruent eam.
Iac. I, 4: patientia opus perfectum habet.
Quantum autem ad operationem bonorum, subdit benigna est; benignitas autem dicitur quasi bona igneitas, ut
scilicet sicut ignis liquefaciendo effluere facit, ita charitas hoc efficit, ut bona quae homo habet, non sibi soli
retineat, sed ad alios derivet, secundum illud Prov. V, 16: deriventur fontes tui foras, et in plateis aquas tuas
divide. Quod quidem charitas facit. Unde I Io. III, 17 dicitur: qui habuerit substantiam huius mundi, et viderit
fratrem suum necesse habere, et clauserit viscera sua ab eo, quomodo charitas Dei manet in eo? unde et Eph. IV,
32 dicitur: estote invicem benigni et misericordes. Et Sap. I, 6 dicitur: benignus est spiritus sapientiae.
Deinde cum dicit charitas non aemulatur, etc., proponit in speciali virtutum opera, quae charitas efficit, et quia ad
virtutem duo pertinent, scilicet abstinere a malo et facere bonum, secundum illud Ps. XXXIII, 15: declina a
malo, et fac bonum, et is. I, 16 s.: quiescite agere perverse, discite benefacere.
Primo ostendit quomodo charitas facit omnia mala vitare; secundo quomodo facit omnia bona efficere, ibi
congaudet autem veritati, etc..
Malum autem efficaciter non potest homo Deo facere, sed solum sibi et proximo, secundum illud iob XXXV, 6:
si peccaveris, quid ei nocebis? et postea subditur: homini qui similis tui est, nocebit impietas tua. Primo ergo
ostendit quomodo per charitatem vitantur mala, quae sunt contra proximum; secundo quomodo vitantur mala,
quibus aliquis deordinatur in seipso, ibi non inflatur, etc..
Malum autem quod est contra proximum, potest esse in affectu et in effectu.
In affectu autem praecipue est, cum per invidiam quis dolet de bonis proximi, quod directe contrariatur charitati,
ad quam pertinet quod homo diligat proximum sicut seipsum, ut habetur Lev. XIX, 18. Et ideo ad charitatem
pertinet, ut sicut homo gaudet de bonis propriis, ita gaudeat de bonis proximi. Ex quo sequitur quod charitas
excludat invidiam.
Et hoc est quod dicit charitas non aemulatur, id est non invidet, quia scilicet facit cavere invidiam. Unde et in Ps.
XXXVI, 1 dicitur: noli aemulari in malignantibus. Et prov. XXIII, 17: non aemuletur cor tuum peccatores.
Quantum ad effectum, subdit non agit perperam, id est perverse contra aliquem. Nullus enim iniuste agit contra
illum quem diligit sicut seipsum. Is. I, 16: quiescite agere perverse.
Deinde cum dicit non inflatur etc., ostendit quomodo charitas facit vitare mala, quibus aliquis deordinatur in
seipso. Et primo quantum ad passiones, secundo quantum ad electionem, ibi non cogitat malum.
Ostendit ergo primo quod charitas repellit inordinatam passionem, quantum ad tria.
Primo quidem quantum ad superbiam, quae est inordinatus appetitus propriae excellentiae.
Tunc autem inordinate suam excellentiam quis appetit, quando non sufficit ei contineri in eo gradu, qui sibi est a
Deo praestitus. Et ideo dicitur Eccli. X, 14: initium superbiae hominis, apostatare a Deo.
Quod quidem fit, dum homo non vult contineri sub regula ordinationis divinae. Et hoc repugnat charitati, qua
quis super omnia Deum diligit. Col. II, 18 s.: inflatus sensu carnis suae, et non tenens caput, etc..
Recte autem superbia inflationi comparatur.
Nam id quod inflatur, non habet solidam magnitudinem, sed apparentem; ita superbi videntur quidem esse sibi
magni, cum tamen vera magnitudine careant, quae non potest esse absque ordine divino. Sap. IV, 19: dirumpet
illos inflatos sine voce.
Est autem principalis superbiae filia, ambitio, per quam aliquis quaerit praeesse; quam etiam charitas excludit,
quae potius proximis eligit ministrare, secundum illud Gal. V, 13: per charitatem spiritus servite invicem. Et ideo
subdit non est ambitiosa, id est, facit hominem ambitionem vitare.
Eccli. VII, 4: noli quaerere ab homine ducatum, neque a rege cathedram honoris.
Secundo, ostendit quomodo charitas excludit inordinationem cupiditatis, cum dicit non quaerit quae sua sunt, ut
intelligatur cum praecisione, id est neglectis bonis aliorum. Nam qui diligit alios sicut seipsum, bona aliorum
quaerit sicut et sui ipsius. Unde et supra X, 33 apostolus dixit non quaerens quod mihi utile est, sed quod multis,
ut salvi fiant. Contra quod de quibusdam dicitur Phil. II, 21: omnes quae sua sunt quaerunt, non quae Iesu
Christi.
Potest et aliter intelligi non quaerit quae sua sunt, id est, non repetit ea quae sunt sibi ablata, scilicet in iudicio
cum scandalo: quia magis amat salutem proximi, quam pecuniam, secundum illud Phil. Cap. Ult.: non quaero
datum, sed requiro fructum abundantem in iustitia vestra. Quod tamen qualiter intelligendum sit, supra VI
dictum est.
Tertio, ostendit quomodo charitas excludat inordinationem irae, dicens non irritatur, id est non provocatur ad
iram.
Est enim ira inordinatus appetitus vindictae.
Ad charitatem autem pertinet magis remittere offensas, quam supra modum aut inordinate vindicare, secundum
illud Col. III, 13: donantes vobismetipsis, si quis adversus aliquem habet querelam; Iac. I, 20: ira viri iustitiam
Dei non operatur.
Deinde cum dicit non cogitat, etc., ostendit quomodo per charitatem excluditur inordinatio electionis.
Est autem electio, ut dicitur in III ethic.
80

