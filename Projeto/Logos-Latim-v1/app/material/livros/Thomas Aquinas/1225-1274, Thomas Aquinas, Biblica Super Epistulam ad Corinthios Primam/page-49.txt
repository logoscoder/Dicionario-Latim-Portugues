consideratis circumstantiis personarum et negotiorum, et secundum hoc Deus vult quosdam damnare, et
apostolus quosdam matrimonio iungi.
Deinde cum dicit sed unusquisque, assignat rationem quare secundum indulgentiam matrimonium permiserit,
quia scilicet non quilibet tantae virtutis donum accepit a Deo, ut scilicet possit totaliter continere, sicut et
Dominus dixit Matth. XIX, 11: non omnes capiunt verbum hoc, sed qui capere potest, capiat. Et hoc est quod
dicit: vellem quidem omnes esse continentes, sed unusquisque proprium, id est, secundum certam mensuram,
habet donum ex Deo, alius quidem sic, puta ut in virginitate Deo serviat, alius vero sic, id est, ut Deo serviat in
matrimonio, secundum illud Matth. XXV, 15: uni dedit quinque talenta, alii vero duo, alii vero unum, unicuique
secundum propriam virtutem. Et Sap. VIII, 21: scivi quoniam aliter non possum esse continens, nisi Deus det, et
hoc ipsum erat sapientiae scire cuius esset hoc donum.
Deinde cum dicit dico autem, etc., exponit quod obscure dixerat.
Et primo quantum ad hoc quod dixerat: volo omnes homines esse sicut meipsum, quia scilicet hoc est absolute
melius.
Unde dicit dico autem, scilicet exponendo, non nuptis, id est, virginibus, et viduis: bonum est illis si sic
permanserint, scilicet continentes, sicut ego, secundum illud sap. IV, 1: quam pulchra est casta generatio cum
claritate.
Secundo quantum ad hoc quod dixerat: sed unusquisque, etc., quasi dicat: quia non quilibet hoc donum accepit a
Deo ut contineat. Unde dicit quod si non continent, id est, si donum continendi non acceperunt, nubant, id est,
matrimonio iungantur, secundum illud I Tim. V, 14: volo iuvenes nubere.
Et assignat rationem, subdens melius est enim nubere, quam uri, id est, concupiscentia superari. Concupiscentia
enim est calor quidam noxius; qui ergo concupiscentia impugnatur, calescit quidem, sed non uritur, nisi
humorem gratiae perdat a concupiscentia superatus.
Unde iob XXXI, 12 dicitur: ignis est usque ad consummationem devorans, et universa eradicans germina.
Est autem hic attendendum quod apostolus utitur abusiva comparatione; nam nubere bonum est, licet minus, uri
autem est malum.
Melius est ergo, id est magis tolerandum, quod homo minus bonum habeat, quam quod incurrat incontinentiae
malum; et hoc est quod supra dixit propter fornicationem, scilicet vitandam, unusquisque suam uxorem habeat,
etc., et postmodum: ne tentet vos Satanas propter incontinentiam vestram.
|#2 Lectio 2
Supra apostolus posuit documenta de contractu matrimonii, hic instruit eos qui iam matrimonium contraxerunt
de matrimonio non dissolvendo: et primo docet eos qui sunt in matrimonio iuncti, ut in matrimonio maneant;
secundo ponit utilem doctrinam quantum ad omnes status vel conditiones hominum, ibi unumquemque sicut
vocavit Deus, etc..
Circa primum duo facit: primo agit de indissolubilitate matrimonii quantum ad eos qui sunt unius cultus;
secundo quantum ad eos qui sunt in dispari cultu, ibi nam caeteris ego dico, etc..
Circa primum duo facit: primo ponit praeceptum de indissolubilitate matrimonii; secundo docet quid sit
servandum quando matrimonium quodammodo separatur, ibi quod si discesserit, etc..
Dicit ergo primo: dixi non nuptis, id est, virginibus et viduis, quod melius est eis si sic permanserint, his autem
qui matrimonio sunt iuncti non patet eadem conditio: his enim praecipio non ego, scilicet indicta mihi
auctoritate, sed Dominus, hoc praecepit.

|*I_AD_COR._11-16
SUPER I AD COR. XI - XVI
|+11 Capitulus 11
|#1 Lectio 1
Supra apostolus removit a fidelibus id quod est contrarium eucharistiae sacramento, scilicet participationem
mensae idolorum, nunc autem instruit fideles de ipso eucharistiae sacramento. Et primo praemittit quamdam
admonitionem generalem; secundo accedit ad propositum, ibi volo autem vos scire, etc..
Circa primum duo facit.
Primo proponit admonitionem; secundo significat quomodo Corinthii ad praedictam admonitionem se habebant,
ibi laudo autem vos, fratres, etc..
Circa primum considerandum est, quod ita se habet naturalis ordo rerum, quod ea quae sunt inferiora in entibus
imitantur ea quae sunt superiora secundum suum posse. Unde etiam naturale agens tamquam superius assimilat
sibi patiens.
49

