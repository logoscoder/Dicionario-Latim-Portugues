et pronuntiant, multas rationes et similitudines apponendo, et conclusiones plurimas eliciendo, quae tamen omnia
sine charitate habentur ut mortua.
Considerandum est autem quae linguae Angelorum dicantur. Nam cum lingua sit membrum corporeum et ad
eius usum pertineat donum linguarum, quod interdum lingua dicitur, ut patebit infra XVI, neutrum videtur
Angelis competere qui membra non habent.
Potest ergo dici quod per Angelos intelliguntur homines Angelorum officium habentes, qui scilicet aliis
hominibus divina annuntiant, secundum illud Mal. II, 7: labia sacerdotis custodiunt scientiam, et legem requirunt
ex ore eius, quia Angelus Domini exercituum est.
Sub hoc ergo sensu dicitur si linguis hominum loquar et Angelorum, id est non solum minorum sed etiam
maiorum qui alios docent.
Potest etiam intelligi de ipsis incorporeis Angelis, prout in Ps. Ciii, 4 dicitur: qui facit Angelos suos spiritus. Et
quamvis non habeant linguam corpoream, per similitudinem tamen lingua in eis dici potest vis, qua manifestant
aliis quod habent in mente.
Est autem sciendum quod in cognitione mentis angelicae aliquid est, de quo superiores Angeli non loquuntur
inferioribus, neque e converso, scilicet ipsa divina essentia quam omnes immediate vident, Deo se omnibus
monstrante, secundum illud ier. XXXI, 34: non docebit ultra vir proximum suum, et vir fratrem suum, dicens:
cognosce Dominum. Omnes enim cognoscent me a minimo usque ad maximum eorum.
Aliquid autem est in cognitione mentis angelicae, de quo superiores loquuntur inferioribus, sed non econverso.
Et huiusmodi sunt divinae providentiae mysteria, quorum plura cognoscunt in ipso Deo superiores, qui clarius
eum vident quam inferiores. Unde superiores de huiusmodi inferiores instruunt vel illuminant, quod locutio
potest dici.
Aliquid vero est in cognitione mentis angelicae, de quo superiores loquuntur inferioribus et econverso; et
huiusmodi sunt occulta cordium quae ex libero arbitrio dependent, quae soli Deo patent, et his quorum sunt,
secundum illud supra II, 11: quae sunt hominis, nemo novit nisi spiritus hominis qui in ipso est. Quae in notitiam
alterius deveniunt, eo cuius sunt manifestante, sive sit inferior, sive superior.
Fit autem huiusmodi manifestatio dum inferior Angelus superiori loquitur, non per illuminationem, sed per
quemdam significationis modum. Est enim in quolibet Angelo aliquid quod naturaliter ab altero Angelo
cognoscitur.
Dum ergo id quod est naturaliter notum, proponitur ut signum eius quod est ignotum, manifestatur occultum. Et
talis manifestatio dicitur locutio ad similitudinem hominum, qui occulta cordium manifestant aliis per voces
sensibiles, aut per quodcumque aliud corporale exterius apparens. Unde et ea, quae sunt in Angelis naturaliter
nota, inquantum assumuntur ad manifestationem occultorum, dicuntur signa vel nutus. Potestas autem
manifestandi conceptum suum hoc modo metaphorice lingua nominatur.
Deinde cum dicit et si habuero, etc., ostendit idem de his quae pertinent ad cognitionem.
Est autem attendendum quod supra proposuit quatuor dona gratuita ad cognitionem pertinentia, scilicet
sapientiam, scientiam, fidem et prophetiam. Incipit ergo hic a prophetia, dicens et si habuero prophetiam, per
quam divinitus occulta revelantur, secundum illud II Petr. I, 21: non enim voluntate humana allata est aliquando
prophetia, sed spiritu sancto inspirati locuti sunt sancti Dei homines.
Secundo, quantum ad sapientiam, subdit et noverim omnia mysteria, id est occulta divinitatis, quod pertinet ad
sapientiam, secundum illud supra II, 7: loquimur Dei sapientiam in mysterio absconditam.
Tertio, quantum ad scientiam, dicit et omnem scientiam, sive humanitus acquisitam, sicut habuerunt Philosophi,
sive divinitus infusam, sicut habuerunt eam apostoli. Sap. VII, 17: dedit mihi eorum quae sunt veram scientiam.
Quarto, quantum ad fidem, subdit et si habuero omnem fidem, ita ut montes transferam.
Potest autem exponi id quod dicit omnem fidem, id est omnium articulorum; sed merito est ut exponatur omnem,
id est perfectam fidem, propter illud quod subditur ita ut montes transferam. Dicitur enim Matth. XVII, 19: si
habueritis fidem sicut granum sinapis, dicetis monti huic: transi hinc, et transibit. Et quamvis granum sinapis sit
minimum quantitate, non tamen intelligitur parva, sed perfecta fides grano sinapis comparari. Dicitur enim
Matth. XXI, 21: si habueritis fidem, et non haesitaveritis, non solum de ficulnea facietis, sed etiam si monti huic
dixeritis: tolle et iacta te in mare, fiet. Fides ergo quae non haesitat, grano sinapis comparatur, quod quanto
magis atteritur, tanto magis eius fortitudo sentitur.
Obiiciunt autem aliqui quod cum multi sancti perfectam fidem habuerint, nullus legitur montes transtulisse; quod
quidem solvitur per id quod supra XII, 7 dictum est: unicuique datur manifestatio spiritus ad utilitatem.
Illo nempe modo, loco et tempore miracula per gratiam spiritus sancti fiunt, quo ecclesiae requiritur utilitas.
Fecerunt autem sancti multo maiora, quam translationem montium, prout erat fidelibus utile, puta suscitando
mortuos, dividendo mare et alia huiusmodi opera faciendo. Et hoc etiam fecissent, si necessitas adfuisset.
Potest etiam hoc transferri ad expulsionem Daemonum de humanis corporibus, qui montes dicuntur propter
superbiam. Ier. XIII, 16: antequam offendant pedes vestri ad montes caliginosos, ecce ego ad te, mons pestifer,
qui corrumpis universam terram.
Attribuitur autem operatio miraculorum fidei non haesitanti, quia fides innititur omnipotentiae, per quam
miracula fiunt.
78

