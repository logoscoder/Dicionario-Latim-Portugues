Tertio assignat dictorum causam, cum dicit ut quemadmodum scriptum est, Ier. IX, 23 s., qui autem gloriatur, in
Domino glorietur; ubi nostra littera habet: in hoc glorietur scire et nosse me.
Dicit enim: si salus hominis non provenit ex aliqua excellentia humana, sed ex sola virtute divina, non debetur
homini gloria, sed Deo, secundum illud Ps. Cxiii, 1: non nobis, Domine, non nobis, sed nomini tuo da gloriam.
Eccli. Cap. Ult.: danti mihi sapientiam, dabo gloriam.
|+2 Capitulus 2
|#1 Lectio 1
Postquam apostolus ostendit quis sit conveniens modus doctrinae christianae, hic ostendit se illum modum
observasse.
Et circa hoc tria facit: primo ostendit se non fuisse usum apud eos aliqua excellentia saeculari; secundo ostendit
apud quos excellentia spirituali utatur, ibi sapientiam autem loquimur inter perfectos, etc., tertio rationem
assignat, ibi quae etiam loquimur, etc..
Circa primum tria facit.
Primo dicit quod non ostendit apud eos excellentiam saecularis sapientiae; secundo quod non praetendit
excellentiam potentiae saecularis, ibi et ego in infirmitate; tertio non praetendit excellentiam eloquentiae, ibi et
sermo meus.
Circa primum duo facit.
Primo proponit quod intendit; secundo rationem assignat, ibi non enim iudicavi.
Dicit ergo primo: quia dictum est quod Christus misit me evangelizare non in sapientia verbi, et quod non sunt
multi sapientes, et ego, fratres, quamvis sapientiam saecularem habeam, secundum illud II Cor. XI, 6: et si
imperitus sermone, sed non scientia, cum venissem ad vos, convertendos ad Christum, ut habetur Act. XVIII, 1,
veni annuntians vobis testimonium Christi, secundum illud Act. IV, 33: virtute magna reddebant apostoli
testimonium resurrectionis Domini nostri Iesu Christi, et hoc non in sublimitate sermonis aut sapientiae.
Attenditur autem sublimitas sapientiae in consideratione aliquorum sublimium et elevatorum supra rationem et
sensum hominum.
Eccli. XXIV, 7: ego in altissimis habitavi.
Sublimitas autem sermonis potest referri vel ad verba significantia sapientiae conceptiones, secundum illud
Eccle. Cap. Ult.: verba sapientium quasi stimuli, et quasi clavi in altum defixi, vel ad modum ratiocinandi per
aliquas subtiles vias. Nam in Graeco habetur logos, quod et verbum et rationem significat, ut Hieronymus dicit.
Hoc autem dicit apostolus, quia fidem Christi per huiusmodi sublimitates sermonis aut sapientiae confirmare
nolebat.
I Reg. II, 3: nolite multiplicare sublimia.
Deinde huius rationem assignat, dicens non enim iudicavi me scire aliquid, nisi Christum Iesum. Non enim ad
hoc opus erat ut sapientiam ostentaret sed ut demonstraret virtutem, secundum illud II Cor. IV, 5: non enim
praedicamus nosmetipsos, sed Iesum Christum. Et ideo solum utebatur his quae ad demonstrandam virtutem
Christi pertinebant, existimans se ac si nihil sciret quam Iesum Christum. Ier. IX, 24: in hoc glorietur qui
gloriatur, scire et nosse me.
In Christo autem Iesu, ut dicitur Col. II, 3, sunt omnes thesauri sapientiae et scientiae Dei absconditi, et quantum
ad plenitudinem deitatis et quantum ad plenitudinem sapientiae et gratiae, et etiam quantum ad profundas
incarnationis rationes, quae tamen apostolus eis non annuntiavit sed solum ea quae erant manifestiora et inferiora
in Christo Iesu. Et ideo subdit et hunc crucifixum, quasi dicat: sic vobis me exhibui ac si nihil aliud scirem quam
crucem Christi. Unde Gal. Cap. Ult. Dicit: mihi absit gloriari, nisi in cruce Domini nostri Iesu Christi.
Quia igitur per sapientiam verbi evacuatur crux Christi, ut dictum est ideo ipse apostolus non venerat in
sublimitate sermonis aut sapientiae.
Deinde cum dicit et ego in infirmitate, etc., ostendit quod non praetenderit apud eos potentiam, sed potius
contrarium et foris et intus.
Unde quantum ad id quod foris est dicit et ego fui apud vos in infirmitate, id est tribulationes apud vos patiens.
Gal. IV, 11: scitis quia per infirmitatem carnis evangelizavi vobis iampridem. Ps. XV, 4: multiplicatae sunt
infirmitates eorum.
Quantum vero ad id quod intus est, dicit et timore, scilicet de malis imminentibus, et tremore, inquantum scilicet
timor interior redundat ad corpus. II Cor. VII, 5: foris pugnae, intus timores.
Deinde cum dicit et sermo meus, ostendit quod non praetenderit apud eos excellentiam eloquentiae: et circa hoc
tria facit.
Primo excludit indebitum modum praedicandi, dicens et sermo meus, quo scilicet privatim et singulariter aliquos
instruebam, Eph. IV, 29: omnis sermo malus ex ore vestro non procedat, sed si quis bonus est ad aedificationem
fidei; et praedicatio mea, qua scilicet publice docebam, non fuit in verbis persuasibilibus humanae sapientiae, id
est per rhetoricam, quae componit ad persuadendum. Ut scilicet supra dixit quod non fuit intentionis quod sua
praedicatio niteretur philosophicis rationibus, ita nunc dicit non fuisse suae intentionis niti rhetoricis
12

