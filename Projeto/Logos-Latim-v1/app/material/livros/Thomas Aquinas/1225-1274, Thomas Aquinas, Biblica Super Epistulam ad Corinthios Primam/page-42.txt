Deinde cum dicit sed vos, etc., reprehendit in eis id quod est omnino illicitum.
Et primo arguit in eis manifestam iniustitiam, cum dicit sed vos iniuriam facitis, scilicet manifeste loquendo
contra iustitiam aliorum, vel in iudicio, vel extra iudicium.
Eccli. IX, 17: non placeat tibi iniuria iniustorum.
Secundo dolosam deceptionem, cum subdit et fraudatis, Prov. XII, 5: consilia impiorum fraudulenta. Tertio
aggravat utrumque, cum subdit et hoc fratribus, id est, fidelibus, ad quos debemus bonum maxime operari,
secundum illud Gal. Cap. Ult.: dum tempus habemus, operemur bonum ad omnes; maxime autem ad domesticos
fidei. Et ideo contra quosdam dicitur Ier. IX, 4: omnis frater supplantans, supplantabit, et omnis amicus
fraudulenter incedet.
Deinde, cum dicit an nescitis, etc., manifestat quod dixerat. Et primo, quantum ad id quod est omnino illicitum;
secundo, quantum ad id quod est licitum, sed non expediens, ibi omnia mihi licent.
Circa primum duo facit.
Primo movet quaestionem; secundo determinat eam, ibi nolite errare, etc..
Dicit ergo primo: dixi quod vos iniuriam facitis, et defraudatis, quod est iniquitatem committere, sed an nescitis
quod iniqui regnum Dei non possidebunt? quasi dicat: videmini haec nescire, dum ab iniquitate non receditis,
cum tamen in Ps. VI, 9 et Matth. VII, 23 dicatur: discedite a me, omnes qui operamini iniquitatem.
Deinde, cum dicit nolite errare, etc., determinat veritatem. Et primo ostendit periculum quod imminet iniquis;
secundo ostendit quomodo ipsi hoc periculum evaserunt, ut timeant iterum in ipsum incidere, ibi et hoc quidem
aliquando fuistis, etc..
Dicit ergo primo: nolite errare, quod signanter dicit, quia circa impunitatem peccatorum aliqui multipliciter
errabant, secundum illud Sap. II, 21: et cogitaverunt, et erraverunt. Quidam enim Philosophi erraverunt credentes
Deum non habere curam rerum humanarum, secundum illud soph. I, 12: non faciet Dominus bene, et non faciet
Dominus male. Quidam vero credentes solam fidem sufficientem esse ad salutem, secundum illud Io. XI, 26: qui
credit in me, non morietur in aeternum. Quidam vero credentes per sola Christi sacramenta salvari, propter id
quod dicitur Mc. Cap. Ult.: qui crediderit et baptizatus fuerit, salvus erit, et io. VI, 55: qui manducat meam
carnem, et bibit meum sanguinem, habet vitam aeternam.
Quidam vero propter sola opera misericordiae se impune peccare arbitrantur, propter illud quod dicitur Lc. XI,
41: date eleemosynam, et ecce omnia munda sunt vobis.
Nec intelligunt quod haec omnia sine charitate non prosunt, secundum illud quod dicitur infra XIII, 2 s.: si
habuero omnem fidem, et distribuero in cibos pauperum omnes facultates meas, charitatem autem non habuero,
nihil mihi prodest. Et ideo subdit quod peccata contraria charitati a regno Dei excludunt, in quod sola charitas
introducit, dicens neque fornicarii, neque idolis servientes, neque adulteri (de quibus dicitur hebr.
Ult.: fornicatores et adulteros iudicabit Deus), neque molles, id est, mares muliebria patientes, neque
masculorum concubitores, quantum ad agentes in illo vitio, de quibus dicitur Gen. XIII, 13: homines sodomitae
pessimi erant et peccatores coram Domino nimis, neque avari, neque fures (de quibus dicitur Zach. V, 3: omnis
fur, sicut scriptum est, iudicabitur), neque ebriosi, neque maledici, neque rapaces regnum Dei possidebunt.
Dicitur enim Is. XXXV, 8: via sancta vocabitur, non transibit per eam pollutus.
Et Apoc. XXI, 27: non intrabit in illam aliquid coinquinatum, faciens abominationem.
Et est advertendum quod hic enumerat eadem vitia quae in praecedenti capitulo posuerat.
Addit autem quaedam in genere luxuriae, scilicet adulterium et vitium contra naturam, in genere autem
iniustitiae, furtum.
Deinde, cum dicit et haec quidem, etc., ostendit quomodo praedictum periculum evaserunt.
Et primo commemorat statum praeteritum, dicens et quidem aliquando fuistis, scilicet fornicarii et idolis
servientes, etc., et ideo specialiter haec vitia commemorat, quia in eis abundaverunt, secundum illud Eph. V, 8:
eratis enim aliquando tenebrae, nunc autem lux in Domino.
Secundo ostendit quomodo ab his intus fuerunt liberati, dicens sed abluti estis, scilicet virtute sanguinis Christi in
baptismo, secundum illud Apoc. I, 5: lavit nos a peccatis nostris in sanguine suo. Sed sanctificati estis virtute
sanguinis Christi per gratiam consecrati, secundum illud Hebr. Cap. Ult.: Iesus ut sanctificaret per suum
sanguinem populum, extra portam passus est.
Sed iustificati estis, ad statum iustitiae et virtutis, secundum illud Rom. VIII, 30: quos vocavit, hos et iustificavit.
Subditur autem horum beneficiorum causa. Et primo ex parte humanitatis, Christi, cum dicit in nomine Domini
nostri Iesu Christi, id est, in fide et invocatione nominis Christi, secundum illud Act. IV, 12: non est aliud nomen
datum sub caelo hominibus, in quo oporteat nos salvos fieri. Secundo ex parte divinitatis, cum subdit et in spiritu
Dei nostri, secundum illud Ez. XXXVII, 5: ecce ego mittam in vos spiritum, et vivetis.
Quia igitur tam potenti virtute liberati estis, ad eadem redire non debetis.
Deinde, cum dicit omnia mihi licent, etc., manifestat id quod dixerat de prohibitione iudicii, ostendens quo sensu
id reprehenderit, quia scilicet non reprehendit illud quasi omnino illicitum, sed quasi non expediens et nocivum.
Et circa hoc duo facit.
Primo proponit quod intendit; secundo rationem assignat, ibi esca ventri, etc..
Circa primum duo facit.
42

