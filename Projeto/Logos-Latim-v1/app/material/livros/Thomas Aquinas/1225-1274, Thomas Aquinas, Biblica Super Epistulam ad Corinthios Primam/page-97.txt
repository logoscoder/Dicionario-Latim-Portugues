Sed si obiiciatur, quod etiam lex mahometi recepta est a multis, dicendum quod non est simile, quia ille
opprimendo et VI armorum subiugavit eos; sed isti apostoli moriendo, ipsi alios ad fidem duxerunt, et faciendo
signa et prodigia. Ille enim proponebat quaedam quae ad delicias et lascivias pertinent, sed Christus et apostoli
terrenorum contemptum.
I Thess. II, 13: cum accepistis a nobis verbum Dei, etc..
Tertio quantum ad virtutem, quia confirmat et elevat ad caelestia. Ideo dicit in quo statis, scilicet elevati ad
caelestia. Ille enim dicitur stare qui rectus est, et hoc sola lex Christi facit. Rom. V, 1: iustificati per fidem, etc..
Lex enim vetus non faciebat stare, sed curvabat ad terrena. Deut. XXXIII, 28: oculus Iacob in terra frumenti et
vini.
Quarto quantum ad utilitatem, quia sola nova lex perducit ad finem salutis; vetus autem non. Hebr. VII, 19:
neminem ad perfectum adduxit lex. Et ideo dicit per quod et salvamini. Hic iam ex certitudine spei per
inchoationem, quae est per fidem, salvamini, et in futuro in veritate rei et spei. Iac. I, 21: in mansuetudine
suscipite insitum verbum, etc.. Io. XX, 31: haec autem scripta sunt, ut credatis, et ut credentes, etc..
Et apponit hic duas conditiones. Primam cum dicit si tenetis, etc.. Glossa sic exponit: si tenetis qua ratione
praedicavi vobis, illud evangelium, id est resurrectionem mortuorum, ea ratione, qua confirmavi vobis, id est per
resurrectionem Christi.
Vel aliter: salvamini, ita tamen si tenetis, id est, si servatis ea ratione qua praedicavi vobis evangelium Christi.
Secunda conditionem ponit cum dicit nisi frustra credidistis. Quasi dicat: salvamini per fidem, si non frustra
credidistis, id est si fidei adduntur bona opera, quia fides sine operibus mortua est, Iac. II, 26. Illud enim dicitur
esse frustra, quod est ad finem quem non consequitur. Finis autem fidei est visio Dei. Unde si non salvamini,
frustra credidistis, non simpliciter, sed inquantum non pervenit ad finem. Vel aliter: si tenetis, quasi dicat,
teneatis, nisi frustra, etc..
Tradidi enim. Hic ostendit propositum, etc..
Circa hoc tria facit.
Primo ostendit originem doctrinae de resurrectione Christi; secundo ostendit ea quae in doctrina huiusmodi
continentur, ibi quoniam Christus mortuus; tertio consonantiam seu convenientiam praedicantium ad hanc
doctrinam, ibi sive enim ego, etc..
Dicit ergo primo: istud debetis tenere, id est memoria habere, quod tradidi vobis in primis, et adhuc trado.
Et dicit in primis, id est inter prima credenda.
Credenda enim vel pertinent ad trinitatem, vel fidem incarnationis. Et primo debet homo credere ea quae ad
fidem incarnationis pertinent, et postea quae ad trinitatem pertinent.
Unde quod tradidi vobis in primis, scilicet de incarnatione, et non a me, vel ex mea auctoritate tradidi, sed quod
accepi a Christo vel a spiritu sancto. Gal. I, 1: Paulus apostolus, etc., supra XI, 23: ego accepi a Domino, etc.. Is.
XXI, 10: quae audivi a Domino exercituum, etc..
Ea autem quae accepit et tradidit, sunt quatuor, scilicet: mors, sepultura, resurrectio, apparitio Christi.
Dicit ergo primo: tradidi vobis, primo, mortem Christi. Et ideo dicit quoniam Christus mortuus est. In quo
removet duplicem suspicionem, quae suboriri posset circa mortem Christi. Prima est quod mortuus esset pro
peccatis suis actualibus, vel originali. Et hoc excludit, cum dicit pro peccatis nostris, non suis. Is. LIII, 8: propter
scelus populi mei percussi eum. I Petr. III, 18: Christus semel pro peccatis nostris, etc..
Alia suspicio est quod mors Christi esset casualis, vel violentia Iudaeorum. Et hoc excludit cum dicit secundum
Scripturas, scilicet veteris et novi testamenti; et ideo signanter specialiter dicit secundum Scripturas.
Is. LIII, 7: sicut ovis ad occisionem ductus est. Ier. XI, 19: ego quasi agnus mansuetus, qui portatur ad victimam,
etc.. Matth. XX, 18: ecce ascendimus ierosolymam, etc..
Tradidi enim vobis, secundo, sepulturam Christi, et ideo dicit et quia sepultus est.
Sed numquid sepultura est articulus fidei specialiter, quia facit hic mentionem specialiter de ea? dicendum quod
secundum illos, qui numerant articulos secundum credenda, non est specialis articulus fidei, sed includitur cum
articulo passionis et mortis Christi. Cuius ratio est quia fides est eorum quae sunt supra rationem.
Unde ibi incipit articulus fidei, ubi deficit ratio. Hoc autem primum est, quod Dominus sit conceptus, et ideo
conceptio est articulus fidei; secundum, quod Deus est natus de virgine, et ideo hic est alius; tertium, quod
impassibilis Deus patiatur et moriatur, et hic est alius, et cum hoc intelligitur etiam de sepultura. Unde non est
specialis articulus.
Facit autem apostolus hic mentionem de sepultura propter tria. Primo ut ostendat veritatem mortis Christi.
Evidens enim mortis signum alicuius est, quod sepeliatur. Secundo ad ostendendum veritatem resurrectionis,
quia si non fuisset sepultus, nec custodes fuissent iuxta sepulchrum illis diebus, possent dicere, quod discipuli
fuissent eum furati. Tertio quia apostolus vult eos inducere ad fidem resurrectionis, et hoc videtur magis difficile,
quod sepultus resurgat. Et de hoc dicitur is. XI, 10: et erit sepulchrum eius gloriosum.
Is. LIII, 9: dabit impios, etc..
Tradidi etiam vobis resurrectionem, quia resurrexit tertia die. Os. VI, 3: vivificabit nos post, etc.. Et etiam dicit
tertia die, non quod fuerint tres dies integri, sed duae noctes, et una dies per synecdochen. Et huius causa fuit,

97

