Aquilonem, in quocumque loco ceciderit, ibi erit. Nisi autem sine crimine nunc inveniatur, frustra illam
revelationem expectaret.
Tertio rationem suae promissionis assignat, dicens quod Deus vos confirmabit, quod debetis sperare, quia Deus
est fidelis (Deut. XXXII, 4: Deus fidelis et absque ulla iniquitate), per quem vocati estis in societatem filii eius
Iesu Christi Domini nostri, ut scilicet habeatis societatem ad Christum, et in praesenti per similitudinem gratiae,
secundum illud I Io. I, 7: si in luce ambulamus, sicut et ipse in luce est, societatem habemus cum eo ad invicem,
et in futuro per participationem gloriae, Rom. VIII, 17: si compatimur, ut et simul glorificemur.
Non autem videretur esse fidelis Deus, si nos vocaret ad societatem filii et nobis denegaret, quantum in ipso est,
ea, per quae pervenire ad eum possemus. Unde iosue I, 5 dicit: non te deseram, neque derelinquam.
|#2 Lectio 2
Praemissa salutatione et gratiarum actione, hic incipit eos instruere.
Et primo ponitur instructio de his quae ad omnes communiter pertinent, scilicet de his quae pertinent ad
ecclesiastica sacramenta.
Secundo instruit eos de his quae ad quosdam pertinebant, XVI cap. De collectis autem quae fiunt in sanctos, etc..
In sacramentis autem tria sunt consideranda.
Primo quidem ipsum sacramentum, sicut baptismus; secundo id quod est res significata et contenta, scilicet
gratia; tertio id quod est res significata et non contenta, scilicet gloria resurrectionis.
Primo ergo agit de ipsis sacramentis; secundo de ipsis gratiis, XII cap.
De spiritualibus autem nolo vos, etc., tertio, de gloria resurrectionis, infra XV notum autem vobis facio.
Circa primum tria facit.
Primo determinat ea quae pertinent ad sacramentum baptismi; secundo ea quae pertinent ad sacramentum
matrimonii, V cap., ibi omnino auditur inter vos, etc.; tertio ea quae pertinent ad sacramentum eucharistiae, VIII
cap., ibi de his autem quae idolis sacrificantur.
Dominus autem, Matth. Cap. Ult., discipulis praeceptum dedit de doctrina simul et baptismo, dicens euntes
docete omnes gentes, baptizantes, etc.. Et ideo apostolus in prima parte simul cum baptismo agit de doctrina.
Est autem sciendum quod inter Corinthios fideles erat quaedam dissensio propter baptistas et doctores; illi enim
qui erant instructi contemnebant alios, quasi qui meliorem doctrinam acceperint, et meliorem baptismum.
Unde circa primum duo facit.
Primo removet contentionem; secundo contentionis causam quae erat in hoc, quod gloriabantur de quibusdam, et
alios Christi ministros contemnebant, infra III capite et ego, fratres, non potui vobis loqui.
Circa primum tria facit.
Primo proponit admonitionem; secundo admonitionis necessitatem ostendit, ibi significatum est enim mihi, etc.;
tertio rationem admonitionis assignat, ibi divisus est Christus? etc..
Circa primum duo consideranda sunt.
Primum quidem quod eos inducit ad admonitionem servandam. Uno modo per propriam humilitatem, cum dicit
obsecro autem vos, etc.. Prov. XVIII, 23: cum obsecrationibus loquitur pauper. Alio modo per fraternam
charitatem, cum dicit fratres, quia scilicet ex affectu fraternae charitatis hoc dicebat.
Prov. XVIII, 19: frater qui iuvatur a fratre, quasi civitas firma. Tertio per reverentiam Christi, cum dicit per
nomen Domini nostri Iesu Christi, quod est ab omnibus honorandum, et cui oportet omnes esse subiectos. Phil.
II, 10: in nomine Iesu omne genu flectatur.
Secundo considerandum est quod inducit eos ad tria.
Primo quidem ad concordiam, cum dicit ut idipsum dicatis omnes, id est, omnes eamdem fidem confiteamini, et
eamdem sententiam proferatis de his quae sunt communiter agenda. Rom. XV, 6: ut unanimes uno ore
honorificetis Deum.
Secundo prohibet vitium contrarium virtuti, cum dicit et non sint in vobis schismata, quia unitas ecclesiastica
dividi non debet, in cuius signum milites de tunica inconsutili, Io. XIX, 24 dixerunt: non scindamus eam, sed
sortiamur de ea cuius sit. Sunt autem proprie schismata, quando, vel propter diversam fidei confessionem, vel
propter diversas sententias de agendis, homines unius collegii in diversas separantur partes. Is. XXII, 9: scissuras
civitatis David videbitis, quia multiplicatae sunt.
Tertio inducit eos ad id per quod possunt schismata vitare, scilicet ad perfectionem. Est enim divisionis causa,
dum unusquisque partiale bonum quaerit, praetermisso perfecto bono, quod est bonum totius. Et ideo dicit sitis
autem perfecti in eodem sensu, scilicet quo iudicatur de agendis, et in eadem scientia, qua iudicatur de
cognoscendis, quasi dicat: per haec perfecti esse poteritis, si in unitate persistatis. Col. III, 14: super omnia
charitatem habete, quod est vinculum perfectionis.
Matth. V, 48: estote perfecti sicut pater vester caelestis perfectus est.
Deinde, cum dicit significatum est mihi, ostendit necessitatem praedictae admonitionis, quia scilicet contentionis
vitio laborabant, quasi dicat: ideo necesse est vos ad hoc inducere, quia significatum est mihi, fratres mei, ab his
qui sunt cloes, id est, in quadam villa Corinthiorum iurisdictioni subiecta, vel cloes potest esse nomen matronae,

4

