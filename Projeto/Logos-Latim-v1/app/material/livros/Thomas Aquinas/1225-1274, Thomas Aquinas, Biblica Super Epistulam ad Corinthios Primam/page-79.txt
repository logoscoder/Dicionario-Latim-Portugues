Si, inquam, habuero omnia praedicta ad perfectionem intellectus pertinentia, charitatem autem non habuero, per
quam perficitur voluntas, nihil sum, scilicet secundum esse gratiae, de quo dicitur Eph. II, 10: ipsius sumus
factura, creati in Christo Iesu in operibus bonis. Unde et contra quemdam dicitur Ez. XXVII, 19: nihil factus es,
et non eris in perpetuum. Quod quidem fit propter defectum charitatis, per quam homo bene utitur intellectu
perfecto. Sine charitate autem eius usus bonus non est. Unde et supra VIII, 1 dicitur, quod scientia inflat, charitas
aedificat.
Est autem notandum quod apostolus hic loquitur de sapientia et scientia, secundum quod pertinent ad dona
gratiae gratis datae, quae sine charitate esse possunt.
Nam secundum quod computantur inter septem dona spiritus sancti, numquam sine charitate habentur. Unde et
Sap. I, 4 dicitur: in malevolam animam non intrabit sapientia.
Et Sap. X, 10 dicitur: dedit illi scientiam sanctorum. De prophetia autem et fide manifestum est, quod sine
charitate haberi possunt.
Sed notandum est hic quod fides firma, etiam sine charitate, miracula facit. Unde, Matth. VII, 22, dicentibus:
nonne in nomine tuo prophetavimus, et multas virtutes fecimus? dicitur: numquam novi vos. Spiritus enim
sanctus operatur virtutes etiam per malos, sicut et per eos loquitur veritatem.
Deinde cum dicit et si distribuero, etc., ostendit idem in his quae pertinent ad opera, quae consistunt in hoc quod
homo faciat bona, secundum illud Gal. VI, 9: bonum facientes, non deficiamus; et in hoc quod patienter sustineat
mala, secundum illud Ps. Xci, 15 s.: bene patientes erunt, ut annuntient.
Inter caetera vero bona opera magis commendantur opera pietatis, secundum illud I Tim. IV, 8: pietas ad omnia
utilis est. Circa quod opus quatuor conditiones designat.
Quarum prima est, quod opus pietatis non totum congregetur in unum, sed dividatur in plures, secundum illud
Ps. Cxi, 9: dispersit, dedit pauperibus. Et hoc designatur cum dicitur si distribuero.
Secundo ut opus pietatis fiat ad subveniendum necessitati, non ad serviendum superfluitati, secundum illud Is.
LVIII, 7: frange esurienti panem tuum, et hoc designatur, cum dicitur in cibos pauperum.
Tertio ut opus pietatis exhibeatur indigentibus, secundum illud Lc. XIV, 13: cum facis convivium, voca
pauperes; et hoc designatur, cum dicitur pauperum.
Quarto ad perfectionem pertinet, ut homo omnia bona sua in opera pietatis expendat, secundum illud Matth.
XIX, 21: si vis perfectus esse, vade, vende omnia quae habes, et da pauperibus; et hoc designatur, cum dicitur
omnes facultates meas.
Inter mala vero quae quis sustinet patienter, potissimum est martyrium. Unde dicitur Matth. V, 10: beati qui
persecutionem patiuntur propter iustitiam. Quod etiam quadrupliciter commendat.
Primo quidem, quia laudabilius est quod, necessitate imminente, puta propter defensionem fidei, seipsum offerat
passioni, quam si deprehensus patiatur. Et ideo dicit si tradidero.
Sicut et de Christo dicitur Eph. V, 2: tradidit semetipsum pro nobis.
Secundo quia gravior est corporis humani iactura, quam rerum, de quo tamen quidam commendantur Hebr. X,
34: rapinam bonorum vestrorum cum gaudio sustinuistis. Et ideo dicit corpus. Is. L, 6: dedi corpus meum
percutientibus.
Tertio laudabilius est quod aliquis exponat corpus suum supplicio, quam corpus filii, vel cuiuscumque propinqui,
de quo tamen commendatur quaedam mulier II Mac. VII, 20: supra modum videtur mirabilis et bonorum
memoria digna, quae pereuntes septem filios sub unius diei tempore conspiciens, bono animo ferebat. Et ideo
dicit meum. Iudicum V, 9: qui propria voluntate obtulistis vos discrimini pro Domino.
Quarto redditur martyrium laudabilius ex acerbitate poenae, de quo subditur ita ut ardeam, sicut Laurentius.
Eccli. L, 9: quasi ignis effulgens et thus ardens in igne.
Si, inquam, praedicta opera tam excellentia fecero, charitatem autem non habuero, vel quia simul cum praedictis
operibus adest voluntas peccandi mortaliter, vel quia fiunt propter inanem gloriam, nihil mihi prodest, scilicet
quantum ad meritum vitae aeternae, quae solis diligentibus Deum repromittitur, secundum illud iob XXXVI, 33:
annuntiat de ea amico suo quod possessio eius sit.
Et notandum quod locutionem, quae est vox animalis, si sit sine charitate, comparat non existenti, opera autem
quae fiunt propter fidem, si sint sine charitate, dicit esse infructuosa. Sap. III, 11: vacua est spes eorum, et
labores sine fructu.
|#2 Lectio 2
Postquam apostolus ostendit charitatem esse adeo necessariam, quod sine ea nullum spirituale donum sufficiat
ad salutem, hic ostendit eam adeo esse utilem et efficacis virtutis, quod per eam cuncta opera virtutis implentur.
Et primo praemittit duo quasi generalia; secundo subiungit in speciali virtutum opera, quae per charitatem
complentur, ibi charitas non aemulatur, etc..
Circa primum duo facit. Nam omnis virtus consistit in hoc quod aliquis in operando bene se habeat in sustinendo
mala, vel in operando bona.
Quantum ergo ad tolerantiam malorum, dicit charitas patiens est, id est facit patienter tolerari mala. Cum enim
homo diligit aliquem propter eius amorem, de facili tolerat quaecumque difficilia; et similiter qui diligit Deum,
79

