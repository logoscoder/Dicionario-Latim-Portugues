gentilibus, ut per nos mundus inquinetur: et propter nostram occisionem mundus purgetur, et tamquam simus
peripsema omnium. Dicitur peripsema quodcumque purgamentum, puta vel pomi, vel ferri, vel cuiuscumque
alterius rei. Et hoc, usque adhuc, quia scilicet continue hoc patimur.
Sed quandoque deficiet, secundum illud Sap. V, 3, ubi ex ore impiorum dicitur: hi sunt, quos aliquando
habuimus in derisum, et in similitudinem improperii. Et postea subditur: quomodo ergo computati sunt inter
filios Dei?
|#3 Lectio 3
Postquam, apostolus reprehendit Corinthios de hoc quod apostolos temere iudicabant, et praesumptuose
contemnebant, hic instat ad eorum correctionem, et primo admonitionis verbo; secundo, exemplo, ibi rogo ergo
vos, fratres, etc.; tertio, correctionis flagello, ibi tamquam non venturus sim, etc..
Circa primum tria facit. Primo ponit admonitionis modum, dicens haec, scilicet quae in serie epistolae hucusque
vobis dixi, scribo non ut confundam vos, scilicet mala confusione, quae in desperationem mittit, quamvis velim
vos confundi confusione, quae peccatum vitat, secundum illud Eccli. IV, 25: est confusio adducens peccatum, et
est confusio adducens gratiam et gloriam.
Sed praedicta moneo vos, ut filios.
Eccle. VII, 25: filii tibi sunt? erudi illos, et cura illos a pueritia eorum.
Secundo ostendit debitum admonendi modum, dicens nam si decem millia paedagogorum habeatis in Christo,
sed non multos patres.
Ubi considerandum est quod pater est qui primo generat: paedagogus autem est qui iam natum nutrit et erudit.
Gal. III, 24: lex paedagogus noster fuit in Christo. Dicit ergo apostolus se patrem eorum in Christo, quia eis
primo evangelium praedicavit.
Unde, assignans rationem eius quod dixerat, subdit nam in Christo Iesu per evangelium vos genui. Est autem
generatio processus ad vitam, homo autem vivit in Christo per fidem. Gal. II, 20: quod autem nunc vivo in carne,
in fide vivo filii Dei.
Fides autem, ut dicitur Rom. X, 17, est ex auditu, auditus autem per verbum. Unde verbum Dei est semen, quo
apostolus eos genuit in Christo. Unde Iac. I, 18: voluntarie nos genuit verbo veritatis.
Alios autem dicit paedagogos, quia postquam fidem receperant, eos adiuvarunt: ut intelligatur esse eadem
comparatio, quantum ad praedicationem evangelii, paedagogi ad patrem, quae supra III, 6 ss. Posita est, rigatoris
ad plantatorem, et superaedificatoris ad fundatorem.
Deinde, cum dicit rogo ergo vos, fratres, instat ad corrigendum eos suo exemplo.
Et primo hortatur eos ad imitandum suum exemplum, dicens: ergo ex quo estis filii, cum bonorum filiorum sit
imitari patres, rogo vos, imitatores mei estote, scilicet ut non temere iudicetis, sicut nec ego, quia neque meipsum
iudicare praesumo, et de vobis humilia sentiatis, et de aliis maiora. Unde non sine causa tali modo loquendi usus
est: nos infirmi, vos fortes. II thess. III, 9: ut formam nosmetipsos daremus vobis ad imitandum.
Advertendum est autem quod eosdem, quos supra filios nominavit, nunc nominat fratres. Dixerat autem suos
filios in Christo, quia eos non sibi, sed Christo genuerat, et quia ipse genitus erat a Christo, ex consequenti eos
habebat ut fratres et filios.
Intantum ergo debebant eum imitari ut patrem, inquantum et ipse Christum imitabatur, qui est omnium
principalis pater.
Et per hoc subtrahitur subditis occasio de adhaerendo malis exemplis praelatorum. Unde in hoc subditi solum
praelatos imitari debent, in quo ipsi Christum imitantur, qui est infallibilis regula veritatis; unde seipsum
apostolis in exemplum posuit. Io. XIII, 15: exemplum dedi vobis, ut quemadmodum ego feci, etc.. Quod quidem
exemplum Paulus sequebatur, secundum illud iob XXIII, 11: vestigia eius secutus est pes meus, viam eius
custodivi, et non declinavi ab ea.
Secundo removet excusationem ignorantiae, dicens ideo misi ad vos timotheum, qui est filius meus charissimus
et fidelis in Domino, secundum illud Phil. II, 20, de timotheo loquens: neminem habeo ita unanimem, qui sincera
affectione pro vobis sollicitus sit. Qui vos commonefaciat vias meas, id est, qui vos doceat meos processus, id
est, omnia opera, et moneat vos ad ea sequendum, secundum illud ier. VI, 16: interrogate de semitis antiquis,
quae sit via bona, et ambulate in ea. Quae quidem viae sunt in Christo, et ideo non debetis dedignari eas sequi,
secundum illud Ps. XXIV, 4: vias tuas, Domine, demonstra mihi. Et non videatur vobis hoc onerosum, quia hoc
communiter omnibus impono. Unde subdit sicut ubique in ecclesia doceo.
Col. I, 5 s.: audistis veritatis evangelium, quod pervenit ad vos, sicut et in universo mundo.
Vel hoc quod dicit vias meas, referendum est ad opera, quod vero dicit sicut et ubique, ad documenta. Ad hoc
enim missus erat timotheus, ut induceret eos ad imitanda opera, et tenenda apostoli documenta.
Deinde, cum dicit tamquam non venturus sim ad vos, comminatur eis correctionis flagellum.
Et primo ostendit eos esse dignos correctionis flagello, dicens tamquam non venturus sim ad vos, inflati sunt
quidam, scilicet vestrum, quasi non timentes per me de sua superbia convinci, et tamen digni sunt flagellis: nam
humiles solis verbis corriguntur, superbi flagellis indigent, secundum illud iob XL, 7: respice cunctos superbos,
et confunde eos.
33

