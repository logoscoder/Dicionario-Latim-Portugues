Postquam apostolus prosecutus est de tribus sacramentis, scilicet baptismo, matrimonio et eucharistia, hic incipit
determinare de his quae pertinent ad rem sacramentorum. Est autem duplex res sacramenti: una significata et
contenta, scilicet gratia, quae statim cum sacramento confertur; alia significata et non contenta, scilicet gloria
resurrectionis, quae in fine expectatur.
Primo ergo agit de donis gratiarum; secundo de gloria resurrectionis, XV capit., ibi notum autem vobis facio,
etc..
Circa primum agit de gratiis gratis datis; secundo praefert omnibus his charitatem, quae pertinet ad gratiam
gratum facientem, XIII cap., ibi si linguis hominum, etc.; tertio comparat gratias datas ad invicem, XIV cap., ibi
sectamini charitatem, etc..
Circa primum duo facit. Primo principaliter exponit quid intendat, dicens: dixi quod caetera, quae pertinent ad
usum sacramentorum, cum venero disponam, sed quaedam statim vobis tradere oportet.
Et hoc est quod dicit de spiritualibus autem, id est de donis gratiarum quae sunt a spiritu sancto, o fratres, nolo
vos ignorare.
Est enim maximum genus ingratitudinis ignorare beneficia accepta, ut Seneca dicit in libro de beneficiis; et ideo
ut homo non sit Deo ingratus, non debet spirituales gratias ignorare. Supra II, 12: spiritum accepimus qui ex Deo
est, ut sciamus quae a Deo donata sunt nobis. Is. V, 13: propterea captivus ductus est populus meus, quia non
habuit scientiam, scilicet spiritualium.
Secundo ibi scitis, quoniam cum gentes, etc., prosequitur suam intentionem et primo ostendit spiritualium
gratiarum necessitatem; secundo ponit gratiarum distributionem, ibi divisiones vero, etc..
Necessitas autem alicuius rei maxime cognoscitur ex defectu ipsius.
Unde circa primum duo facit.
Primo ponit defectum quem patiebantur ante susceptam gratiam; secundo concludit gratiae necessitatem, ibi ideo
notum vobis, etc..
Dicit ergo primo: scitis, quasi experti, quoniam cum gentes essetis, id est gentiliter viventes, nondum suscepta
gratia per baptismum. Gal. II, 15: nos enim natura Iudaei, non ex gentibus peccatores. Eph. IV, 17: gentes
ambulant in vanitate sensus sui. Eratis euntes quasi prompta mente et assidua, secundum illud Ier. VIII, 6: omnes
conversi sunt ad cursum suum, quasi equus impetu vadens in proelium; Prov. I, 16: pedes eorum ad malum
currunt.
Ad simulacra muta, scilicet adoranda et colenda, secundum illud Ps. Cxiii, 5: os habent et non loquuntur. Et
ponitur specialiter in eis defectus locutionis, quia locutio est proprius effectus cognitionis; unde ostenditur non
intelligere simulacra, et per consequens nihil divinitatis habere si sunt muta.
Et hoc prout ducebamini, id est sine aliqua resistentia. Ducebantur autem vel allecti ex pulchritudine
simulacrorum, unde dicitur in epistola Ier.: videbitis in Babylonia deos aureos et argenteos, videte ne metus vos
capiat in ipsis; aut etiam ex imperio alicuius principis, sicut legitur Dan. III, 1, quod Nabuchodonosor cogebat
homines adorare statuam auream. Et II Mac. VI, 7 dicitur de quibusdam quod ducebantur cum amara necessitate
in die natalis regis ad sacrificia. Vel etiam instinctu Daemonum, qui ad hoc praecipue anhelant, ut divinus cultus
eis exhibeatur, secundum illud Matth. IV, 9: haec omnia tibi dabo, si cadens adoraveris me.
Ibant ergo ad idola colenda, prout ducebantur, id est sine aliqua resistentia, sicut de iuvene etiam vecorde dicitur
Prov. VII, 22: statim eam sequitur, quasi bos ductus ad victimam.
Per hoc ergo apparet, quod homo ante susceptam gratiam prompte currit in peccatum sine resistentia.
Specialiter autem facit mentionem de peccato idololatriae propter tria. Primo quidem, quia hoc est peccatum
gravissimum introducere alium Deum, sicut gravissime peccaret contra regem qui alium regem in regnum eius
introduceret. Unde dicitur iob XXXI, 26: si vidi solem cum fulgeret, et lunam incedentem clare, et osculatus sum
manum meam, scilicet quasi cultor solis et lunae, quae est iniquitas maxima et negatio contra Deum altissimum.
Secundo, quia a peccato idololatriae omnia alia peccata oriebantur, secundum illud Sap. XIV, 27: nefandorum
idolorum cultura omnis malis causa est.
Tertio, quia hoc peccatum apud gentiles commune erat et non reputabatur, unde in Ps. Xcv, 5 dicitur: omnes dii
gentium Daemonia.
Est autem considerandum quod quidam dixerunt hominem in peccato mortali existentem sine gratia quadam non
posse a peccato, cui subiacet, liberari, quia remissio peccatorum non fit nisi per gratiam, secundum illud Rom.
III, 24: iustificati per gratiam eius; posse autem se praeservare a peccato mortali, sine gratia, per liberum
arbitrium.
Sed haec positio non videtur vera. Primo quidem, quia non potest aliquis se a peccato mortali praeservare, nisi
omnia legis praecepta servando, cum nullus mortaliter peccet nisi transgrediendo aliquod legis praeceptum; et ita
posset aliquis observare omnia legis praecepta sine gratia, quod est haeresis pelagiana.
Secundo quia charitatem, per quam Deus diligitur super omnia, nullus potest habere sine gratia, secundum illud
Rom. V, 5: charitas Dei diffusa est in cordibus nostris per spiritum sanctum qui datus est nobis. Non potest
autem esse quod homo omnia peccata declinet, nisi Deum super omnia diligat: sicut illud magis contemnitur,
quod minus diligitur.

69

