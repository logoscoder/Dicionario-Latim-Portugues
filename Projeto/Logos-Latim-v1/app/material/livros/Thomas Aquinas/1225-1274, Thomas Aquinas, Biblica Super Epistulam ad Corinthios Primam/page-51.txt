Circa primum duo facit.
Primo praemittit quoddam documentum, ex quo sumitur ratio subsequentis monitionis; secundo ponit
monitionem, ibi omnis autem vir orans, etc..
Circa primum ponit triplicem comparationem, quarum prima est Dei ad hominem, dicens: dixi quod praecepta
mea tenetis per contrarium; sed ut appareat vos irrationabiliter agere, volo vos scire, tamquam rem necessariam,
secundum illud is. V, 13: captivus ductus est populus meus, quia non habuit scientiam, quod omnis viri caput
Christus est, quod quidem dicitur secundum similitudinem capitis naturalis, in quo quatuor considerantur.
Primo quidem perfectio, quia cum caetera membra unum solum sensum habeant, scilicet tactum, in capite vigent
omnes sensus; et similiter in aliis viris inveniuntur singulae gratiae, secundum illud quod dicitur infra XII, 8: alii
datur per spiritum sermo sapientiae, alii sermo scientiae, etc.; sed in homine Christo est plenitudo omnium
gratiarum.
Non enim ad mensuram dat ei Deus spiritum, ut dicitur Io. III, 34.
Secundo in capite invenitur sublimitas, quia ut, scilicet in homine, est superius omnibus membris, ita etiam
Christus supereminet non solum omnibus hominibus, sed et omnibus Angelis, secundum illud ad ephesios I, 20
s.: constituens illum ad dexteram suam in caelestibus, super omnem principatum et potestatem, et infra: et ipsum
dedit caput super omnem ecclesiam.
Tertio in capite invenitur influentia, quia scilicet quodam modo influit caeteris membris sensum et motum, ita a
capite Christo in caetera membra ecclesiae motus et sensus spiritualis derivatur, secundum illud Col. II, 19: non
tenens caput, ex quo totum corpus per nexum et coniunctiones subministratum et constructum crescit in
augmentum Dei.
Quarto in capite invenitur conformitas naturae ad caetera membra, et similiter in Christo ad alios homines,
secundum illud Phil. II, 7: in similitudinem hominum factus et habitu inventus, ut homo.
Secundam comparationem ponit hominis ad hominem, cum dicit caput autem mulieris vir. Quod etiam
secundum praedicta quatuor verificatur. Nam primo quidem vir est perfectior muliere, non solum quantum ad
corpus, quia, ut Philosophus dicit in libro de generatione animalium, foemina est masculus occasionatus, sed
etiam quantum ad animae vigorem, secundum illud Eccle. VII, 29: virum ex mille reperi unum, mulierem ex
omnibus non inveni.
Secundo, quia vir naturaliter supereminet foeminae, secundum illud Eph. V, 22 s.: mulieres viris suis subiectae
sint sicut Domino, quoniam vir caput est mulieris.
Tertio, quia vir influit gubernando mulierem, secundum illud Gen. III, 16: sub viri potestate eris, et ipse
dominabitur tui.
Quarto vir et foemina conformes sunt in natura, secundum illud Gen. II, 18: faciamus ei adiutorium simile sibi.
Tertiam comparationem ponit Dei ad Dominum, cum dicit caput vero Christi, Deus.
Est autem considerandum, quod hoc nomen Christus significat personam praedictam ratione humanae naturae: et
sic hoc nomen Deus non supponit solum personam patris, sed totam trinitatem, a qua in humanitate Christi, sicut
a perfectiori, omnia bona derivantur, et cui humanitas Christi subiicitur.
Alio modo potest intelligi, secundum quod hoc nomen Christus supponit dictam personam ratione divinae
naturae: et sic hoc nomen Deus supponit solum personam patris, quae dicitur caput filii, non quidem secundum
maiorem perfectionem, vel secundum aliquam suppositionem, sed solum originem et secundum conformitatem
naturae, sicut in Ps. II, 7 dicitur: Dominus dixit ad me: filius meus es tu, ego hodie genui te.
Possunt tamen haec mystice accipi, prout in anima est quoddam spirituale coniugium.
Nam sensualitas foeminae comparatur, ratio vero viro, per quem sensualitas regi debet.
Unde et caput eius dicitur. Vel potius ratio inferior, quae inhaeret temporalibus disponendis, mulieri comparatur;
viro autem ratio superior, quae vacat contemplationi aeternorum, quae caput inferioris dicitur: quia secundum
rationes aeternas sunt temporalia disponenda, secundum illud Ex. XXV, 40: inspice et fac secundum exemplar
quod tibi in monte monstratum est. Dicitur autem caput viri Christus, quia sola ratio secundum superiorem sui
partem Deo inhaeret.
|#2 Lectio 2
Praemisso documento subiungit admonitionem, cuius ratio sumitur ex documento praedicto.
Et circa hoc duo facit.
Primo ponit admonitionem ex parte viri; secundo ex parte mulieris, ibi omnis autem mulier, etc..
Dicit ergo primo: dictum est quod caput mulieris est vir, omnis autem vir orans aut prophetans velato capite,
deturpat caput suum. Circa quod considerandum est, quod quilibet homo iudici assistens, suam conditionem vel
dignitatem debet profiteri, et praecipue assistens Deo, qui est omnium iudex; et ideo, qui Deo assistunt,
ordinatissime et convenientissime se gerere debent, secundum illud Eccle. IV, 17: custodi pedem tuum
ingrediens domum Dei.
Dupliciter autem homo Deo assistit. Uno modo humana in Deum referens, quod quidem fit orando, secundum
illud Eccli. XXXIX, 6 s.: in conspectu altissimi deprecabitur, aperiet os suum in oratione, et pro delictis suis
deprecabitur. Alio modo divina ad homines deferens, quod quidem fit prophetando, secundum illud Ioel. II, 28:
51

