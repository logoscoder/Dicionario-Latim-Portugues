Deinde cum dicit sed in idipsum, etc., ponit comparationem membrorum ad invicem quantum ad mutuam
sollicitudinem.
Et, primo, proponit eam, dicens: non solum praedicta membra operantur ad invicem, sed etiam per se invicem
sunt sollicita in idipsum, id est in unitatem corporis conservandi.
Et hoc quidem manifeste in corpore naturali apparet. Nam quodlibet membrum naturalem quamdam
inclinationem habet ad iuvamentum aliorum membrorum. Unde et naturaliter homo opponit manum ad
protegendum alia membra ab ictibus. Et similiter alii fideles, qui sunt membra corporis mystici, pro se invicem
sollicitudinem gerunt, secundum illud Eccli. XVII, 12: unicuique mandavit Deus de proximo suo, et, Gal. VI, 2:
alter alterius onera portate.
Secundo, specificat hanc sollicitudinem; et primo in malis, in quibus magis est manifestum. Unde dicit et si quid,
scilicet mali, patitur unum membrum, compatiuntur omnia membra. Quod quidem manifestum est in corpore
naturali. Nam uno membro languente, totum corpus quasi languescit, et ad locum languoris confluunt spiritus et
humores quasi ad subveniendum. Et similiter debet esse in fidelibus Christi, ut unus, malo alterius compatiatur,
secundum illud iob XXX, 25: flebam quondam super eo qui afflictus erat, et anima mea compatiebatur.
Secundo in bonis, unde subdit sive gloriatur, id est, quocumque modo vigoratur, unum membrum, congaudent
omnia membra.
Quod etiam manifestum est in corpore naturali, in quo vigor unius membri in iuvamentum cedit aliis membris.
Sic debet etiam esse in membris ecclesiae, ut unusquisque bonis alterius congaudeat. Phil. II, 17: gaudeo et
congratulor omnibus vobis.
Rom. XII, 15: gaudere cum gaudentibus, et flere cum flentibus.
Deinde cum dicit vos autem estis, etc., adaptat similitudinem ad propositum.
Et, primo, quantum ad corporis unitatem, dicens vos autem, scilicet qui estis in unitate fidei congregati, estis
corpus Christi, secundum illud Eph. I, 22 s.: ipsum dedit caput super omnem ecclesiam, quae est corpus eius.
Secundo quantum ad membrorum distinctionem, cum subdit et estis membra de membro. Quod potest intelligi
tripliciter.
Uno modo sic: estis membra dependentia de Christo membro, quod quidem dicitur membrum secundum
humanitatem secundum quam, praecipue, dicitur ecclesiae caput. Nam secundum divinitatem non habet rationem
membri aut partis, cum sit commune bonum totius universi. Alio modo sic: vos estis membra dependentia de
membro, inquantum per me Christo acquisiti estis, secundum illud, supra IV, 15: in Christo Iesu per evangelium
ego vos genui. Tertio modo posset exponi ut designaretur distinctio et series membrorum, ut sit sensus: vos estis
membra de membro, id est ita distinguimini et ordinamini ad invicem, sicut unum membrum ad aliud.
Deinde cum dicit et quosdam quidem, etc., prosequitur de distinctione ministrationum.
Circa quod tria facit.
Primo assignat ordinem ministrationum; secundo manifestat earum distinctionem, ibi numquid apostoli omnes,
etc.; tertio ordinat eorum affectionem circa diversas administrationes et gratias, ibi aemulamini autem, etc..
Circa primum duo facit.
Primo ponit maiores seu principales administrationes; secundo ministrationes secundarias, ibi opitulationes, etc..
Maiores autem ministri in ecclesia sunt apostoli ad quorum officium tria pertinent, quorum primum est auctoritas
gubernandi fidelem populum, quae proprie pertinet ad officium apostolatus; secundo facultas docendi; tertio
potestas miracula faciendi ad confirmationem doctrinae. Et de his tribus habetur Lc. IX, 1 s., ubi dicitur:
convocatis Iesus duodecim apostolis, dedit illis virtutem et potestatem super omnia Daemonia, et ut languores
curarent, et misit illos praedicare regnum Dei.
In omnibus autem potestatibus seu virtutibus ordinatis, illud quod est principale reservatur supremae potestati;
alia vero etiam inferioribus communicantur. Potestas autem faciendi miracula, ordinatur ad doctrinam sicut ad
fidem, secundum illud Marc. Cap. Ult.: sermonem confirmante sequentibus signis. Doctrina autem ordinatur ad
gubernationem populi sicut ad finem, secundum illud Ier. III, 15: dabo vobis pastores secundum cor meum, et
pascent vos in scientia et doctrina. Et ideo primus gradus inter ecclesiastica ministeria est apostolorum, quibus
specialiter competit ecclesiae regimen.
Et propter hoc dicit et Deus posuit, id est ordinate collocavit, in ecclesia, quosdam, scilicet in determinatis
ministeriis, secundum illud Io. XV, 16: posui vos, ut eatis.
Primum quidem apostolos, quorum regimini commisit ecclesiam, secundum illud Lc. XXII, 29: ego dispono
vobis, sicut disposuit mihi pater meus regnum. Unde et Apoc. XXI, 19 s. Super duodecim fundamenta civitatis
describuntur duodecim apostolorum nomina.
Propter quod et ipsi inter caeteros fideles primatum in spiritualibus gratiis obtinuerunt, secundum illud Rom.
VIII, 23: nos ipsi primitias spiritus habentes.
Et quamvis ad apostolos praecipue pertineat doctrinae officium, quibus dictum est Matth. Cap. Ult.: euntes
docete omnes gentes, tamen alii in communionem huius officii assumuntur, quorum quidam per seipsos
revelationes a Deo accipiunt, qui dicuntur prophetae; quidam vero de his, quae sunt aliis revelata, populum
instruunt, qui dicuntur doctores, unde subdit secundo prophetas, qui etiam in novo testamento fuerunt.

76

