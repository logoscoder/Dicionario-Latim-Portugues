Potest etiam intelligi, ut spiritus eius, scilicet ecclesiae, id est spiritus sanctus ecclesiae salvus sit fidelibus in
diem iudicii, ne scilicet perdant eum per contagium peccatoris, quia, ut dicitur Sap. I, 5. Spiritus sanctus
disciplinae effugiet fictum, etc..
|#2 Lectio 2
Supra apostolus memoravit duplicem culpam, scilicet Corinthii fornicatoris, et aliorum qui eius peccatum
tolerabant, hic utramque culpam redarguit.
Primo culpam tolerantium eius peccatum; secundo culpam fornicatoris, ibi corpus autem non fornicationi, etc..
Circa primum duo facit.
Primo redarguit in Corinthiis negligentiam iudicii; secundo redarguit in eis quaedam alia vitia circa iudicium, VI
cap. Audet aliquis, etc..
Circa primum duo facit.
Primo redarguit eos qui fornicatorem a se non separaverunt; secundo reprobat falsum intellectum quem ex verbis
suis conceperant, ibi scripsi vobis in epistola, etc..
Circa primum duo facit.
Primo reprehendit quod fecerant; secundo ostendit quid faciendum sit, ibi expurgate vetus fermentum, etc..
Circa primum duo facit. Primo reprehendit culpam praeteritam quantum ad suam radicem. Dixerat enim supra
quod ex inflatione sequitur in eis incompassio, et ex incompassione correctionis negligentia.
Arguit ergo primo Corinthiorum elationem, dicens non est bona gloriatio vestra, qua scilicet defectibus aliorum
gloriamini, quasi vos sitis innocentes.
Debet enim unusquisque in Domino gloriari de bonis sibi divinitus datis, non de aliis, secundum illud Gal. VI, 4:
opus autem suum unusquisque probet, et sic in semetipso gloriam habebit, et non in alio. Praecipue autem
malum est de malis aliorum gloriari.
Dicitur enim in Ps. LI, 3: quid gloriaris in malitia? secundo assignat rationem eius quod dixerat, dicens an
nescitis quod modicum fermentum totam massam corrumpit? quasi dicat: hoc ignorare non potestis.
Est autem sciendum quod in fermento duo possunt considerari. Primo sapor quem tribuit pani, et secundum hoc
per fermentum significatur sapientia Dei, per quam omnia quae sunt hominis sapida redduntur, et secundum hoc
dicitur Matth. XIII, 33: simile est regnum caelorum fermento, quod acceptum mulier abscondit in farinae satis
tribus, donec fermentatum est totum.
Secundo, in fermento potest considerari corruptio, et secundum hoc per fermentum potest intelligi uno modo
peccatum, quia scilicet per unum hominis peccatum omnia opera eius corrupta redduntur, puta per peccatum
simulationis, quod comparatur fermento.
Lc. XII, 1: attendite a fermento Pharisaeorum, quod est hypocrisis. Alio modo per fermentum potest intelligi
homo peccator, et ad hoc inducitur haec similitudo.
Sicut enim per modicum fermentum tota massa pastae corrumpitur, ita per unum peccatorem tota societas
inquinatur.
Unde Eccli. XI, 34: ab una scintilla augetur ignis, et ab uno doloso augetur sanguis. Et hoc quidem contingit,
dum per peccatum unius alii provocantur aliqualiter ad peccandum.
Vel etiam dum peccanti consentiunt, saltem non corrigendo, dum possunt corrigere, secundum illud Rom. I, 32:
digni sunt morte, non solum qui faciunt ea, sed etiam qui consentiunt facientibus. Et ideo Corinthiis non erat
gloriandum de peccato unius, sed magis cavendum, ne peccato unius omnes inquinarentur ex eius consortio,
secundum illud Cant. II, 2: sicut lilium inter spinas, sic amica mea inter filias, ubi dicit Glossa: non fuit bonus,
qui malos tolerare non potuit.
Deinde, cum dicit expurgate vetus fermentum, ostendit quid de caetero sit faciendum. Et primo ponit
documentum; secundo rationem assignat, ibi Pascha nostrum, etc..
Dicit ergo primo quia modicum fermentum totam massam corrumpit, ideo expurgate vetus fermentum, id est,
expurgate vos, abiiciendo a vobis vetus fermentum, id est fornicarium, qui peccando rediit in vetustatem
corruptionis antiquae, secundum illud baruch III, 11: inveterasti in terra aliena, coinquinatus es cum mortuis.
Quod quidem dicit, quia per separationem unius peccatoris tota societas expurgatur. Unde et, egresso Iuda,
Dominus dixit Io. XIII, 31: nunc clarificatus est filius hominis.
Potest etiam per vetus fermentum intelligi antiquus error, secundum illud Is. XXVI, 3: vetus error abiit, vel etiam
corruptio originalis peccati, secundum illud Rom. VI, 6: vetus homo noster simul crucifixus est, vel etiam
quodcumque peccatum actuale, secundum illud Col. III, 9: expoliantes vos veterem hominem cum actibus suis:
horum enim admonitione homo expurgatur.
Ponit autem consequenter purgationis effectum, dicens ut sitis nova conspersio.
Dicitur autem conspersio commixtio aquae et farinae novae, antequam admisceatur fermentum. Remoto ergo
fermento a fidelibus, id est peccatore, vel peccato, remanent sicut nova conspersio, id est, in puritate suae
novitatis, secundum illud Ps. Cii, 5: renovabitur ut aquilae iuventus tua; Eph. IV, 23: renovamini spiritu mentis
vestrae.

36

