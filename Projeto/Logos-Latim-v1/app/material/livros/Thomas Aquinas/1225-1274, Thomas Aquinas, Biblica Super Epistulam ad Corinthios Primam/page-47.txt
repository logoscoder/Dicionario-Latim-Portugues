in parte superetur; quod quidem fit dum actus generationis ratione ordinatur, et non totaliter homo
concupiscentia ducitur, sed magis concupiscentia subditur rationi.
Habet autem hoc ratio naturalis, quod homo utatur generationis actu, secundum quod convenit generationi et
educationi filiorum. Hoc autem in brutis animalibus invenitur, quod in quibuscumque speciebus animalium sola
foemina non sufficit ad educationem prolis, masculus simul nutrit prolem cum foemina; et ad hoc exigitur, quod
masculus cognoscat propriam prolem. Et ideo in omnibus talibus animalibus, ut patet in columbis, turturibus et
huiusmodi, naturaliter indita est sollicitudo de educatione prolis. Et propter hoc in huiusmodi non sunt vagi et
indifferentes concubitus, ex quibus sequeretur incertitudo prolis; sed masculus determinatus determinatae
foeminae coniungitur, non indifferenter quaelibet cuilibet, sicut accidit in canibus et aliis huiusmodi animalibus,
in quibus sola foemina nutrit prolem.
Maxime autem in specie humana masculus requiritur ad prolis educationem, quae non solum attenditur
secundum corporis nutrimentum, sed magis secundum nutrimentum animae, secundum illud Hebr. XII, 9: patres
quidem carnis nostrae habuimus eruditores et reverebamur eos; et ideo ratio naturalis dictat quod in specie
humana non sint vagi et incerti concubitus, quales sunt concubitus fornicarii, sed sint determinati viri ad
determinatam foeminam, quae quidem determinatio fit per legem matrimonii.
Sic igitur triplex bonum habet matrimonium, primum quidem quod est in officium naturae, prout scilicet
ordinatur ad generationem et educationem prolis, et hoc bonum est bonum prolis.
Secundum bonum habet prout est in remedium concupiscentiae, quae scilicet coarctatur ad determinatam
personam, et hoc bonum dicitur fides, quam scilicet vir servat uxori suae, non accedens ad aliam, et similiter
uxor viro.
Tertium bonum habet, prout in fide contrahitur Christi, quod quidem bonum dicitur sacramentum, inquantum
significat coniunctionem Christi et ecclesiae, secundum illud Eph. V, 32: sacramentum hoc magnum est, ego
autem dico in Christo, et ecclesia.
Hoc est ergo quod dicit: dictum est quod bonum est homini mulierem non tangere, sed quia ad hoc bonum non
sunt omnes homines idonei, unusquisque vir, propter fornicationem, scilicet vitandam, suam uxorem habeat, id
est, sibi determinatam, ut tollantur vagi et incerti concubitus, quod pertinet ad fornicationem. Unde et Prov. V,
18: laetare cum muliere adolescentiae tuae, et postea subditur: quare seduceris, fili mi, ab aliena? deinde cum
dicit uxori vir debitum reddat, etc., agit de usu matrimonii contracti. Et primo agit de debito reddendo; secundo
de debiti intermissione, ibi nolite fraudare, etc..
Circa primum duo facit.
Primo proponit quod intendit, dicens: dictum est quod vir habeat uxorem, et uxor virum; habendi autem haec est
ratio, ut vir reddat debitum uxori, scilicet de suo corpore per carnalem commixtionem, similiter autem et uxor
viro, quia quantum ad hoc ad paria iudicantur. Unde mulier non est formata de pedibus viri tamquam ancilla, nec
de capite tamquam domina, sed de latere tamquam socia, ut legitur Gen. II, 21. Unde et mutuo debent sibi
debitum reddere, secundum illud Rom. XIII, 7: reddite omnibus debita.
Secundo assignat debiti rationem, dicens mulier non habet potestatem sui corporis, scilicet ad actum
generationis, ut scilicet possit proprio arbitrio vel continere, scilicet vel alteri se tradere; sed vir, scilicet habet
potestatem sui corporis, quantum scilicet ad usum carnalis copulae, et ideo uxor debet viro proprii corporis
officium offerre.
Similiter autem et vir sui corporis potestatem non habet, sed mulier, etc.. Unde et ipse debet sui corporis
officium offerre uxori, legitimo impedimento cessante. Unde et gen. II, 24 dicitur: adhaerebit uxori suae, et erunt
duo in carne una.
Deinde cum dicit nolite fraudare invicem, etc., agit de intermissione debiti reddendi. Et primo ostendit qualiter
intermitti debeat actus coniugalis.
Circa quod docet unum esse cavendum, ne scilicet hoc per fraudem fiat, dicens nolite fraudare invicem, ut
scilicet velit vir continere, invita uxore, aut etiam e converso.
Quod apostolus fraudem nominat, quia unus subtrahit alteri quod ei debetur, quod ad fraudem pertinet, non
minus in actu matrimonii, quam in aliis rebus. Unde et prov. XII, 27 dicitur: non inveniet fraudulentus lucrum,
quia scilicet ille, qui tali fraude continentiam Deo offert, non lucratur meritum vitae aeternae. Sicut enim dicit
Augustinus non vult Deus tale lucrum tali damno compensari, ut dum unus coniugum continet, altero invito, ille
incidat in damnabiles corruptelas.
Tria autem docet observanda in tali intermissione: quorum primum est ut fiat ex communi consensu. Unde dicit
nisi forte ex consensu. Unde dicitur Eccli. XXV, 1 s.: in tribus beneplacitum est spiritui meo, quae sunt probata
coram Deo et hominibus: concordia fratrum, et amor proximorum, vir et mulier bene sibi consentientes.
Secundum est, ut sit ad certum tempus. Unde subdit nisi forte ad tempus, secundum illud eccle. III, 5: tempus
amplexandi, et tempus longe fieri ab amplexibus. Tertium est, ut hoc fiat propter debitum finem, scilicet causa
spiritualium actuum, ad quos continentia reddit magis aptos. Unde subdit ut vacetis orationi, secundum illud
Ioel. II, 14: sacrificium et libamen Domino Deo nostro, et postea subdit: egrediatur sponsus de cubili suo, et
sponsa de thalamo suo.

47

