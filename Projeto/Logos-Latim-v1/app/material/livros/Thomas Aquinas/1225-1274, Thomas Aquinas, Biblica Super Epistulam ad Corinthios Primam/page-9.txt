Ubi Scriba? id est peritus in lege, et hoc refertur ad Iudaeos; quasi diceret: non est in coetu fidelium. Io. VII, 48:
numquid ex principibus aliquis credidit in eum? ubi inquisitor huius saeculi? qui scilicet per prudentiam exquirit
quae sit convenientia vitae humanae in rebus huius saeculi; quasi dicat: non invenitur inter fideles, et hoc refertur
ad utrosque, scilicet Iudaeos et gentiles. Baruch III, 23: filii Agar, qui exquisierunt prudentiam quae de terra est.
Videtur autem apostolus hanc interrogationem sumere ab eo, quod dicitur Is. XXXIII, 18: ubi est litteratus? pro
quo ponit sapientem.
Ubi est verba legis ponderans? pro quo ponit Scribam. Ubi est doctor parvulorum? pro quo ponit inquisitorem
huius saeculi, quia parvuli maxime solent instrui de his, quae pertinent ad disciplinam moralis vitae.
Deinde cum dicit nonne stultam fecit, etc., infert conclusionem sub interrogatione, quasi dicat: cum illi qui
sapientes mundi reputantur a via salutis defecerint, nonne Deus sapientiam huius mundi fecit stultam? id est,
demonstravit esse stultam, dum illi qui hac sapientia pollebant tam stulti inventi sunt ut viam salutis non
acciperent.
Ier. X, 14 et LI, 17: stultus factus est omnis homo a scientia sua. Is. XLVII, 10: sapientia tua et scientia tua haec
decepit te.
Potest autem et aliter intelligi quod dictum est, ac si diceret: perdam sapientiam sapientium et prudentiam
prudentium reprobabo, id est eligam eam in primis meis praedicatoribus, secundum illud Prov. XXX, 1: visio
quam locutus est vir cum quo est Deus; et infra: stultissimus sum virorum, et sapientia hominum non est mecum.
Ubi sapiens? quasi dicat: inter praedicatores fidei non invenitur. Matth. XI, 25: abscondisti haec a sapientibus et
prudentibus, et revelasti ea parvulis. Nonne Deus stultam fecit, id est demonstravit, sapientiam huius mundi?
faciendo quod ipsis impossibile reputabatur, scilicet dictum esse hominem mortuum resurgere, et alia huiusmodi.
Deinde cum dicit nam quia in Dei sapientia, etc., assignat rationem quare per praedicationis stultitiam salventur
fideles.
Et hoc est quod dictum est, quod verbum crucis pereuntibus quidem stultitia est, virtus vero salvationis
credentibus; nam placuit Deo per stultitiam praedicationis, id est per praedicationem, quam humana sapientia
stultam reputat, salvos facere credentes; et hoc ideo, quia mundus, id est mundani, non cognoverunt Deum per
sapientiam ex rebus mundi acceptam, et hoc in Dei sapientia.
Divina enim sapientia faciens mundum, sua iudicia in rebus mundi instruit, secundum illud Eccli. I, 10: effudit
illam super omnia opera sua; ita quod ipsae creaturae, per sapientiam Dei factae, se habent ad Dei sapientiam,
cuius iudicia gerunt, sicut verba hominis ad sapientiam eius quam significant.
Et sicut discipulus pervenit ad cognoscendum Magistri sapientiam per verba quae ab ipso audit, ita homo poterat
ad cognoscendum Dei sapientiam per creaturas ab ipso factas inspiciendo pervenire, secundum illud rom. I, 20:
invisibilia Dei per ea quae facta sunt, intellecta conspiciuntur.
Sed homo propter sui cordis vanitatem a rectitudine divinae cognitionis deviavit. Unde dicitur Io. I, 10: in mundo
erat, et mundus per ipsum factus est, et mundus eum non cognovit. Et ideo Deus per quaedam alia ad sui
cognitionem salutiferam fideles adduxit, quae in ipsis rationibus creaturarum non inveniuntur, propter quod a
mundanis hominibus, qui solas humanarum rerum considerant rationes, reputantur stulta. Et huiusmodi sunt fidei
documenta. Et est simile, sicut si aliquis Magister considerans sensum suum ab auditoribus non accipi, per verba
quae protulit, studet aliis verbis uti, per quae possit manifestare quae habet in corde.
Deinde cum dicit quoniam et Iudaei, etc., manifestat probationem praemissorum, et primo quantum ad id, quod
dixerat: verbum crucis pereuntibus stultitia est.
Secundo quantum ad id quod dixerat: his qui salvi fiunt, virtus Dei est ipsis autem vocatis, etc..
Circa primum duo facit.
Primo ponit pereuntium differens studium et intentionem; secundo ex hoc rationem assignat eius quod dixerat,
ibi nos autem praedicamus Christum.
Pereuntium autem, id est infidelium, quidam erant Iudaei, quidam gentiles. Dicit ergo: dictum est quod verbum
crucis pereuntibus est stultitia, et hoc ideo quoniam Iudaei signa petunt. Erant enim Iudaei consueti divinitus
instrui, secundum illud deut. VIII, 5: erudivit eum et docuit. Quae quidem doctrina cum esset a Deo per multa
mirabilia manifestata, secundum illud Ps. Lxxvii, 12: fecit mirabilia in terra Aegypti, et ideo ab afferentibus
quamcumque doctrinam signa quaerebant, secundum illud matth. XII, 38: Magister, volumus a te signum
aliquod videre. Et in Ps. Lxxiii, 9 dicitur: signa nostra non vidimus.
Sed Graeci sapientiam quaerunt, utpote in studio sapientiae exercitati, sapientiam dico quae per rationes rerum
mundanarum accipitur, de qua dicitur Ier. IX, 23: non glorietur sapiens in sapientia. Per Graecos autem omnes
gentiles dat intelligere qui a Graecis mundanam sapientiam acceperunt. Quaerebant igitur sapientiam, volentes
omnem doctrinam eis propositam secundum regulam humanae sapientiae iudicare.
Deinde concludit quare verbum crucis sit eis stultitia, dicens nos autem praedicamus Christum crucifixum,
secundum illud infra cap. XI, 26: mortem Domini annuntiabitis donec veniat. Iudaeis scandalum, quia scilicet
desiderabant virtutem miracula facientem et videbant infirmitatem crucem patientem; nam, ut dicitur II Cor.Cap.
Ultimo: crucifixus est ex infirmitate.
Gentibus autem stultitiam, quia contra rationem humanae sapientiae videtur quod Deus moriatur et quod homo
iustus et sapiens se voluntarie turpissimae morti exponat.
9

