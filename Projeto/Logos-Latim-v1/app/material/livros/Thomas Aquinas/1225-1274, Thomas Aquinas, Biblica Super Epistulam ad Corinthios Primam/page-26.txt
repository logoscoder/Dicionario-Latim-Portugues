deficiet, et qui operatur illud ibit cum illo, et omne opus electum in fine iustificabitur, et qui operatur illud
honorificabitur in illo.
Quorum primum pertinet ad eum qui superaedificat lignum, foenum et stipulam, quod est opus in igne ardens;
secundum autem pertinet ad eum qui superaedificat aurum, argentum et lapides pretiosos, quod est opus manens
in igne absque detrimento.
|#3 Lectio 3
Supra ostendit apostolus, quae sit merces bene laborantium, hic agit de poena male laborantium sive
destruentium.
Et circa hoc duo facit.
Primo demonstrat poenam; secundo excludit errorem contrarium, ibi nemo vos seducat.
Ostendit autem poenam operantium ad destructionem, prosequens similitudinem aedificii spiritualis, et circa hoc
tria facit.
Primo ostendit dignitatem spiritualis aedificii; secundo determinat poenam destruentium, ibi si quis; tertio
assignat rationem poenae, ibi templum enim Dei, etc..
Dicit ergo primo: dictum est quod ille qui superaedificat, mercedem salutis accipiet, vel sine detrimento vel cum
detrimento; sed ut possitis agnoscere, quae sit poena male in vobis laborantium, oportet vos vestram dignitatem
agnoscere; quam primo ponit, dicens: an vos nescitis quia, vos fideles Christi, estis templum Dei? eph. II, 21 s.:
in quo omnis aedificatio constructa crescit in templum sanctum in Domino, in quo et vos coaedificamini in
habitaculum Dei.
Secundo probat quod fideles sint templum Dei.
Est enim de ratione templi quod sit habitaculum Dei, secundum illud Ps. X, 5: Deus in templo sancto suo. Unde
omne illud in quo Deus habitat, potest dici templum. Habitat autem Deus principaliter in seipso, quia ipse solus
se comprehendit. Unde et ipse Deus templum Dei dicitur Apoc. XXI, 22: Dominus Deus omnipotens templum
illius est.
Habitat etiam Deus in domo sacrata per spiritualem cultum, qui in ea sibi exhibetur; et ideo domus sacrata dicitur
templum, secundum illud Ps. V, 8: adorabo ad templum sanctum tuum, etc.. Habitat etiam Deus in hominibus
per fidem, quae per dilectionem operatur, secundum illud Eph. III, 17: habitare Christum per fidem in cordibus
vestris.
Unde et ad probandum quod fideles sint templum Dei, subiungit quod inhabitantur a Deo, cum dicit et spiritus
Dei habitat in vobis. Et Rom. VIII, 11 dictum est: spiritus, qui suscitavit Iesum Christum habitabit in vobis.
Ez. XXXVI, 27: spiritum meum ponam in medio vestri.
Ex quo patet quod spiritus sanctus est Deus, per cuius inhabitationem fideles dicuntur templum Dei. Sola enim
inhabitatio Dei templum Dei facit, ut dictum est.
Est autem considerandum quod Deus est in omnibus creaturis, in quibus est per essentiam, potentiam et
praesentiam, implens omnia bonitatibus suis, secundum illud Ier. XXIII, 24: caelum et terram ego impleo.
Sed spiritualiter dicitur Deus inhabitare tamquam in familiari domo in sanctis, quorum mens capax est Dei per
cognitionem et amorem, etiam si ipsi in actu non cognoscant et diligant, dummodo habeant per gratiam habitum
fidei et charitatis, sicut patet de pueris baptizatis. Et cognitio sine dilectione non sufficit ad inhabitationem Dei,
secundum illud I Io. IV, 16: qui manet in charitate, in Deo manet, et Deus in eo. Inde est quod multi cognoscunt
Deum, vel per naturalem cognitionem, vel per fidem informem, quos tamen non inhabitat spiritus Dei.
Deinde cum dicit si quis autem templum, etc., subiungit poenam male operantium secundum convenientiam
praedictorum, dicens si quis autem, etc..
Violatur autem templum Dei dupliciter.
Uno modo per falsam doctrinam, quae non superaedificatur fundamento, sed magis subruit fundamentum et
destruit aedificium.
Unde dicitur Ez. XIII, 19 de falsis prophetis: violabant me ac populum meum propter pugillum hordei et
fragmentum panis. Alio modo violat aliquis templum Dei per peccatum mortale, per quod aliquis vel seipsum
corrumpit vel alium, opere vel exemplo. Unde dicitur malac. II, 11: contaminavit Iudas sanctificationem Domini
quam dilexit.
Sic autem dignum est, ut disperdatur ille a Deo per damnationem aeternam qui violat spirituale templum Dei, vel
qualitercumque polluit. Unde dicitur malac. II, 12: disperdet Dominus virum qui fecerit hoc, Magistrum et
discipulum. Et in Ps. XI, 4: disperdet Dominus universa labia dolosa, etc..
Deinde cum dicit templum Dei, etc., assignat rationem eius quod dixerat de sanctitate templi.
Qui enim aliquam rem sacram violat, sacrilegium committit, unde dignum est ut disperdatur.
Templum enim Dei sanctum est quod estis vos, sicut supra dictum est, et in Ps. Lxiv, 5 dicitur: sanctum est
templum tuum, mirabile in aequitate; et alibi domum tuam, Domine, decet sanctitudo.
Et quidem in materiali templo est quaedam sacramentalis sanctitas, prout templum divino cultui dedicatur, sed in
fidelibus Christi est sanctitas gratiae, quam consecuti sunt per baptismum, secundum illud infra IV, 11: abluti
estis, sanctificati estis.
26

