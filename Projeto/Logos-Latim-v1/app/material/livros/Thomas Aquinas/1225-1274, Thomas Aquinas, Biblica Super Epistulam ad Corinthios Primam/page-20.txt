Deinde, cum dicit quid igitur est Apollo? improbat eorum iudicium, quantum ad hoc quod plus ministris
attribuebant quam deberent. Et primo ostendit veritatem; secundo excludit errorem, ibi nemo vos seducat; tertio
infert conclusionem intentam, ibi itaque nemo glorietur in hominibus.
Circa primum duo facit.
Primo ostendit conditionem ministrorum; secundo agit de eorum mercede, ibi unusquisque propriam mercedem.
Circa primum tria facit.
Primo ponit ministrorum conditionem; secundo ponit similitudinem, ibi ego plantavi, Apollo rigavit; tertio
ostendit intentum, ibi itaque neque qui plantat.
Circa conditionem autem ministrorum duo tangit. Primo quod non sunt Domini, sed ministri, dicens: vos de
Paulo et Apollo gloriamini, igitur quaero a vobis: quid est Apollo, et quid Paulus? id est, cuius dignitatis vel
potestatis, ut digne de eis gloriari possitis? et respondet: ministri eius, scilicet Dei sunt. Quasi dicat: quod agunt
in baptismo et in doctrina, non principaliter agunt sicut Domini, sed sicut ministri eius, secundum illud Is. Lxi, 6:
ministri Dei, dicetur vobis.
Posset autem alicui videri magnum esse, ministrum Dei esse, et gloriandum esse in hominibus de ministeriis Dei.
Et vere esset, si sine hominibus non pateret accessus ad Deum, sicut illi qui solent gloriari de ministris regis, sine
quibus non patet aditus ad regem. Sed hoc hic locum non habet, quia fideles Christi per fidem habent accessum
ad Deum, secundum illud Rom. V, 2: per quem accessum habemus ad Deum per fidem et gratiam istam, in qua
stamus, et gloriamur in spe gloriae filiorum Dei. Ideo signanter addit cui credidistis, quasi dicat: per fidem iam
estis coniuncti Deo, non hominibus. Unde supra II, 5 dictum est: ut fides vestra non sit in sapientia hominum,
sed in virtute Dei. Et ideo primo de Deo est vobis gaudendum, quam de hominibus.
Contingit autem quod ministri hominum, vel dominorum, vel artificum primo habeant a seipsis aliquam
dignitatem, vel virtutem, ex qua idonei ad ministerium fiunt, sed hoc non est de ministris Dei. Et ideo, secundo,
ostendit quod tota dignitas et virtus ministrorum est a Deo, dicens et unicuique sicut Deus divisit, quasi dicat: in
tantum aliquis, et unusquisque nostrum habet de virtute ministrandi, inquantum ei Deus dedit, unde nec sic nobis
est gloriandum. II Cor. III, 5 s.: sufficientia nostra a Deo, qui idoneos nos fecit ministros novi testamenti.
Deinde, cum dicit ego plantavi, ponit similitudinem ministrorum ex similitudine agricolarum, ubi duplex
differentia operationum intelligitur. Una, operationis unius ministri ad operationem alterius. Et quantum ad hoc
dicit ego plantavi, id est, in praedicatione ad modum plantantis me habui, quia scilicet primo vobis praedicavi
fidem, Is. LI, 16: posui verba mea in ore tuo, ut plantes caelos; Apollo rigavit, id est, ad modum rigantis se
habuit, qui aquam plantis exhibet ad hoc ut nutriantur et crescant. Et similiter legitur Act. XVIII, 1 s. Quod, cum
Paulus multos Corinthiorum convertisset, supervenit Apollo, qui multum contulit his qui crediderunt, publice
ostendens per Scripturam esse Iesum Christum. Eccli. XXIV, 42 dicitur: rigabo hortum meum plantationum.
Secunda differentia est operationis ministrorum, qui exterius operantur plantando et rigando, ad operationem
Dei, qui interius operatur. Unde subdit sed Deus incrementum dedit, interius scilicet operando.
II Cor. IX, 10: augebit incrementa frugum iustitiae vestrae. Sic etiam in rebus corporalibus plantantes et rigantes
exterius operantur, sed Deus operatur interius per operationem naturae ad incrementa plantarum.
Deinde cum dicit itaque neque qui plantat, neque qui rigat, etc., infert ex praemissis duas conclusiones, quarum
prima infertur secundum comparationem ministrorum ad Deum, dicens: ex quo Paulus plantavit, et Apollo
rigavit, non sunt nisi ministri Dei, et non habent aliquid nisi a Deo, et non operantur nisi exterius, Deo interius
operante. Itaque neque qui plantat est aliquid, scilicet principaliter et magnum de quo sit gloriandum, neque qui
rigat, sed qui incrementum dat, Deus.
Ipse enim per se est aliquid principale et magnum, de quo est gloriandum. Actio enim non attribuitur
instrumento, cui comparatur minister, sed principali agenti. Unde Is. XL, 17 dicitur: omnes gentes quasi non sint,
sic sunt coram eo.
Secundam conclusionem infert pertinentem ad comparationem ministrorum ad invicem, dicens qui plantat
autem, et qui rigat, cum sint ministri Dei, et nihil nisi a Deo habentes, et solum exterius operantes, unum sunt, ex
conditione naturae et ministerii ratione: quare scilicet non potest unus alteri praeferri, nisi secundum donum Dei,
et ita quantum in seipsis est, unum sunt.
Et quia, consequenter, in intentione ministrandi Deo unum sunt per concordiam voluntatis, ideo stultum est de
his qui unum sunt, dissentire. Ps. Cxxxii, 1: ecce quam bonum et quam iucundum habitare fratres in unum. Rom.
XII, 5: multi unum corpus sumus in Christo.
|#2 Lectio 2
Supra apostolus ostendit qualis sit conditio ministrorum, hic agit de remuneratione eorum. Et primo ponit de
mercede bonorum ministrorum; secundo agit de punitione malorum, ibi nescitis quia templum Dei estis, etc..
Circa primum tria facit.
Primo promittit ministris mercedem propriam; secundo assignat rationem, ibi Dei enim sumus; tertio agit de
diversitate mercedis, ibi secundum gratiam Dei.
Dicit ergo primo: dictum est, quod neque qui plantat est aliquid, neque qui rigat, non tamen inutiliter plantat vel
rigat, sed unusquisque suam propriam mercedem accipiet, secundum suum laborem. Quamvis enim qui
20

