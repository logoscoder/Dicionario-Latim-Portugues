Auctoritas autem habetur per aliquod ministerium, puta per apostolatum vel aliquid huiusmodi. Executio autem
pertinet ad operationem.
Primo ergo distinguit gratias, secundo ministeria, tertio operationes.
Quantum ergo ad primum ostendit necessitatem gratiae, quae tamen non totaliter advenit omnibus, nisi Christo,
cui datus est spiritus non ad mensuram, ut dicitur Io. III, 34; sed quantum ad alios sunt divisiones gratiarum, quia
quidam abundant in una, quidam in alia. Sicut enim in corpore naturali caput habet omnes sensus, non autem alia
membra, ita in ecclesia solus Christus habet omnes gratias, quae in aliis membris dividuntur, quod significatur
Gen. II, 12, ubi dicitur quod fluvius, scilicet gratiarum, egrediebatur ad irrigandum Paradisum, qui inde dividitur
in quatuor capita. Et Matth. XXV, 15 dicitur et quod uni dedit quinque talenta, alii duo, alii unum.
Et quamvis dona gratiarum sint diversa, quae a diversis habentur, non tamen procedunt a diversis auctoribus,
sicut ponebant gentiles, qui sapientiam attribuebant Minervae, locutionem mercurio, et sic de aliis. Ad quod
excludendum subdit idem autem spiritus, scilicet sanctus, qui est auctor omnium gratiarum. Eph. IV, 4: unum
corpus, et unus spiritus, et, Sap. VII, 22: est spiritus unus et multiplex: unus in substantia, multiplex in gratiis.
Deinde ponit distinctiones ministrationum, dicens et divisiones ministrationum sunt, id est diversa ministeria et
officia requiruntur ad gubernationem ecclesiae. Praelati enim ecclesiae ministri dicuntur, supra IV, 1: sic nos
existimet homo ut ministros Christi. Pertinet autem ad decorem et perfectionem ecclesiae, ut in ea diversa
ministeria sint, quae significantur per ordines ministrantium, quod mirabatur regina Saba in domo Salomonis, ut
legitur III Reg. X, 5. Omnes tamen uni Domino serviunt. Unde subditur idem autem Dominus. Supra VIII, 6:
nobis unus Dominus Iesus Christus, per quem omnia.
Deinde ponit distinctionem operationum, dicens et divisiones operationum sunt, quibus aliquis in seipso bonum
operatur, sicut per ministrationes ad proximum.
Ps. Ciii, 23: exibit homo ad opus suum, scilicet sibi proprium. Eccli. XXXIII, 11: immutavit, id est distinxit,
vias, id est operationes, eorum, quae tamen omnes procedunt ab uno principio. Unde subdit idem vero Deus, qui
operatur omnia, sicut prima causa creans omnes operationes. Ne tamen aliae causae videantur esse superfluae
subdit in omnibus, quia in causis secundariis prima causa operatur. Isa. XXVI, 12: omnia opera nostra operatus
es in nobis.
Et notandum quod apostolus valde congrue gratias attribuit spiritui qui est amor, quia ex amore procedit quod
aliquid gratis detur ministerii a Domino cui ministratur; operationes Deo sicut primae causae moventi.
Et quod dicit spiritus, potest referri ad personam spiritus sancti; quod dicit Dominus, ad personam filii; quod
dicit Deus, ad personam patris. Vel haec tria possunt attribui spiritui sancto, qui est Dominus Deus.
|#2 Lectio 2
Posita in generali distinctione gratiarum et ministrationum, et operationum, hic manifestat ea quae dixerat in
speciali. Et primo quantum ad divisionem gratiarum; secundo quantum ad divisionem ministrationum, ibi et
quosdam quidem posuit Deus, etc..
Circa primum duo facit.
Primo ponit distinctionem gratiarum in speciali; secundo adhibet similitudinem, ibi sicut enim corpus, etc..
Circa primum tria facit.
Primo ponit conditionem gratiarum gratis datarum; secundo ponit earum distinctionem, ibi alii quidem datur,
etc.; tertio describit earum actionem, ibi haec autem omnia, etc..
Dicit ergo primo: dictum est, quod sunt divisiones gratiarum, unicuique autem datur: in quo designatur earum
subiectum.
Sicut enim nullum membrum est in corpore quod non participet aliquo modo sensum vel motum a capite, ita
nullus est in ecclesia qui non aliquid de gratiis spiritus sancti participet, secundum illud Matth. XXV, 15: dedit
unicuique secundum propriam virtutem et, Eph. IV, 7: unicuique nostrum data est gratia.
Manifestatio spiritus, in quo designatur officium gratiae gratis datae. Pertinet autem ad gratiam gratum
facientem, quod per eam spiritus sanctus inhabitet, quod quidem non pertinet ad gratiam gratis datam, sed solum
ut per eam spiritus sanctus manifestetur, sicut interior motus cordis per vocem. Unde Io. III, 8 dicitur: vocem
eius audis, et in Ps. Xcvii, 2 dicitur: notum fecit Dominus salutare suum.
Manifestatur autem, per huiusmodi gratias, spiritus sanctus dupliciter. Uno modo ut inhabitans ecclesiam et
docens et sanctificans eam, puta cum aliquis peccator, quem non inhabitat spiritus sanctus, faciat miracula ad
ostendendum, quod fides ecclesiae quam ipse praedicat, sit vera. Unde dicitur Hebr. II, 4: contestante Deo signis
et prodigiis, et variis spiritus sancti distributionibus.
Alio modo manifestatur per huiusmodi gratias spiritus sanctus, ut inhabitans eum cui tales gratiae conceduntur.
Unde dicitur Act. VI, 8, quod stephanus plenus gratia faciebat prodigia et signa multa, quem spiritu sancto
plenum elegerunt; sic autem non conceduntur huiusmodi gratiae nisi sanctis.
Et ne huiusmodi manifestatio vana videatur, subdit ad utilitatem, scilicet communem. In quo designatur finis
harum, et hoc vel dum probatur vera doctrina ecclesiae; et sic fideles confirmantur et infideles convertuntur; vel
dum sanctitas alicuius proponitur aliis in exemplum. Unde et infra XIV, 12: ad aedificationem ecclesiae quaerite
ut abundetis, et supra X, 33: non quaerens quod mihi utile est, sed quod multis, ut salvi fiant.
71

