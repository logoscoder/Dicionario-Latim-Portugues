interdum peccant illi qui indigne sumunt hoc sacramentum. Non ergo per hoc intelligitur quod peccatum indigne
sumentium hoc sacramentum, comparetur peccato occidentium Christum secundum aequalitatem sed secundum
similitudinem speciei: quia utrumque est circa eumdem Christum.
Tertio modo exponitur reus erit corporis et sanguinis Domini, id est corpus et sanguis Domini facient eum reum.
Ita enim bonum male sumptum nocet, sicut prodest malum quo quis bene utitur, sicut stimulus Satanae Paulo.
Per haec autem verba excluditur error quorumdam dicentium, quod quam statim hoc sacramentum tangitur a
labiis peccatoris, desinit sub eo esse corpus Christi. Contra quod est quod apostolus dicit: quicumque
manducaverit panem hunc, vel biberit calicem Domini indigne. Secundum enim praedictam opinionem nullus
indignus manducaret vel biberet.
Contrariatur autem praedicta opinio veritati huiusmodi sacramenti, secundum quam tamdiu corpus et sanguis
Christi manent in sacramento, quamdiu remanent species, in quocumque loco existant.
Deinde cum dicit probet autem, etc., adhibet remedium contra praedictum periculum. Et primo ponit remedium;
secundo assignat rationem, ibi qui enim manducat, etc.; tertio rationem manifestat per signum, ibi ideo inter vos,
etc..
Dicit ergo primo: quia tantum reatum incurrit qui indigne sumit hoc sacramentum, ideo necesse est ut primo
homo seipsum probet, id est, diligenter examinet suam conscientiam, ne sit in eo voluntas peccandi mortaliter,
vel aliquod peccatum praeteritum, de quo non sufficienter poenituerit.
Et sic, post diligentem examinationem securus, de pane illo edat, et de calice bibat, quia digne sumentibus non
est venenum, sed medicina. Gal. Cap. Ult.: opus autem suum probet unusquisque. II Cor. XIII, 5: si estis in fide
Christi, vos probate.
Deinde cum dicit quicumque enim manducaverit, etc., assignat rationem praedicti remedii, dicens: ideo probatio
praeexigitur, qui enim indigne manducat et bibit, iudicium, id est condemnationem, sibi manducat et bibit, sicut
dicitur Io. V, 29: resurget qui male egerunt in resurrectionem iudicii.
Non diiudicans corpus Domini, id est ex eo quod non discernit corpus Domini ab aliis, indifferenter ipsum
assumens, sicut alios cibos. Lev. XXII, 3: omnis homo qui accesserit ad ea quae consecrata sunt, in quo est
immunditia, peribit coram Domino.
Sed contra videtur esse quod dicitur Io. VI, 58: qui manducat me, vivit propter me.
Sed dicendum est, quod duplex est modus manducandi hoc sacramentum, scilicet spiritualis et sacramentalis.
Quidam ergo manducant sacramentaliter et spiritualiter, qui scilicet ita sumunt hoc sacramentum, quod etiam
rem sacramenti participant, scilicet charitatem, per quam est ecclesiastica unitas. Et de talibus intelligitur verbum
Domini inductum: qui manducat me, vivit propter me.
Quidam vero manducant sacramentaliter tantum, qui scilicet ita hoc sacramentum percipiunt, quod rem
sacramenti, id est, charitatem non habent, et de talibus intelligitur quod hic dicitur: qui manducat et bibit indigne,
iudicium sibi manducat et bibit.
Est autem praeter duos modos quibus sumitur sacramentum hoc, tertius modus sumendi, quo manducatur per
accidens, dum scilicet sumitur non ut sacramentum, quod quidem contingit tripliciter. Uno modo sicut quando
aliquis fidelis sumit hostiam consecratam, quam non credit esse consecratam; talis enim habet habitum utendi
hoc sacramento, sed non utitur eo actu, ut sacramento.
Alio modo sicut quando hostiam consecratam sumit aliquis infidelis, qui nullam fidem habet huius sacramenti;
talis enim non habet habitum utendi hoc sacramento, sed solum potentiam. Tertio modo sicut quando hostiam
sacratam comedit mus vel quodlibet animal brutum, quod etiam non habet potentiam utendi hoc sacramento.
Ex hoc igitur quod spiritualiter sumentes hoc sacramentum acquirunt vitam, alliciuntur quidam ad hoc quod
frequenter hoc sacramentum assumant. Ex hoc autem quod indigne sumentes acquirunt sibi iudicium, plures
deterrentur, ut rarius sumant: et utrumque commendandum videtur.
Legimus enim Lc. XIX, 6, quod zachaeus recepit Christum gaudens in domum suam, in quo eius charitas
commendatur. Legitur etiam eodem, VII, 6, quod centurio dixit Christo: non sum dignus ut intres sub tectum
meum. In quo commendatur honor et reverentia eius ad Christum.
Quia tamen amor praefertur timori, per se loquendo, commendabilius esse videtur quod aliquis frequentius
sumat, quam quod rarius. Quia tamen quod est in se eligibilius, potest esse minus eligibile quantum ad hunc vel
illum: considerare quilibet in seipso debet, quem effectum in se habeat frequens susceptio huius sacramenti. Nam
si aliquis sentiat se proficere in fervore dilectionis ad Christum et in fortitudine resistendi peccatis, quae
plurimum consequuntur homines, debet frequenter sumere. Si vero ex frequenti sumptione sentiat aliquis in se
minus reverentiam huius sacramenti, monendus est ut rarius sumat.
Unde et in libro de ecclesiasticis dogmatibus dicitur: quotidie eucharistiam sumere, nec laudo nec vitupero.
Deinde cum dicit ideo inter vos, etc., manifestat praedictam rationem per signum.
Et primo ponit signum; secundo assignat causam illius signi, ibi quod si nosmetipsos, etc..
Circa primum considerandum est, quod, sicut Augustinus dicit in I de civit.
Dei, cap. VIII: si omne peccatum nunc manifeste Deus plecteret poena, nihil ultimo iudicio reservari putaretur.
Rursus, si nullum peccatum nunc puniret, nulla esse divina providentia crederetur. In signum ergo futuri iudicii
Deus etiam in hoc mundo pro peccato quosdam temporaliter punit, quod maxime observatum videtur in principio
67

