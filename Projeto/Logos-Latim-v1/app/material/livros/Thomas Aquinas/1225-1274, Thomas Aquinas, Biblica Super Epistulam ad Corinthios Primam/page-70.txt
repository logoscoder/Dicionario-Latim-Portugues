Poterit ergo esse per aliquod tempus, quod ille qui caret gratia, a peccato abstinebit quousque occurrat illud,
propter quod Dei praeceptum contemnet, a quo ducitur ad peccandum.
Signanter autem apostolus dicit prout ducebamini.
Deinde cum dicit ideo notum vobis facio, etc., concludit duos effectus gratiae, quorum primus est quod facit
abstinere a peccato; secundus est quod facit operari bonum et hoc ponit ibi et nemo potest, etc..
Dicit ergo primo: ex quo quando sine gratia eratis, prompte ad peccandum currebatis, ideo notum vobis facio,
quod si gratiam habuissetis hoc vobis non contigisset, nemo enim in spiritu Dei, etc., id est, per spiritum Dei,
loquens, dicit: anathema Iesu, etc., id est blasphemiam contra Iesum secundum illud I Io. IV, 3: omnis spiritus
qui solvit Iesum, ex Deo non est.
Notandum quod supra posuit gravissimum peccatum, quod est blasphemia, quod per gratiam declinatur, ut de
aliis minoribus peccatis intelligatur.
Potest autem per hoc quod dicitur anathema Iesu, intelligi quodlibet peccatum mortale.
Anathema enim separationem significat.
Dicitur ab ana, quod est sursum, et thesis, quod est positio, quasi sursum positum, quia olim res, quae ab usu
hominum separabantur, suspendebantur in templis vel in locis publicis. Omne autem peccatum mortale separat a
Iesu, secundum illud Is. LIX, 2: iniquitates vestrae diviserunt inter vos, et Deum vestrum. Quicumque ergo
mortaliter peccat, dicit corde vel ore: anathema, id est, separationem a Iesu. Nemo ergo in spiritu Dei loquens
dicit: anathema Iesu, quia nullus per spiritum Dei peccat mortaliter, quia, ut dicitur Sap. I, 5: spiritus sanctus
disciplinae effugiet fictum.
Sed secundum hoc videtur quod quicumque habet spiritum sanctum, non possit peccare mortaliter; quia etiam
dicitur I Io. III, 9: omnis qui natus est ex Deo peccatum non facit, quoniam semen ipsius in eo manet.
Sed dicendum est quod quantum est ex spiritu Dei, homo non facit peccatum, sed magis a peccato retrahitur.
Potest tamen peccatum facere ex defectu voluntatis humanae, quae spiritui sancto resistit, secundum illud Act.
VII, 51: vos autem semper spiritui sancto restitistis. Non enim per spiritum sanctum inhabitantem tollitur
facultas peccandi a libero arbitrio totaliter in vita praesenti.
Et ideo signanter apostolus non dixit: nemo spiritum Dei habens, sed nemo in spiritu Dei loquens.
Deinde cum dicit et nemo potest, etc., ponit secundum effectum gratiae, scilicet quod sine ea homo non potest
bonum operari. Dicit ergo et nemo potest dicere, quod Iesus est Dominus, nisi in spiritu sancto.
Contra quod videtur esse, quia per spiritum sanctum homo introducitur in regnum caelorum, secundum illud Ps.
Cxlii, 10: spiritus tuus bonus deducet me in terram rectam.
Dominus autem dicit Matth. VII, 21: non omnis qui dicit: Domine, Domine, intrabit in regnum caelorum. Non
omnis ergo qui dicit: Dominum Iesum, dicit hoc in spiritu sancto.
Dicendum est autem quod dicere aliquid in spiritu sancto, potest intelligi dupliciter. Uno modo in spiritu sancto
movente, sed non habito. Movet enim spiritus sanctus corda aliquorum ad loquendum, quos non inhabitat sicut
legitur Io. XI, 49 ss., quod caiphas hoc quod de utilitate mortis Christi praedixerat, a semetipso non dixit, sed per
spiritum prophetiae. Balaam etiam multa vera praedixit motus a spiritu sancto, ut legitur num. XXIII et XXIV,
licet eum non haberet. Secundum hoc ergo intelligendum est quod nullus potest dicere quodcumque verum, nisi
a spiritu sancto motus, qui est spiritus veritatis, de quo dicitur Io. XVI, 13: cum autem venerit ille spiritus
veritatis, docebit vos omnem veritatem. Unde et in Glossa Ambrosius, hoc in loco dicit: omne verum a
quocumque dicatur, a spiritu sancto est. Et specialiter in illis quae sunt fidei, quae per specialem revelationem
spiritus sancti sunt habita, inter quae est quod Iesus sit omnium Dominus, unde Act. II, 36 dicitur: certissime
sciat omnis domus Israel, quia Deus fecit hunc Dominum Iesum quem vos crucifixistis.
Alio modo loquitur aliquis in spiritu sancto movente et habito. Et secundum hoc etiam potest verificari quod hic
dicitur, ita tamen quod dicere accipiatur non solum ore, sed etiam corde et opere. Dicitur enim aliquid corde,
secundum illud Ps. XIII, 1: dixit insipiens in corde suo: non est Deus.
Dicitur etiam aliquid opere, inquantum exteriori opere aliquis suum conceptum manifestat.
Nemo, ergo nisi habendo spiritum sanctum, potest dicere Iesum Dominum, ita scilicet quod non solum hoc ore
confiteatur, sed etiam corde revereatur ipsum ut Dominum et opere obediat ipsi quasi Domino.
Sic igitur ex verbis praemissis tria circa gratiam considerare possumus. Primo quod, sine ea, peccatum homo
vitare non potest, secundum illud Ps. Xciii, 17: nisi quia Dominus adiuvit me, Paulo minus in inferno habitasset
anima mea.
Secundo quod per eam vitatur peccatum, secundum illud I Io. III, 9: qui natus est ex Deo, non peccat.
Tertio quod sine ea non potest homo bonum facere, secundum illud Io. XV, 5: sine me nihil potestis facere.
Deinde cum dicit divisiones vero, etc., incipit distinguere gratis datas, et primo distinguit eas in generali;
secundo manifestat in speciali, ibi unicuique autem datur, etc..
In his autem quae per gratiam spiritus sancti conferuntur, tria oportet considerare.
Primo quidem facultatem hominum ad operandum, secundo auctoritatem, tertio executionem utriusque.
Facultas quidem habetur per donum gratiae, puta per prophetiam vel potestatem faciendi miracula, aut per
aliquid huiusmodi.

70

