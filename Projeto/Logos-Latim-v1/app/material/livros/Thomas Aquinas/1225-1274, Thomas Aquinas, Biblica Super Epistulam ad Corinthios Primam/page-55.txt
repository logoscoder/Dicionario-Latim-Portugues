Unde primo hoc excludit, dicens: licet mulier sit gloria viri, qui est gloria Dei, verumtamen neque vir est in
Domino, id est, a Domino productus, sine muliere, neque mulier sine viro; utrumque enim Deus fecit, secundum
illud Gen. I, 27: masculum et foeminam creavit eos.
Vel aliter: neque vir est sine muliere in Domino, scilicet in gratia Domini nostri Iesu Christi, neque mulier sine
viro, quia uterque per gratiam Dei salvatur, secundum illud Gal. III, 27: quicumque in Christo baptizati estis,
Christum induistis. Et postea subdit: non est masculus, neque foemina, scilicet differens in gratia Christi.
Secundo assignat rationem, dicens: nam sicut in prima rerum institutione mulier est de viro formata, ita et in
subsequentibus generationibus, vir per mulierem productus est, secundum illud iob XIV, 1: homo natus de
muliere.
Nam prima productio hominis fuit sine viro et muliere, quando Deus formavit hominem de limo terrae, ut dicitur
Gen..
Secunda autem fuit de viro sine muliere, quando formavit evam de costa viri, ut ibidem legitur. Tertia autem est
ex viro et muliere, sicut Abel natus est ex Adam et eva, ut legitur Gen. IV, 2. Quarta autem est ex muliere sine
viro, ut Christus ex virgine, secundum illud Gal. IV, 4: misit Deus filium suum factum ex muliere.
Tertio ostendit rationem esse convenientem, dicens omnia autem ex Deo, quia scilicet et hoc ipsum, quod mulier
primo fuit ex viro, et hoc quod postmodum vir est ex muliere, est ex operatione divina. Unde ad Deum pertinent
tam vir, quam mulier. Unde dicitur Rom. XL, 36: ex ipso, et per ipsum, et in ipso sunt omnia.
Deinde cum dicit vos ipsi iudicate, etc., committit iudicium eius quod dixerat auditoribus.
Et circa hoc duo facit.
Primo committit iudicium rationalibus auditoribus; secundo comprimit protervos auditores, ibi si quis autem
videtur, etc..
Circa primum quatuor facit. Primo committit auditoribus iudicium eius quod dixerat, more eius qui confidit se
sufficienter probasse, dicens vos ipsi iudicate, etc.. Pertinet enim ad bonum auditorem iudicare de auditis. Unde
dicitur iob VI, 29: loquentes id quod iustum est iudicate. Et XII, 11: nonne auris verba diiudicat? secundo
proponit sub quaestione id de quo debet esse iudicium, dicens decet mulierem non velatam orare Deum. Hoc
prohibetur I Petr. III, 3, ubi dicitur: quarum sit non exterius capillatura.
Tertio ostendit unde debeant sumere suum iudicium, quia ab ipsa natura, et hoc est quod dicit nec ipsa natura
docet vos. Et vocat hic naturam ipsam inclinationem naturalem, quae est mulieribus ad nutriendum comam, quae
est naturale velamen, non autem viris. Quae quidem inclinatio naturalis esse ostenditur, quia in pluribus
invenitur. Oportet autem ab ipsa natura doceri, quia est Dei opus: sicut in pictura instruitur aliquis artificio
pictoris. Et ideo contra quosdam dicitur Is. XXIV, 5: transgressi sunt leges, mutaverunt ius, dissipaverunt foedus
sempiternum, id est, ius naturale.
Quarto autem a natura sumit rationem; et primo ponit id quod est ex parte viri, dicens quod vir quidem, si
comam nutriat, more mulieris, ignominia est illi, id est, ad ignominiam ei reputatur apud plures homines, quia
per hoc videtur muliebris esse. Et ideo Ez. XLIV, 20 dicitur: sacerdotes comam non nutriant. Nec est instantia de
quibusdam, qui in veteri lege comam nutriebant, quia hoc erat signum, quod tunc erat positum in lectione veteris
testamenti, ut dicitur II Cor. III, 14.
Secundo ponit id quod est ex parte mulieris, dicens mulier et si comam nutriat, gloria est illi, quia videtur ad
ornatum eius pertinere. Unde dicitur Cant. VII, 5: comae capitis eius sicut purpura regis.
Et assignat consequenter rationem, cum dicit quoniam capilli dati sunt ei, scilicet mulieri, pro velamine; et ideo
eadem ratio est de capillis nutriendis, et de velamine artificiali apponendo. Cant. IV, 1: capilli tui sicut grex
caprarum, etc..
Deinde cum dicit si quis autem videtur, etc., comprimit protervos auditores, dicens si quis autem videtur
contentiosus esse, ut scilicet rationibus praedictis non acquiescat, sed confidentia clamoris veritatem impugnet,
quod pertinet ad contentionem, ut Ambrosius dicit, contra id quod dicitur iob VI, 29: respondete, obsecro,
absque contentione; et Prov. XX, 3: honor est ei, qui separat se a contentionibus.
Hoc sufficiat ad comprimendum talem, quod nos Iudaei in Christum credentes talem consuetudinem non
habemus, scilicet quod mulieres orent non velato capite, neque etiam tota ecclesia Dei per gentes diffusa.
Unde si nulla esset ratio, hoc solum deberet sufficere, ne aliquis ageret contra communem ecclesiae
consuetudinem. Dicitur enim in Ps. Lxvii, 7: qui habitare facit unius moris in domo. Unde Augustinus dicit in
epistola ad casulanum quod omnibus, in quibus nihil certi diffinit sacra Scriptura, mos populi Dei, atque instituta
maiorum pro lege habenda sunt.
|#4 Lectio 4
Postquam apostolus redarguit Corinthios de eorum errore in habitu, quia scilicet mulieres ad sacra mysteria
conveniebant capite non velato consequenter arguit eorum errorem de scissuris in conventu, quia scilicet dum
convenirent ad sacra mysteria, contentionibus vacabant. Et primo tangit eorum defectum in generali; secundo in
speciali, ibi primum quidem, etc..
Dicit ergo primo hoc autem, quod dictum est supra quod mulieres velatae sint in ecclesiis, praecipio, ut sic
tripliciter eos induceret ad huiusmodi observantiam.
55

