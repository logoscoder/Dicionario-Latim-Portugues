Deinde, cum dicit ipsis autem vocatis, manifestat quod dixerat: his autem qui salvi fiunt, virtus Dei est. Et primo
manifestat hoc; secundo rationem assignat; ibi quia quod stultum, etc..
Dicit ergo primo: dictum est quod praedicamus Christum crucifixum, Iudaeis scandalum et gentibus stultitiam,
sed praedicamus Christum Dei virtutem et Dei sapientiam ipsis vocatis Iudaeis et Graecis, id est his qui ex
Iudaeis et gentibus ad fidem Christi vocati sunt, qui in cruce Christi recognoscunt Dei virtutem, per quam et
Daemones superantur et peccata remittuntur et homines salvantur. Ps. XX, 14: exaltare, Domine, in virtute tua.
Et hoc dicit contra scandalum Iudaeorum, qui de infirmitate Christi scandalizabantur et recognoscunt in cruce
Dei sapientiam, inquantum per crucem convenientissimo modo humanum genus liberat. Sap. IX, 19: per
sapientiam sanati sunt quicumque placuerunt tibi a principio.
Dicitur autem Dei virtus et Dei sapientia per quamdam appropriationem. Virtus quidem, inquantum per eum
pater omnia operatur, Io. I, 3: omnia per ipsum facta sunt, sapientia vero, inquantum ipsum verbum, quod est
filius, nihil est aliud quam sapientia genita vel concepta. Eccli. XXIV, 5: ego ex ore altissimi prodii primogenita
ante omnem creaturam.
Non autem sic est intelligendum, quod Deus pater sit fortis et sapiens virtute aut sapientia genita, quia, ut
Augustinus probat VI de trinitate, sequeretur, quod pater haberet esse a filio, quia hoc est Deo esse, quod fortem
et sapientem esse.
Deinde cum dicit quia quod stultum est Dei, assignat rationem eius quod dixerat, dicens quomodo id, quod est
infirmum et stultum possit esse virtus vel sapientia Dei, quia quod stultum est Dei sapientius est hominibus,
quasi dicat: iam aliquod divinum videtur esse stultum, non quia deficiat a sapientia, sed quia superexcedit
sapientiam humanam. Homines enim quidam consueverunt stultum reputare quod eorum sensum excedit. Eccli.
III, 25: plurima super sensum hominis ostensa sunt tibi. Et quod infirmum est Dei, fortius est hominibus, quia
scilicet non dicitur aliquid infirmum in Deo per defectum virtutis, sed per excessum humanae virtutis, sicut etiam
dicitur invisibilis, inquantum excedit sensum humanum. Sap. XII, 17: virtutem ostendis tu qui non crederis esse
in virtute consummatus.
Quamvis hoc possit referri ad incarnationis mysterium: quia id quod reputatur stultum et infirmum in Deo ex
parte naturae assumptae, transcendit omnem sapientiam et virtutem.
Ex. XV, 11: quis similis tui in fortibus, Domine?
|#4 Lectio 4
Supra ostendit apostolus quod modus docendi, qui est in sapientia verbi, non convenit doctrinae christianae,
ratione materiae quae est ipsa crux Christi, hic ostendit quod praedictus docendi modus non convenit doctrinae
christianae, ratione doctorum, secundum illud Prov. XXVI, 7: in derisum est in ore stulti parabola; et eccli. XX,
22: ex ore fatui reprobabitur parabola.
Quia igitur primi doctores fidei non fuerunt sapientes sapientia carnali, non erat eis conveniens ut in sapientia
verbi docerent.
Circa hoc ergo duo facit.
Primo ostendit quomodo primi doctores fidei non fuerunt sapientes sapientia carnali et in rebus humanis
defectum patiebantur; secundo ostendit quomodo talis defectus est in eis per Christum suppletus, ibi ex ipso
autem vos estis.
Circa primum tria facit.
Primo excludit a fidei primis doctoribus excellentiam saecularem; secundo astruit eorum subiectionem quantum
ad saeculum, ibi sed quae stulta sunt mundi; tertio rationem assignat, ibi ut non glorietur.
Dicit ergo primo: dictum est quod stultum est Dei, sapientius est hominibus, et hoc considerare potestis in ipsa
vestra conversione.
Videte enim, id est diligenter considerate, vocationem vestram, quomodo scilicet vocati estis: non enim per vos
ipsos accessistis, sed ab eo vocati estis. Rom. VIII, 30: quos praedestinavit, hos et vocavit.
I Petr. II, 9: de tenebris vos vocavit in admirabile lumen suum.
Inducit autem eos ut considerent modum suae vocationis, quantum ad eos per quos vocati sunt, sicut Is. LI, 2
dicitur: attendite ad Abraham patrem vestrum, et ad Saram quae genuit vos.
A quibus vocationis ministris primo excludit sapientiam, cum dicit quia non multi, eorum per quos vocati estis,
sapientes secundum carnem, id est in carnali sapientia et terrena. Iac. III, 15: non est ista sapientia desursum
descendens, sed terrena, animalis, diabolica. Baruch III, 23: filii Agar exquisierunt sapientiam, quae de terra est.
Dicit non multi, quia aliqui pauci erant etiam in sapientia mundana instructi, sicut ipse, et ut barnabas, vel
Moyses in veteri testamento, de quo dicitur Act. VII, 22, quod eruditus erat Moyses in omni sapientia
Aegyptiorum.
Secundo excludit saecularem potentiam, cum dicit non multi potentes, scilicet secundum saeculum. Unde et Io.
VII, 48 dicitur: numquid aliquis ex principibus credidit in eum? et Bar. III, 16 dicitur: ubi sunt principes
gentium? exterminati sunt, et ad inferos descenderunt.

10

