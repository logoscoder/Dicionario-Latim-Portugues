Quia ergo animalis homo caret spiritu sancto, non potest spiritualia examinare, et per consequens nec ea
intelligere.
Deinde, cum dicit spiritualis autem iudicat omnia, etc., assignat rationem quare spiritualibus spiritualia tradantur,
et primo ponit rationem; secundo manifestat causam, ibi quis enim novit.
Assignat autem talem rationem: illi tradenda sunt spiritualia qui potest iudicare, secundum illud iob XII, 11:
auris verba diiudicat; sed spiritualis est huiusmodi, ergo ei spiritualia sunt tradenda. Et hoc est quod dicit
spiritualis autem diiudicat omnia, et ipse a nemine iudicatur.
Ubi primo videndum est quis homo dicatur spiritualis. Est autem notandum quod spiritus nominare consuevimus
substantias incorporeas; quia igitur aliqua pars animae est quae non est alicuius organi corporei actus, scilicet
pars intellectiva comprehendens intellectum et voluntatem, huiusmodi pars animae spiritus hominis dicitur, quae
tamen a spiritu Dei et illuminatur secundum intellectum, et inflammatur secundum affectum et voluntatem.
Dupliciter ergo dicitur homo spiritualis.
Uno modo ex parte intellectus, spiritu Dei illustrante. Et secundum hoc in Glossa dicitur quod homo spiritualis
est, qui, spiritui Dei subiectus, certissime ac fideliter spiritualia cognoscit. Alio modo ex parte voluntatis, spiritu
Dei inflammante: et hoc modo dicitur in Glossa quod spiritualis vita est, qua spiritum Dei habens rectorem
animam regit, id est animales vires. Gal. Cap. Ult.: vos qui spirituales estis, instruite huiusmodi, etc..
Secundo considerandum est quare spiritualis diiudicat omnia, et ipse a nemine iudicatur.
Ubi notandum est quod in omnibus ille qui recte se habet, rectum iudicium habet circa singula. Ille autem qui in
se rectitudinis defectum patitur, deficit etiam in iudicando: vigilans enim recte iudicat et se vigilare et alium
dormire; sed dormiens non habet rectum iudicium de se, nec de vigilante.
Unde non sunt res tales quales videntur dormienti, sed quales videntur vigilanti.
Et eadem ratio est de sano et infirmo circa iudicium saporum, et de debili et forti circa iudicium ponderum, et
virtuoso et vitioso circa agibilia. Unde et Philosophus dicit in V ethicorum quod virtuosus est regula et mensura
omnium humanorum, quia scilicet in rebus humanis talia sunt singularia, qualia virtuosus iudicat ea esse. Et
secundum hunc modum apostolus hic dicit quod spiritualis iudicat omnia, quia scilicet homo habens intellectum
illustratum et affectum ordinatum per spiritum sanctum, de singulis quae pertinent ad salutem, rectum iudicium
habet.
Ille autem qui non est spiritualis habet etiam intellectum obscuratum et affectum inordinatum circa spiritualia
bona, et ideo ab homine non spirituali, spiritualis homo iudicari non potest, sicut nec vigilans a dormiente.
Quantum ergo ad primum horum dicitur Sap. III, 8 quod iudicabunt iusti nationes.
Quantum ad secundum dicitur infra IV, 3: mihi pro minimo est, ut a vobis iudicer, aut ab humano die.
Deinde cum dicit quis enim novit, etc., manifestat rationem inductam. Et primo inducit auctoritatem; secundo
adaptat ad propositum, ibi nos autem, etc..
Est autem considerandum quod ad hoc quod aliquis possit de aliquo homine iudicare, duo requiruntur. Primo ut
iudicans cognoscat ea quae sunt iudicati, quia, ut dicitur I ethic.: unusquisque bene iudicat quae cognoscit, et
horum est optimus iudex. Ex quo patet quod sensum, id est sapientiam Dei omnia iudicantem, nullus possit
diiudicare.
Ideo dicit quis enim novit sensum Domini? quasi dicat: nullus: quia sapientia Dei excedit omnem cupiditatem
hominis. Eccli. I, 3: sapientiam Dei praecedentem omnia quis investigavit? Sap. IX, 17: sensum autem tuum quis
scire poterit, nisi tu dederis sapientiam? secundo requiritur quod iudicans sit superior iudicato. Unde Dominus
habet iudicium de servo, Magister de discipulo. Ex quo etiam patet quod nullus potest sensum Dei iudicare.
Propter quod sequitur aut quis instruxit eum? quasi dicat: nullus. Non enim habet scientiam ab aliquo acceptam,
sed potius fontem omnis scientiae. Iob XXVI, 3: cui dedisti consilium? forsitan ei qui non habet sapientiam?
videntur autem verba haec assumpta ex eo quod dicitur Is. XL, 13: quis adiuvit spiritum Domini, aut quis
consiliarius eius fuit et ostendit illi? cum quo iniit consilium et instruxit eum? deinde adaptat quod dixerat ad
propositum, dicens nos autem, scilicet spirituales viri, sensum Christi habemus, idest, recipimus in nobis
sapientiam Christi ad iudicandum.
Eccli. XVII, 6: creavit illis scientiam spiritus, sensu adimplevit corda illorum.
Lc. Cap. Ult. Dicitur quod aperuit illis sensum, ut intelligerent Scripturas, et ita, quia sensus Christi diiudicari
non potest, conveniens est quod spiritualis, qui sensum Christi habet, a nemine iudicetur.
|+3 Capitulus 3
|#1 Lectio 1
Supra apostolus ostenderat contentionem et divisionem Corinthiorum, qui propter ministros Christi, a quibus
baptizati et docti erant, ad invicem disceptabant; hic incipit eorum iudicium quod habebant de ministris
improbare, ex quo iudicio contentiones in eis procedebant.
Et circa hoc duo facit.

18

