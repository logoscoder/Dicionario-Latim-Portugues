Unde manifestum est quod eisdem verbis quibus nos consecramus, et Christus consecravit.
Et ideo dicendum est quod hoc quod hic dicitur et dixit, non est sumendum consequenter, quasi Christus
acceperit panem, et gratias agens fregerit, et postea dixerit verba quae sequuntur, sed concomitanter, quod dum
accepit per se panem, gratias agens fregit et dixit. Et ideo cum Matth. XXVI, 26 dicatur quod Iesus accepit
panem, et benedixit, ac fregit, apostolus non curavit hic de benedictione facere mentionem, intelligens nihil aliud
esse illam benedictionem, quam hoc quod Dominus dixit hoc est corpus meum.
Deinde cum dicit et dixit, ostendit quid Christus dixerit instituendo hoc sacramentum.
In verbis autem primo quidem iniunxit sacramenti usum; secundo expressit sacramenti veritatem; tertio docuit
mysterium.
Usum quidem sacramenti iniunxit, dicens accipite. Quasi diceret: non ex potestate vel merito humano competit
vobis usus huius sacramenti, sed ex eminenti Dei beneficio. Sap. XVI, 20: Angelorum esca nutrivisti populum
tuum, Domine. Supra IV, 7: quid habes quod non accepisti? et determinat speciem usus, cum dicit et manducate.
Io. VI, 54: nisi manducaveritis carnem filii hominis. Iob XXXI, 31: si non dixerunt viri tabernaculi mei: quis det
de carnibus eius, ut saturemur? sciendum est tamen quod haec verba non sunt de forma consecrationis.
Est enim haec differentia inter haec et alia sacramenta, quia alia sacramenta perficiuntur non quidem in
consecratione materiae, sed in usu materiae consecratae, sicut in ablutione aquae, aut in unctione olei seu
chrismatis.
Et hoc ideo, quia in materiis aliorum sacramentorum non est aliqua natura rationalis, quae sit gratiae
sanctificantis susceptiva; et ideo in forma aliorum sacramentorum fit mentio de usu sacramenti, sicut cum
dicitur: ego te baptizo, vel confirmo te chrismate salutis, etc.. Sed hoc sacramentum perficitur in ipsa
consecratione materiae, in qua continetur ipse Christus, qui est finis totius gratiae sanctificantis.
Et ideo verba quae pertinent ad usum sacramenti, non sunt de substantia formae, sed solum illa quae continent
veritatem et continentiam sacramenti, quae consequenter ponit, subdens hoc est corpus meum.
Circa quae verba tria oportet considerare.
Primo quidem de re significata per haec verba, quod scilicet sit ibi corpus Christi; secundo de veritate huius
locutionis, tertio utrum haec sit conveniens forma huius sacramenti.
Circa primum considerandum est, quod quidam dixerunt corpus Christi non esse in hoc sacramento secundum
veritatem, sed solum sicut in signo, sic exponentes quod hic dicitur hoc est corpus meum, id est, hoc est signum
et figura corporis mei, sicut et supra X, 4 dictum est: petra autem erat Christus, id est, figura Christi.
Sed hoc est haereticum, cum expresse Dominus dicat, Io. VI, 56: caro mea vere est cibus, et sanguis meus vere
est potus.
Unde alii dixerunt quod est ibi vere corpus Christi, sed simul cum substantia panis, quod est impossibile, ut
supra ostensum est.
Unde alii dixerunt quod est ibi solum corpus Christi, substantia panis non remanente, quae annihilatur, vel in
praeiacentem materiam resolvitur. Sed hoc non potest esse, quia, sicut Augustinus dicit in libro LXXXIII
quaest.: Deus non est auctor tendendi in non esse. Secundo quia etiam per hanc positionem tollitur hoc quod
substantia panis convertatur in corpus Christi, et sic cum corpus Christi non incipiat esse in hoc sacramento per
conversionem alterius in ipsum, relinquitur quod incipiat ibi esse per motum localem, quod est impossibile, ut
supra dictum est.
Oportet igitur dicere, quod corpus Christi vere sit in hoc sacramento per conversionem panis in ipsum.
Considerandum tamen quod haec conversio differt ab omnibus conversionibus quae sunt in natura.
Actio enim naturae praesupponit materiam, et ideo eius actio non se extendit, nisi ad immutandum aliquid
secundum formam vel substantialem vel accidentalem. Unde omnis conversio naturalis dicitur esse formalis. Sed
Deus qui facit hanc conversionem, est auctor materiae et formae, et ideo tota substantia panis, materia non
remanente, potest converti in totam substantiam corporis Christi.
Et quia materia est individuationis principium, totum hoc individuum signatum, quod est substantia particularis,
convertitur in aliam substantiam particularem, propter quod dicitur ista conversio substantialis seu
transubstantiatio.
Contingit igitur in hac conversione contrarium eius quod accidit in conversionibus naturalibus, in quibus,
manente subiecto, fit transmutatio interdum circa accidentia. Hic autem, transmutata substantia, manent
accidentia sine subiecto, virtute divina, quae sicut causa prima sustentat ea sine causa materiali, quae est
substantia causata ad hoc quod corpus Christi et sanguis sumatur in specie aliena rationibus supradictis. Et quia
ordine quodam accidentia referuntur ad substantiam, ideo dimensiones sine subiecto remanent, et alia accidentia
remanent in ipsis dimensionibus, sicut in subiecto.
Si autem sub illis dimensionibus nulla substantia remaneat, nisi corpus Christi, dubium potest esse de
fractionibus hostiae consecratae, cum corpus Christi glorificatum sit, et per consequens infrangibile.
Unde non potest huic fractioni substare, sed nec etiam aliud potest fingi quod subsistat, quia sacramentum
veritatis non decet aliqua fictio. Unde nihil sensu percipitur in hoc sacramento, quod non sit ibi secundum
veritatem.

61

