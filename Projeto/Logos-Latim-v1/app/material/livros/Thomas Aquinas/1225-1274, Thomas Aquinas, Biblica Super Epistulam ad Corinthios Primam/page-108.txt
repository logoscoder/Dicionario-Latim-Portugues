Manifestum est enim quod res naturales absque cognitione operantur ad finem determinatum, alioquin non
semper, vel in maiori parte, eumdem finem consequerentur. Manifestum est etiam, quod nulla res cognitione
carens in certum finem tendit, nisi directa ab aliquo cognoscente, sicut sagitta tendit ad certum signum ex
directione sagittantis. Sicut ergo si aliquis videret sagittam directe tendere ad certum signum, quamvis
sagittantem non videretur, cognosceret statim quod dirigeretur a sagittante. Ita cum videamus res naturales
absque cognitione tendere ad certos fines, possumus pro certo cognoscere quod operantur ex voluntate alicuius
dirigentis, quem dicimus Deum. Et sic dicit apostolus quod Deus dat, semini, corpus, id est, ex semine producit
plantam, sicut vult.
Sed rursus, ne aliquis crederet huiusmodi naturales effectus ex sola Dei voluntate provenire, absque operatione et
proportione naturae, subiungit et unicuique seminum proprium corpus, puta ex semine olivae generatur oliva, et
ex semine tritici generatur triticum. Unde et Gen. I, 11: germinet terra herbam virentem et facientem semen iuxta
genus suum.
Sic ergo et in resurrectione erit alia qualitas corporis resurgentis, quae tamen proportionabitur meritis morientis.
|#6 Lectio 6
Hic apostolus ponit exemplum de diversitate qualitatis corporis resurgentis in diversis speciebus. Et primo
comparando caelestia ad terrestria; secundo terrestria ad caelestia, ibi sunt corpora caelestia, etc.; tertio corpora
caelestia ad invicem, ibi alia claritas, etc..
Quia posset aliquis dicere: quomodo est possibile quod mortui resumant corpus et carnem, si non sint habituri
eamdem corporis qualitatem? ideo ad hoc excludendum introducit diversas qualitates corporis et carnis, ut sic
manifestum sit quod non oportet, si non erit eadem qualitas, quod non resumatur idem corpus, vel eadem caro.
Dicit ergo primo quod non omnis caro est eadem caro, secundum formam, sed alia est caro hominum, alia
piscium, alia pecorum, alia volucrum, etc.. Et similiter est alia morientis, et alia resurgentis.
Sicut autem exemplum superius inductum de semine et pullulatione deficiebat in hoc quod in seminatione et
pullulatione non est idem numero, nec eaedem qualitates, ita haec exempla deficiunt, quia in his exemplis nec est
eadem species, nec eadem qualitas.
Sed caro hominis resurgentis est eadem secundum speciem cum carne morientis, sed tamen erit alia secundum
qualitatem. Erit enim eiusdem naturae, sed alterius gloriae, ut Gregorius de corpore Christi dicit.
Si quis autem haec quae dicta sunt, ad diversum statum resurgentium referre vellet, posset dici quod per homines
intelliguntur boni secundum rationem viventes, secundum illud Ez. XXXIV, 31: vos autem greges mei, greges
pascuae meae, homines estis. Per pecora vero intelliguntur luxuriosi, secundum illud II Petr. II, 12: hi vero velut
irrationabilia pecora, etc.. Per volucres, superbi, per pisces, cupidi, secundum illud Ps. VIII, 9: volucres caeli et
pisces maris, etc..
Ad idem autem introducit diversitatem caelestium et terrestrium corporum, cum subdit: sunt corpora caelestia, ut
sol et luna et huiusmodi, et sunt corpora terrestria, ut ignis, aqua, etc.; sed alia quidem est gloria, id est
pulchritudo et decor, caelestium corporum, alia autem terrestrium, Eccli. XLIII, 10: species caeli gloria
stellarum.
Et possunt per caelestia corpora intelligi contemplativi. Phil. III, 20: nostra conversatio in caelis est. Per terrestria
activi, qui circa terrena occupantur; unde marthae dictum est, Lc. X, 41: turbaris erga plurima.
Et ad idem ulterius introducit diversam qualitatem caelestium corporum, cum dicit alia claritas solis, etc..
Similiter inter stellas est differentia, stella enim differt, etc..
Et potest intelligi per solem Christus, Mal. Cap. Ult.: orietur vobis timentibus nomen meum sol iustitiae, etc.. Per
lunam beata virgo, de qua Cant. VI, 9: pulchra ut luna. Per stellas ad invicem ordinatas, caeteri sancti. Iudic. V,
20: stellae manentes in ordine suo, etc..
Consequenter cum dicit sic erit resurrectio mortuorum, adaptat praedicta exempla ad resurrectionem mortuorum.
Nec intelligendum est, quantum ad litteralem expositionem, quod apostolus hoc dicat ad designandum in
resurgentibus generis diversitatem, propter id quod praemiserat stella differt, etc.. Sed hoc refert ad omnia
praecedentia, ut ostendatur ex omnibus praemissis, quod sicut in rebus inveniuntur diversae qualitates corporum,
ita erit diversa qualitas resurgentium a qualitate morientium. Unde sequitur seminatur corpus, etc.. Ubi apostolus
maxime ostendit aliam esse qualitatem corporis morientis, et corporis resurgentis.
Et agit hic de corpore resurgente glorioso, cuius propriae qualitates dotes corporis gloriosi dicuntur. Quae
quidem sunt quatuor, quas hic apostolus tangit.
Primo enim tangit dotem impassibilitatis, cum dicit seminatur in corruptione, etc.. Et quamvis seminatio accipi
posset pro prima corporis origine, secundum quod generatur ex semine, tamen convenientius est, secundum
intellectum apostoli, ut seminatio referatur ad mortem et sepulturam, ut respondeat ei quod supra dictum est:
quod seminas non vivificatur, nisi prius moriatur.
Dicitur autem mors et resolutio, seminatio, non quod in corpore mortuo, vel in cineribus ex eo resolutis sit aliqua
virtus ad resurrectionem, sicut est virtus activa in semine ad generationem; sed quia a Deo talis ordinatio est
deputata, ut ex eo iterato reformetur corpus humanum. Sic igitur corpus humanum, quando seminatur, id est,

108

