Primo improbat eorum iudicium quantum ad hoc quod quibusdam ministrorum, de quibus gloriabantur, plus
attribuebant quam deberent; secundo, quantum ad hoc quod alios Christi ministros contemnebant, IV cap., ibi sic
nos existimet homo.
Circa primum duo facit.
Primo ostendit detrimentum quod patiebantur propter contentiones ex perverso iudicio provenientes; secundo
improbat eorum perversum iudicium, ibi quid igitur est Apollo? circa primum duo facit.
Primo ponit detrimentum quod hactenus passi erant propter eorum defectum; secundo ostendit quod adhuc idem
patiuntur, ibi sed nec nunc quidem.
Circa primum tria facit.
Primo ponit detrimentum quod hactenus passi erant propter eorum defectum.
Dixerat enim supra quod apostoli quidem spiritualia documenta spiritualibus tradebant, quae animales homines
percipere non poterant: quod eis adaptat, dicens et ego, fratres, qui scilicet inter alios apostolos spiritualibus
spiritualia loquor, non potui, scilicet convenienter, vobis loqui quasi spiritualibus, ut scilicet traderem vobis
spiritualia documenta, sed quasi carnalibus, scilicet locutus sum vobis. Eosdem enim carnales dicit quos supra
animales, quibus oportet tradi ea quae sunt infirmitati eorum accommoda.
Is. XXVIII, 9: quem docebit scientiam, et quem intelligere faciet auditum? ablactatos a lacte, avulsos ab
uberibus, id est, carnali conversatione et sensu.
Secundo adhibet similitudinem, dicens tamquam parvulis in Christo, id est, parum adhuc introductis in perfectam
doctrinam fidei, quae spiritualibus debetur. Hebr. V, 13: omnis qui lactis est particeps, expers est sermonis
iustitiae; parvulus enim est: perfectorum autem est solidus cibus.
Tertio rationem assignat, ne credatur ex invidia eis spiritualem doctrinam subtraxisse, contra quod dicitur Sap.
VII, 13: quam sine fictione didici, et sine invidia communico.
Unde subditur nondum enim poteratis, quasi dicat: non subtraxi vobis escam propter meam invidiam, sed propter
vestram impotentiam, quia verba spiritualia nondum bene poteratis capere, secundum illud Io. XVI, 12: adhuc
multa habeo vobis dicere, sed non potestis portare modo.
Deinde, cum dicit sed nec nunc quidem potestis, ostendit quod adhuc idem detrimentum patiuntur.
Et primo quidem ponit impotentiam cui adhuc subiacebant, dicens sed nec nunc quidem potestis, quasi dicat:
quod a principio perfectam doctrinam capere non poteratis, non mirum fuit, quia hoc nescire vestrae novitati
competebat, secundum illud I petr. II, 2: sicut modo geniti infantes lac concupiscite.
Sed hoc videtur esse culpabile, quod post tantum tempus in quo proficere debuistis, eamdem impotentiam
retinetis, secundum illud Hebr. V, 12: cum deberetis Magistri esse propter tempus, rursus indigetis doceri, quae
sunt elementa sermonum Dei.
Secundo assignat praedictae impotentiae rationem, dicens adhuc enim carnales estis, scilicet vita et sensu. Et
ideo ea quae sunt spiritus capere non potestis, sed sapitis ea quae sunt carnis, secundum illud Rom. VIII, 5: qui
secundum carnem sunt, quae carnis sunt sapiunt.
Tertio ponit rationem probationis inductae, dicens cum enim inter vos sit zelus et contentio, nonne carnales estis,
et secundum hominem ambulatis? ubi considerandum est quod recte coniungit zelum et contentionem, quia
zelus, id est invidia, est contentionis materia. Invidus enim tristatur de bono alterius, quod ille nititur promovere,
et ex hoc sequitur contentio. Unde Iac. III, 16: ubi zelus et contentio, ibi inconstantia et omne opus pravum.
Et similiter e converso charitas, per quam quis diligit bonum alterius, est materia pacis.
Secundo considerandum est quod zelus et contentio non habent locum nisi in carnalibus hominibus, quia ipsi
circa bona corporalia afficiuntur, quae simul a pluribus integre possideri non possunt. Et ideo, propter hoc quod
aliquis aliquod bonum corporale possidet, alius impeditur a plena possessione illius, et ex hoc sequitur invidia, et
per consequens contentio. Sed spiritualia bona, quibus spirituales afficiuntur, simul a pluribus possideri possunt,
et ideo bonum unius non est alterius impedimentum, et propter hoc in talibus nec invidia, nec contentio locum
habet. Unde Sap. VII, 13: sine invidia communico.
Tertio considerandum est quare homines carnales dicit secundum hominem ambulare, cum tamen homo ex
spiritu et carne componatur, quia naturae humanae consonum est, ut spiritus cognitionem a sensibus carnis
accipiat. Unde consequenter affectus rationis humanae secundum ea quae sunt carnis movetur, nisi spiritus
hominis per spiritum Dei supra hominem elevetur. Unde dicitur Eccli. XXXIV, 6: sicut parturientis, cor tuum
phantasias patitur, nisi ab altissimo fuerit emissa visitatio.
Est ergo sensus secundum hominem, id est, secundum naturam humanam sibi a Dei spiritu derelictam, sicut et in
Ps. IV, 3 dicitur: filii hominum, usquequo gravi corde, ut quid diligitis vanitatem et quaeritis mendacium? quarto
manifestat probationem inductam, dicens cum enim quis, id est, aliquis vestrum, dicat: ego quidem sum Pauli,
quia a Paulo baptizatus et doctus, alius autem: ego Apollo (genitivi casus), per quod denotatur in vobis esse zelus
et contentio, nonne homines estis, scilicet carnales et non spirituales, utpote zelum et contentionem habentes pro
rebus humanis? qualis enim homo est, talibus rebus afficitur et per affectum inhaeret, secundum illud Osee IX,
10: facti sunt abominabiles, sicut ea quae dilexerunt.

19

