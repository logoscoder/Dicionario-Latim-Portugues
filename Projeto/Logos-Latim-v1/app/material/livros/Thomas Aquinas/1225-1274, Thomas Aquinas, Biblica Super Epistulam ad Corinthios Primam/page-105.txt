Probat autem propositum, ducendo ad tria inconvenientia.
Primum inconveniens est quod frustraretur devotio hominum ad baptismum; secundum est quod frustraretur
labor sanctorum, et hoc ponit ibi ut quid et nos periclitamur, etc.; tertium est quod daretur occasio fruendi
voluptatibus. Et hoc ponit, ibi manducemus et bibamus, etc..
Circa primum duo facit.
Primo ponit primum inconveniens; secundo explicat illud, ibi si omnino mortui, etc..
Dicit ergo primo: dixi quod mortui resurgunt, alioquin, scilicet si non est resurrectio mortuorum futura, ut nos
praedicamus, quid facient qui, etc.. Hoc potest dupliciter intelligi.
Uno modo, ut per hoc quod dicit mortui, intelligantur opera peccati, quae sunt mortua, quia carent vita gratiae, et
ducunt ad mortem. Hebr. IX, 14: sanguis Christi emundabit, etc.. Et secundum hoc plana est littera.
Quid, scilicet facient illi, qui baptizantur pro mortuis, id est pro peccatis abluendis, si non sint vitam gratiae
habituri? alio modo, quia quidam tunc temporis volebant, quod homines possent primo baptizari, ut sibi ipsis
remissionem peccatorum consequerentur; et iterum baptizabantur pro aliquo consanguineo suo defuncto, ut
etiam post mortem dimitterentur ei peccata. Et secundum hoc sit littera: quid facient qui baptizantur pro mortuis,
scilicet consanguineis, pro quorum salute baptizantur, si non sit resurrectio mortuorum? sed isti in aliquo
commendari possunt, scilicet in hoc quod fidem resurrectionis videbantur habere. Sed in aliquo possunt
reprehendi, in hoc scilicet quod unum credebant posse pro alio baptizari.
Sed tunc est quaestio: si oratio unius prodest alteri, quare non etiam baptismus? ad hoc est duplex responsio. Una
est, quod opera quae faciunt vivi, prosunt mortuis propter unionem charitatis et fidei. Et ideo non prosunt nisi
illis qui decedunt cum charitate et fide. Unde infidelibus nec oratio, nec baptismus vivorum prosunt; tamen
oratio prodest illis qui sunt in Purgatorio.
Alia responsio, et melior, quia bona opera valent mortuis, non solum ex VI charitatis, sed etiam ex intentione
facientis. Sicut si ego dicerem Psalterium pro aliquo qui est in Purgatorio, qui tenebatur dicere, ut satisfaciam pro
eo, valet quidem quantum ad satisfactionem solum illi pro quo dico.
Dicendum est ergo secundum hoc, quod baptismus non habet virtutem ex intentione nostra, sed ex intentione
Christi. Intentio autem Christi est ut baptismus illis proficiat, qui in Christi fide baptizantur.
Consequenter istud inconveniens explicat, dicens si omnino, etc.. Et ista explicatio videtur magis convenire
secundae expositioni supra positae, quasi dicat: ut quid baptizantur pro illis, id est, pro mortuis, si non resurgunt?
sed si secundum primam expositionem exponatur, tunc sic potest dici si omnino mortui non resurgunt, ut quid
etiam baptizantur pro illis, id est pro peccatis, cum ipsa non dimittantur? ut quid periclitamur, etc.. Hic ponit
secundum inconveniens, et circa hoc duo facit.
Primo ponit inconveniens in communi; secundo in speciali, ibi quotidie, etc..
Dicit ergo: non solum frustra baptizantur aliqui pro remissione peccatorum, sed nos etiam frustra affligimur, si
resurrectio mortuorum non est. Et hoc est quod dicit ut quid et nos, sancti apostoli, periclitamur, id est pericula
patimur, omni hora? II Cor. XI, 26: periculis fluminum, periculis, etc..
Constat enim, quod sancti exponunt se tribulationibus, et affligunt seipsos propter spem vitae aeternae,
secundum illud Rom. V, 11: non solum autem, sed et gloriamur, etc..
Spes autem non confundit, etc.. Si ergo resurrectio mortuorum non sit, totaliter spes perit. Frustra ergo affligerent
se, si mortui non resurgunt.
Nec obstat, si dicatur quod anima separata praemiatur, quia, ut probatum est supra, non posset probari quod
anima esset immortalis.
Consequenter cum dicit quotidie, etc., enumerat pericula in speciali, et primo quantum ad personam; secundo
quantum ad locum, ibi si, secundum hominem, ad bestias, etc..
Manifestat ergo in speciali pericula quantum ad personam suam; unde dicit quotidie morior, etc., quasi dicat: non
quaecumque pericula patimur, sed etiam mortis, quia quotidie morior, id est sum in periculis mortis. Ps. XLIII,
22: propter te mortificamur tota die. Et hoc ostendit apostolus Roman. 8 in persona apostolorum esse dictum, II
Cor. IV, 10: semper mortificationem, etc..
Propter gloriam vestram, id est ut ego acquiram gloriam, quam expecto ex vestra conversione ad fidem. II Thess.
II, 20: vos estis gloria mea et gaudium, quam habeo, id est, spero me habiturum, in Christo Iesu Domino nostro,
id est per charitatem Christi.
Alia littera habet per gloriam, etc., et tunc ly per gloriam, est verbum iurantis; quasi dicat: per gloriam vestram,
quam scilicet expectatis, quae est Deus. Ac si diceret: iuro per Deum, quem habeo in spe in Christo Iesu, id est
per passionem, etc.. Ex quo apparet, quod etiam apostolus iuravit, et quod in viris perfectis iurare non est
peccatum.
Si secundum hominem, etc.. Hic specificat pericula quantum ad locum.
Ubi sciendum est, quod hoc legitur act. XIX, ubi dicitur quod, cum Paulus apud ephesum multos convertisset ad
fidem, quidam concitaverunt contra eum populum, intantum quod non esset ausus exire in theatrum, et quod
multa pericula sit ibi passus.
Ergo forte facit hic de hoc mentionem, quia e vicino passus hoc fuerat.

105

