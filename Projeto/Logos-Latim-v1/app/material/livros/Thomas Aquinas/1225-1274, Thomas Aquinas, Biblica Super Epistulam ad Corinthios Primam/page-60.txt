Fuit enim in nocte. Per virtutem enim huius sacramenti anima illuminatur. Unde I Reg. XIV, 27 dicitur quod
ionathas intinxit virgam in favum mellis, et convertit manum suam ad os suum, et illuminati sunt oculi eius;
propter quod et in Ps. Cxxxviii, 11 dicitur: nox illuminatio mea in deliciis meis.
Secundo quantum ad negotium quod in illo tempore gerebatur, quia scilicet quando tradebatur ad passionem, per
quam transivit ad patrem, hoc sacramentum, quod est memoriale passionis, instituit. Unde dicitur eccli. XXIX,
33: transi, hospes, et orna mensam, et quae in manu habes, ciba caeteros.
Deinde cum dicit accepit panem, etc., ostendit modum institutionis. Et primo ponit ea quae fecit et dixit Christus
instituendo hoc sacramentum; secundo exponit, ibi quotiescumque enim, etc..
Circa primum duo facit.
Primo agit de institutione sacramenti huius quantum ad corpus Christi; secundo quantum ad eius sanguinem, ibi
similiter et calicem, etc..
Circa primum ante expositionem litterae, oportet primo considerare necessitatem institutionis huius sacramenti.
Est autem sciendum quod sacramenta instituta sunt propter necessitatem vitae spiritualis.
Et quia corporalia sunt quaedam similitudines spiritualium, oportet sacramenta proportionari eis quae sunt
necessaria ad vitam corporalem. In qua primo invenitur generatio, cui proportionatur baptismus, per quem
regeneratur aliquis in vitam spiritualem.
Secundo ad vitam corporalem requiritur augmentum, per quod aliquis perducitur ad quantitatem et virtutem
perfectam: et huic proportionatur sacramentum confirmationis, in quo spiritus sanctus datur ad robur.
Tertio ad vitam corporalem requiritur alimentum, per quod corpus hominis sustentatur, et similiter vita spiritualis
per sacramentum eucharistiae reficitur, secundum illud Ps. XXII, 2: in loco pascuae ibi me collocavit, super
aquam refectionis educavit me.
Est autem notandum quod generans non coniungitur genito secundum substantiam sed solum secundum
virtutem, sed cibus coniungitur nutrito secundum substantiam.
Unde in sacramento baptismi, quo Christus regenerat ad salutem, non est ipse Christus secundum suam
substantiam, sed solum secundum suam virtutem. Sed in sacramento eucharistiae, quod est spirituale alimentum,
Christus est secundum suam substantiam.
Continetur autem sub alia specie propter tria. Primo quidem ne esset horribile fidelibus sumentibus hoc
sacramentum, si in propria specie carnem hominis ederent, et sanguinem biberent; secundo ne hoc ipsum esset
derisibile infidelibus; tertio ut cresceret meritum fidei, quae consistit in hoc quod creduntur ea quae non videntur.
Traditur autem hoc sacramentum sub duplici specie propter tria. Primo quidem propter eius perfectionem, quia,
cum sit spiritualis refectio, debet habere spiritualem cibum et spiritualem potum. Nam et corporalis refectio non
perficitur sine potu et cibo.
Unde et supra X, 3 s. Dictum est quod omnes eamdem escam spiritualem manducaverunt, et omnes eumdem
potum spiritualem biberunt; nam et corporalis refectio non perficitur sine cibo et potu.
Secundo propter eius significationem. Est enim memoriale dominicae passionis, per quam sanguis Christi fuit
separatus a corpore; et ideo in hoc sacramento seorsum offertur sanguis a corpore.
Tertio propter huius sacramenti effectum salutarem. Valet enim ad salutem corporis, et ideo offertur corpus: et
valet ad salutem animae, et ideo offertur sanguis. Nam anima in sanguine est, ut dicitur Gen. IX, 4 ss..
Offertur autem specialiter hoc sacramentum sub specie panis et vini. Primo quidem, quia pane et vino
communius utuntur homines ad suam refectionem. Et ideo assumuntur in sacramento haec, sicut aqua ad
ablutionem in baptismo, et oleum ad unctionem.
Secundo propter virtutem huius sacramenti.
Nam panis confirmat cor hominis, vinum vero laetificat.
Tertio quia panis, qui ex multis granis fit, et vinum ex multis uvis, significant ecclesiae unitatem, quae
constituitur ex multis fidelibus.
Est autem haec eucharistia specialiter sacramentum unitatis et charitatis, ut dicit Augustinus super ioannem.
His autem visis circa litterae expositionem, primo considerandum est quid Christus fecerit; secundo quid dixerit,
ibi et dixit, etc..
Tria autem facit. Primum quidem designatur, cum dicit accepit panem, per quod duo significari possunt: primo
quidem quod ipse voluntarie passionem accepit, cuius hoc sacramentum est memoriale, secundum illud Is. LIII,
7: oblatus est, quia ipse voluit. Secundo potest significari quod ipse accepit a patre potestatem perficiendi hoc
sacramentum, secundum illud matth. XI, 27: omnia tradita sunt mihi a patre meo.
Secundum tangit, cum dicit et gratias agens. In quo datur nobis exemplum gratias agendi de omnibus quae nobis
divinitus dantur, secundum illud I Thess. Cap. Ult.: in omnibus gratias agite.
Tertium tangit, cum dicit fregit. Is. LVIII, 7: frange esurienti panem tuum.
Sed videtur hoc esse contrarium usui ecclesiae, secundum quam prius consecratur corpus Christi, et postea
frangitur: hic autem dicitur quod prius fregit, postea protulit verba consecrationis.
Et ideo quidam dixerunt quod Christus consecravit prius verbis aliis, et postea protulit verba quibus nos
consecramus. Sed hoc non potest esse, quia sacerdos, dum consecrat, non profert ista verba quasi ex persona sua
sed quasi ex persona Christi consecrantis.
60

