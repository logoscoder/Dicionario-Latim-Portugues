contentiones sustinemus, secundum illud Sap. V, 4: nos insensati vitam illorum aestimabamus insaniam. Item, ut
legitur act. XXVI, 24, festus dixit Paulo: insanis, Paule, multae te litterae ad insaniam adducunt.
Vos, secundum vestram reputationem, estis prudentes in Christo, quia scilicet nec crucem eius publice confiteri
audetis, nec persecutionem pro eo sustinetis. Prov. XXVI, 16: sapientior sibi videtur piger septem viris
sequentibus sententias.
Secundo quantum ad potestatem actionis, cum dicit nos infirmi, reputamur scilicet in exterioribus, propter
afflictiones quas sustinemus. II Cor. XII, 9: libenter gloriabor in infirmitatibus meis. Vos autem, scilicet
secundum vestram reputationem, estis fortes, scilicet in rebus corporalibus, quia secure vivitis sine tribulatione.
Is. V, 22: vae qui potentes estis ad bibendum vinum, et viri fortes ad miscendam ebrietatem. Vos nobiles, scilicet
estis, secundum vestram aestimationem, id est, honore digni, qui exterius contumelias non patimini. Is. XIX, 11:
filius sapientium, ego filius regum antiquorum.
Nos autem ignobiles sumus, secundum vestram et aliorum reputationem, quia contemptibiles habemur. Supra I,
27: quae contemptibilia sunt mundi et ignobilia elegit Deus.
Et tamen secundum rei veritatem est e converso.
Soli enim contemptibiles illi sunt, qui Deum contemnunt, secundum illud I reg. II, 30: qui autem contemnunt me,
erunt ignobiles.
Deinde, cum dicit usque in hanc horam, etc., assignat causam contemptus.
Et primo ponit pro causa defectum bonorum temporalium; secundo mala quae in eis intelligebantur, ibi
maledicimur et benedicimus; tertio concludit intentum, ibi tamquam purgamenta.
Circa primum duo facit.
Primo ponit defectum quem patiebantur in rebus necessariis.
Unde quantum ad ea, quae pertinent ad victum, dicit usque in hanc horam, id est, continue a conversione nostra
usque in praesens tempus, esurimus et sitimus.
II Cor. XI, 27: in fame et siti. Quantum vero ad vestitum, subdit et nudi sumus, id est, propter vestimentorum
inopiam, quia etiam interdum expoliabantur. Iob XXIV, 7: nudos dimittunt homines vestimenta tollentes, quibus
non est operimentum in frigore.
Sed contra est quod dicitur in Ps. XXXVI, 25: non vidi iustum derelictum, nec semen eius quaerens panem.
Sed dicendum est, quod ita patiebantur apostoli, quod non derelinquebantur, quia divina providentia moderabatur
in eis et abundantiam et inopiam, quantum eis expediebat ad virtutis exercitium. Unde et apostolus Phil. IV, 11
ss.: ubique et in omnibus institutus sum, et saturari, et esurire, et abundare, et penuriam pati; omnia possum in
eo, qui me confortat.
Secundo ponit defectum eorum, quae pertinent ad bene esse humanae vitae, quorum primum est reverentia ab
hominibus exhibita, contra quod dicit et colaphis caedimur, quod quidem fit magis ad opprobrium, quam ad
poenam. Unde de Christo legimus Matth. XXVI, 67 quod expuerunt in faciem suam, et colaphis eum
caeciderunt.
Secundo requiritur quies in loco, contra quod dicitur et instabiles sumus, tum quia expellebantur a persecutoribus
de loco in locum, secundum illud Matth. X, 23: si vos persecuti fuerint in una civitate, fugite in aliam, tum etiam
quia pro executione sui officii discurrebant ubique, secundum illud io. XV, 16: posui vos ut eatis.
Tertio requiritur ministrantium auxilium, contra quod dicitur et laboramus operantes manibus nostris, tum quia
aliquando nullus dabat eis unde possent sustentari; tum etiam, quia labore manuum suarum victum acquirebant
vel ad vitandum fidelium gravamen, vel ad repellendum pseudo-apostolos, qui propter quaestum praedicabant, ut
habetur II Cor. XII, 16 ss.; tum etiam, ut darent otiosis laborandi exemplum, ut habetur II Thess. III, 9. Unde
dicit Paulus Act. XX, 34: ad ea quae mihi opus erant, et his qui mecum sunt, ministraverunt manus istae.
Deinde, cum dicit maledicimur, etc., ponit mala quae apostoli patiebantur.
Et primo in verbis, cum dicit maledicimur, id est, male de nobis dicunt homines, vel ad detrahendum, vel ad
contumelias inferendum, vel etiam mala imprecando. Ier. XV, 10: omnes maledicunt mihi. Et benedicimus, id
est, reddimus bonum pro malo, secundum illud I Petr. III, 9: non reddentes maledictum pro maledicto, sed e
contrario benedicentes.
Secundo in factis, et quantum ad hoc dicit persecutionem patimur, non solum quantum ad hoc, quod fugamur de
loco ad locum, quod proprie persecutio dicitur, sed quantum ad hoc quod multipliciter tribulamur, secundum
illud Ps. Cxviii, 157: multi qui persequuntur me, et tribulant me. Et sustinemus, in Christo scilicet omnia
patienter.
Eccli. I, 29: usque ad tempus sustinebit patiens.
Tertio tangit causam utriusque, cum dicit blasphemamur, id est, blasphemia imponuntur nobis, dum dicimur
magi vel malefici, et reputamur Dei inimici, secundum illud io. XVI, 2: venit hora, ut omnis qui interficit vos,
arbitretur obsequium se praestare Deo; et Rom. III, 8: sicut blasphemamur, et sicut aiunt quidam nos dicere,
faciamus mala, ut veniant bona. Tamen, obsecramus Deum pro his qui nos persequuntur et blasphemant,
secundum illud Matth. V, 44: orate pro persequentibus et calumniantibus vos.
Deinde cum dicit tamquam purgamenta, etc., concludit ex omnibus praemissis eorum contemptum, dicens: et
propter omnia praedicta facti sumus tamquam purgamenta huius mundi, id est, reputati sumus et a Iudaeis et a
32

