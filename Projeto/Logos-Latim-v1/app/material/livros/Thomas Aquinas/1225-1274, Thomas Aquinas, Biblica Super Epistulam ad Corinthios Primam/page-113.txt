Ad solemnizandum festum. Ps. Lxxx, 4: buccinate in Neomenia tuba. Sic et in resurrectione.
Is. XXXIII, 20: respice sion civitatem solemnitatis nostrae. Ad pugnam, et hoc in resurrectione. Sap. V, 21:
pugnabit pro illo, etc.. Is. XXX, 32: in cytharis et tympanis, etc.. Ad movendum castra, sic et in resurrectione:
quidam eundo ad Paradisum, quidam eundo ad infernum. Matth. XXV, 46: ibunt qui bona fecerunt in vitam
aeternam, qui vero mala in ignem aeternum.
Consequenter cum dicit canet enim tuba, etc., ponit progressum effectus a causa praedicta.
Et circa hoc duo facit.
Primo enim ponit progressum effectus; secundo necessitatem huius assignat, ibi oportet enim mortale, etc..
Progressus effectus est quia statim ad sonitum tubae sequetur effectus, quia mortui, etc., Ps. Lxvii, 34: dabit voci
suae vocem virtutis, etc..
Ponit autem duplicem effectum. Unus est communis, quia mortui resurgent incorrupti, id est integri, sine aliqua
diminutione membrorum.
Quod quidem est commune omnibus, quia in resurrectione est commune omne quod pertinet ad reparationem
naturae, quia omnes habent communionem cum Christo in natura. Et licet Augustinus relinquat sub dubio, utrum
deformitates remaneant in damnatis, ego tamen credo quod quidquid pertinet ad reparationem naturae, totum
confertur eis: sed quod pertinet ad gratiam, solum electis confertur. Et ideo omnes resurgent incorrupti, id est,
integri, etiam damnati.
Hieronymus autem exponit incorrupti, id est in statu incorruptionis, ut scilicet ulterius post resurrectionem non
corrumpantur, quia isti ad beatitudinem aeternam ibunt, mali vero ad poenam aeternam. Dan. XII, 2: multi de
terrae pulvere evigilabunt.
Alius effectus est proprius, id est apostolorum tantum, quia nos immutabimur, scilicet apostoli, et non solum
erimus incorrupti, sed etiam immutabimur, scilicet de statu miseriae ad statum gloriae, quia seminatur animale
surget autem spirituale.
Et secundum hunc modum exponendi apparet, quod melior est littera illa quae dicit omnes quidem resurgemus,
sed non omnes immutabimur, quam illa quae habet omnes immutabimur, quia licet omnes resurgant, tamen soli
sancti et electi immutabuntur.
Posset tamen etiam secundum illos qui habent non omnes quidem morimur, sed omnes immutabimur, legi sic:
mortui resurgent incorrupti, id est ad statum incorruptionis, et nos qui vivimus, licet non resurgamus, quia non
morimur, tamen immutabimur de statu corruptionis ad incorruptionem. Et videtur consonare iis quae dicit I
Thess. IV, 16: nos qui vivimus, qui relinquimur, simul rapiemur cum illis, etc.; ut sicut et ibi, et hic connumeret
se vivis.
|#9 Lectio 9
Hic apostolus ponit necessitatem effectus resurrectionis ab ipsa causa progredientis. Et circa hoc duo ponit
correspondentia duobus quae posuerat in progressu effectuum ab ipsa causa. Primum fuit generale omnium,
scilicet quod mortui resurgent incorrupti. Et ideo, primo, quantum ad hoc dicit oportet corruptibile hoc induere
incorruptionem.
Secundum fuit speciale apostolis et bonis, scilicet et nos immutabimur, et ideo, secundo, quantum ad hoc dicit et
mortale hoc induere immortalitatem.
Quia enim corruptibile opponitur incorruptibili, et in statu praesentis vitae subiicimur corruptioni, ideo dicit quod
cum resurgemus, oportet hoc corruptibile, etc., necessitate scilicet congruentiae. Et hoc propter tria.
Primo propter completionem humanae naturae.
Nam, sicut etiam dicit Augustinus, anima quamdiu est separata a corpore est imperfecta, non habens
perfectionem suae naturae, et ideo non est in tanta beatitudine separata existens, in quanta erit corpori unita in
resurrectione.
Ut ergo perfruatur beatitudine perfecta, oportet corruptibile hoc, id est corpus, induere, ut ornamentum,
incorruptionem, ut ulterius aliquatenus non laedatur mortale.
Secundo propter exigentiam divinae iustitiae, ut scilicet illi qui bona fecerunt seu mala in corpore, praemientur
vel puniantur etiam in ipsis corporibus.
Tertio propter conformitatem membrorum ad caput; ut sicut Christus resurrexit a mortuis per gloriam patris, ita
et nos in novitate vitae ambulemus, Rom. VI, 4.
Notandum autem quod ipsam incorruptionem seu immortalitatem assimilat vestimento, cum dicit induere.
Vestimentum enim adest vestito et abest, manente eadem numero substantia vestiti, ut per hoc ostendat quod
corpora eadem numero resurgant et iidem homines iidem numero erunt in statu incorruptionis et immortalitatis,
in quo sunt modo.
Unde ex hoc excluditur error dicentium quod corpora non resurgent eadem numero.
Unde signanter dicit oportet corruptibile hoc, scilicet corpus, nam anima non est corruptibilis.
Excluditur etiam error dicentium quod corpora glorificata non erunt eadem cum istis, sed caelestia, et de isto
modo simile habetur II Cor. V, 2: nam in hoc ingemiscimus, etc.; Is. LII, 1: induere vestimentis gloriae tuae; iob
XL, 5: circumda tibi decorem, etc..
113

