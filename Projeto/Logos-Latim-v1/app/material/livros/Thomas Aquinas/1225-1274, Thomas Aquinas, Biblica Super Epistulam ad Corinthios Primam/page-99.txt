Circa hoc duo facit.
Primo enim ostendit suam parvitatem; secundo rationem huius exponit, ibi quoniam persecutus sum, etc..
Parvitatem autem suam manifestat, primo, in comparatione ad apostolos cum dicit ego enim sum minimus. Is.
LX, 22: minimus erit in mille, et parvulus in gentem fortissimam, Eccli. III, 20: quanto magnus es, etc..
Et licet sit minimus in comparatione ad apostolos, posset tamen dici quod est magnus in comparatione ad alios,
quia est apostolus; et ideo, secundo, ostendit suam parvitatem in comparatione ad alios, cum dicit qui non sum
dignus, non solum esse sed vocari apostolus, licet vocer, II Cor. III, 5: non quod sufficientes, etc..
Sed posses dicere: o apostole, propter humilitatem nullus debet dicere falsum; cum ergo tu sis magnus, quare
vocas te minimum? et ideo cum dicit quoniam persecutus, etc., ostendit quomodo sit minimus, et quomodo non
minimus. Minimum autem dicit se, considerando praeterita facta sua. Et dicit non sum dignus, etc.. Quare? quia
persecutus sum ecclesiam Dei, quod alii apostoli non fecerunt. Gal. I, 13: supra modum persequebar, etc.. I Tim.
I, 13: qui fui blasphemus et persecutor, etc..
Et licet ex me sim minimus, tamen ex Deo non sum minimus; et ideo dicit gratia Dei sum id quod sum.
Et circa hoc duo facit.
Primo commendat conditionem suam quantum ad statum; secundo quantum ad executionem status, ibi et gratia
eius, etc..
Dicit ergo primo: ex me nihil sum, sed id quod sum, gratia Dei sum, id est ex Deo, non ex me. Eph. III, 7: cuius
factus sum minister, etc.. Et dicit id quod sum, quia homo sine gratia nihil est. Supra XIII, 2: si habuero omnem
prophetiam, etc..
Sed qualiter usus sit et executus statum suum, ostendit, dicens et gratia eius, etc.. Ubi primo ostendit quomodo
usus sit gratia ista, quia ad bonum, et ideo dicit in me vacua non fuit, id est otiosa, quia ea usus est ad id ad quod
data est sibi. Gal. II, 2: non in vacuum cucurri, etc..
Secundo manifestat quomodo alios excessit, et ideo subdit sed abundantius illis omnibus, id est apostolis
sigillatim, laboravi, praedicando, quia nullus per tot loca praedicavit et annuntiavit Christum, unde dicit Rom.
XV, 19: ita quod a ierusalem usque ad illyricum, etc., et etiam usque ad Hispaniam; operando, quia licet ipse,
sicut alii apostoli, posset exigere sumptus sibi necessarios, tamen specialiter voluit de labore manuum quaerere
sumptus suos, ut ipse dicit II Thess. III, 8: nocte et die manibus nostris, etc.; tribulationes sustinendo; nullus
enim apostolorum tot persecutiones et tribulationes sustinuit, ut ipse enumerat II Cor. XI, 23: in laboribus
plurimis et carceribus, etc..
Tertio ostendit usus efficaciam, quia hoc non a se solo sed ex instinctu et adiutorio spiritus sancti. Et ideo dicit
non autem ego, solus operor, sed gratia Dei mecum, quae movet voluntatem ad hoc. Is. XXVI, 12: omnia opera
nostra, etc.. Phil. II, 13: qui operatur in nobis velle, etc.. Deus enim non solum infundit gratiam, qua nostra opera
grata fiunt et meritoria, sed etiam movet ad bene utendum gratia infusa, et haec vocatur gratia cooperans.
Sive ego enim, etc.. Hic ostendit concordiam praedicantium; et hoc potest dupliciter legi.
Primo ut sit confirmatio dictorum, quasi dicat aliquis: tu ita praedicas sed tamen non credimus tibi soli, quia
minimus es inter apostolos. Ideo respondens apostolus ait: immo debetis mihi credere, quia ego non praedico
alia; sive ego, sive alii apostoli sic praedicamus, scilicet Christum resurrexisse et visum fuisse, etc.. Et vos etiam
credidistis sicut ego et illi praedicaverunt, scilicet quod Christus resurrexit, et visus est, etc.. II Cor. IV, 13:
habentes eumdem spiritum, etc..
Secundo potest legi ut efficacia praedicationis sit omnibus apostolis ex uno, id est a gratia Dei, quasi dicat: sive
ego praedicem, sive illi, id est apostoli, sicut praedicamus, hoc fecimus adiuti et firmati per gratiam Dei; et etiam
vos ipsi credidistis, scilicet inspirati spiritu sancto et gratia Dei, sine qua nihil facere possumus. Io. XV, 5: sine
me nihil potestis facere.
|#2 Lectio 2
Supra apostolus astruxit fidem per resurrectionem Christi, hic vero probat per resurrectionem Christi,
resurrectionem mortuorum futuram. Et primo probat futuram resurrectionem; secundo ostendit qualitatem
resurgentium, ibi sed licet aliquis, etc.; tertio vero describit ordinem resurrectionis, ibi ecce mysterium vobis
dico, etc..
Circa primum duo facit.
Primo probat resurrectionem mortuorum futuram, ratione sumpta ex resurrectione Christi; secundo ratione
sumpta ex vita sanctorum, ibi alioquin quid facient, etc..
Probat autem mortuorum resurrectionem ex resurrectione Christi, tali ratione: si Christus resurrexit, ergo et
mortui resurgent.
Circa ergo hanc rationem tria facit.
Primo ponit conditionale, scilicet si Christus resurrexit, et mortui resurgent; secundo vero probat antecedens
ipsius conditionalis, ibi si autem resurrectio mortuorum, etc.; tertio probat conditionalem esse veram, ibi nunc
autem Christus resurrexit, etc..
Dicit ergo primo: dixi, quod sive ego praedicaverim, sive illi, scilicet alii apostoli, sic credidistis. Sed si
praedicatur a nobis, quod Christus resurrexit a mortuis, quomodo quidam in vobis, id est, inter vos, dicunt, etc.;
99

