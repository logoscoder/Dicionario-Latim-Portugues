Quod enim dicitur Matth. XI, 13: lex et prophetae usque ad ioannem, intelligitur de prophetis qui futurum Christi
adventum praenuntiaverunt. Tertio doctores, unde et Act. XIII, 1 dicitur: erant in ecclesia quae erat Antiochiae,
prophetae et doctores.
Similiter etiam et gratia miraculorum fuit aliis communicata, quae primitus a Christo data fuit apostolis, unde
subdit deinde virtutes, qui scilicet miracula faciunt circa ipsa elementa mundi. Gal. III, 5: operatur virtutes in
nobis. Quantum autem ad miracula quae fiunt in corporibus humanis, subdit exinde gratias curationum,
secundum illud Lc. IX, 1: ut languores curarent.
Deinde cum dicit opitulationes, etc., ponit minores sive secundarias administrationes, quarum quaedam
ordinantur ad regimen ecclesiae, quod ad apostolatus dignitatem pertinere diximus; quaedam vero ad doctrinam.
Ad regimen ecclesiae pertinent in generali quaedam opitulationes, id est illi qui opem ferunt maioribus praelatis
in universali regimine, sicut archidiaconi episcopis, secundum illud Phil. IV, 3: adiuva illas quae mecum
laboraverunt in evangelio cum clemente et caeteris adiutoribus meis. In speciali autem ponit gubernationes, sicut
sunt parochiales sacerdotes, quibus committitur gubernatio aliquarum particularium plebium. Prov. XI, 14: ubi
non est gubernator, corruet populus.
Ad doctrinam autem pertinet secundario, quod subdit linguarum genera, quantum ad illos qui variis linguis
loquuntur magnalia, ut dicitur Act. II, 4; nec scilicet propter varietatem idiomatum evangelica doctrina
impediretur.
Quantum vero ad amovendum impedimentum doctrinae, quod posset provenire ex obscuritate sermonum, subdit
interpretationes sermonum. Infra XIV, 13: qui loquitur lingua, oret ut interpretetur.
Deinde cum dicit numquid omnes apostoli, etc., manifestat distinctionem praedictarum ministrationum, dicens
numquid omnes in ecclesia sunt apostoli? quasi dicat: non. Numquid omnes prophetae? etc..
Ex quo patet diversitas harum administrationum.
Eccli. XXXIII, 11: in multitudine disciplinae Domini separavit eos. Et XXXVII, 31: non omnia omnibus
expediunt.
Deinde cum dicit aemulamini autem, etc., ordinat eorum affectum circa praedicta spiritualia dona, dicens: cum
multa sint dona spiritus sancti, ut dictum est, aemulamini, id est desiderate, charismata meliora, id est gratias
potiores, ut scilicet magis desideretis ea quae sunt meliora, puta prophetiam quam donum linguarum, ut infra
XIII, 1 s. Dicetur. I Thess. Cap. Ult.: omnia probate, quod bonum est tenete.
Et ne in praemissis donis eorum affectus quiesceret, subdit et adhuc excellentiorem viam vobis demonstro,
scilicet charitatem, qua directius in Deum itur. Ps. Cxviii, 32: viam mandatorum tuorum cucurri. Is. XXX, 21:
haec est via, ambulate in ea.
|+13 Capitulus 13
|#1 Lectio 1
Apostolus gratiarum gratis datarum distinctionem assignavit, et ministrationum in quibus membra ecclesiae
distinguuntur, hic agit de charitate, quae inseparabiliter concomitatur gratiam gratum facientem.
Et quia promiserat eis se demonstraturum viam excellentiorem, ostendit praeeminentiam charitatis ad caetera
gratuita dona.
Et primo quantum ad necessitatem, quia scilicet sine charitate alia dona gratuita non sufficiunt; secundo quantum
ad utilitatem, quia scilicet per charitatem omnia mala vitantur, et omnia bona aguntur, ibi charitas patiens est,
etc.; tertio quantum ad permanentiam, ibi charitas numquam excidit, etc..
Omnia autem dona gratuita reducere videtur apostolus ad tria. Nam primo ostendit quod donum linguarum, quod
pertinet ad locutionem, sine charitate non valet; secundo quod etiam non valent ea quae pertinent ad
cognitionem, ibi et si habuero prophetiam, etc.; tertio ostendit idem de his quae pertinent ad operationem, ibi et
si distribuero in cibos pauperum, etc..
Erat autem apud Corinthios multum desiderabile donum linguarum, ut infra XIV t. Patebit; et ideo, ab eo
incipiens, dicit: promisi me demonstraturum excellentiorem viam, et hoc primo patet in dono linguarum, quia si
linguis hominum, scilicet omnium, loquar, id est, si habuero donum gratiae, per quod loqui possim linguis
omnium hominum; et ad maiorem abundantiam subdit et Angelorum: charitatem autem non habeam, factus sum
velut aes sonans aut cymbalum tinniens.
Recta comparatione utitur. Anima enim per charitatem vivit quae vivit Deo, qui est animae vita, secundum illud
Deut. XXX, 20: ipse est vita tua. Unde et I Io. III, 14 dicitur: translati sumus de morte ad vitam, quoniam
diligimus fratres; qui non diligit manet in morte.
Recte ergo comparat loquelam charitate carentem, sono rei mortuae, scilicet aeris aut cymbali, qui licet clarum
sonum reddat, non tamen est vivus sed mortuus. Ita etiam locutio hominis charitate carentis, quantumcumque sit
diserta, tamen habetur pro mortua, quia non proficit ad meritum vitae aeternae.
Est autem differentia inter aes sonans et cymbalum tinniens, quia aes, cum sit planum, ex percussione simplicem
sonum emittit; cymbalum autem, cum sit concavum, ex una percussione sonum multiplicat, quod pertinet ad
tinnitum. Aeri ergo comparantur qui veritatem simpliciter pronuntiant, cymbalo vero qui veritatem multiplicant
77

