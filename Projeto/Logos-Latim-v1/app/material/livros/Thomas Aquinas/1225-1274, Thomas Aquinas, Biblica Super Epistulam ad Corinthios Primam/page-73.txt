Primo quidem gentilium attribuentium diversa dona diversis diis. Contra quod dicit haec autem omnia operatur
unus atque idem spiritus. Eph. IV, 4: unum corpus et unus spiritus.
Secundo errorem eorum qui Deo attribuebant solum universalem providentiam rerum, ponentes quod
distinctiones particularium fiunt solum per causas secundas. Contra quod subditur dividens singulis prout vult.
Eccli. XXXIII, 11: in multitudine disciplinae Domini separavit eos.
Tertio excludit errorem eorum qui diversitatem gratiarum attribuebant vel fato, vel humano merito, et non solum
voluntati divinae, sicut Macedonii, qui dicebant spiritum sanctum esse ministerium patris et filii.
Et hoc excludit per hoc quod subdit prout vult. Io. III, 8: spiritus ubi vult spirat.
|#3 Lectio 3
Posita distinctione gratiarum, hic manifestat eam per similitudinem corporis naturalis. Et primo ponit
similitudinem in generali; secundo exemplificat eam in speciali, ibi nam et corpus, etc..
Circa primum duo facit.
Primo ponitur similitudo; secundo similitudinis adaptatio, ibi ita et Christus, etc..
Circa primum considerandum est, quod, sicut in V metaphysicae, tripliciter dicitur aliquid unum per se. Uno
modo indivisibilitate, ut unitas et punctum, secundum quem modum unitas excludit totaliter multitudinem, non
solum actualem, sed etiam potentialem.
Alio modo dicitur unum continuitate, ut linea et superficies, quae quidem unitas excludit multitudinem actualem,
sed non potentialem. Tertio modo integritate, quae non excludit multitudinem neque potentialem, neque
actualem, sicut domus est una quae constituitur ex diversis lapidibus et lignis.
Et, eodem modo, corpus hominis aut cuiuslibet animalis est unum, quia eius perfectio integratur ex diversis
membris, sicut ex diversis animae instrumentis; unde et anima dicitur esse actus corporis organici, id est, ex
diversis organis constituti.
Proponit ergo primo apostolus quod unitas corporis, membrorum multitudinem non excludit, dicens quod sicut
corpus unum est, et multa membra habet, unde et Rom. XII, 4 dicitur in uno corpore multa membra habemus.
Item proponit quod multitudo membrorum non tollit corporis unitatem, unde subdit omnia autem membra
corporis cum sint multa, nihilominus unum corpus sunt, quod ex omnibus perficitur. Unde et iob X, 11 dicitur:
pelle et carne vestisti me, ossibus et nervis compegisti me.
Deinde cum dicit ita et Christus, etc., ponitur adaptatio similitudinis. Et primo adaptat similitudinem, dicens ita
et Christus, scilicet est unus, secundum illud, supra VIII, 6: unus Dominus noster Iesus, per quem omnia. Et
tamen multa et diversa habet membra, scilicet omnes fideles, secundum illud Rom. XII, 5: multi unum corpus
sumus in Christo.
Secundo ponitur ratio adaptationis, ubi ponitur duplex ratio distinctionis.
Una quidem ratio unitatis est spiritus sanctus, secundum illud Eph. IV, 4: unum corpus et unus spiritus.
Sed per virtutem spiritus sancti duplex beneficium consequimur. Primo quidem, quia per ipsum regeneramur,
secundum illud io. III, 5: nisi quis renatus fuerit ex aqua et spiritu sancto. Unde dicit etenim in uno spiritu,
scilicet per virtutem unius spiritus sancti, omnes nos, qui sumus membra Christi, sumus baptizati in unum
corpus, id est in unitatem ecclesiae, quae est corpus Christi, secundum illud Eph. I, 22: ipsum dedit caput super
omnem ecclesiam, quae est corpus eius; et Gal. III, 27: omnes qui in Christo baptizati estis, Christum induistis.
Secundo, per spiritum sanctum reficimur ad salutem. Unde subdit et omnes potati sumus in uno spiritu, id est per
virtutem unius spiritus sancti.
Potest autem hic potus intelligi dupliciter.
Uno modo de interno refrigerio quod spiritus sanctus cordi humano praebet, extinguendo sitim carnalium
desideriorum et concupiscentiarum.
Unde Eccli. XV, 3: aqua salutaris sapientiae potavit eum, et, Io. VII, 38, flumina de ventre eius fluent aquae
vivae.
Alio modo potest intelligi de potu sacramentali, qui per spiritum sacratur. Supra X, 4: omnes eumdem potum
spiritualem biberunt.
Interponitur autem duplex ratio diversitatis. Una ex parte ritus, cum dicit sive Iudaei, sive gentiles, etc., alia ex
parte conditionis, cum dicit sive servi, sive liberi.
Nulla enim huiusmodi diversitas impedit unitatem corporis Christi. Unde Gal. III, 28 dicitur: non est Iudaeus,
neque Graecus; non est servus, neque liber; unum enim estis in Christo Iesu.
Deinde cum dicit nam et corpus, explicat similitudinem in speciali. Et primo describit conditionem corporis
naturalis et membrorum ipsius.
Secundo adaptat ad corpus mysticum Christi, ibi vos autem estis, etc..
Circa primum duo facit.
Primo describit integritatem corporis naturalis; secundo habitudinem membrorum ad invicem, ibi non potest
autem oculus dicere, etc..
Circa primum tria facit.

73

