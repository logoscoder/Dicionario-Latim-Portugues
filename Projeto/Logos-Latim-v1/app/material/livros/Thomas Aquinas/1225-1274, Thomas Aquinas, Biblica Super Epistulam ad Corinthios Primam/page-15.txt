Sed contra hoc esse videtur quod chrysostomus dicit quod cognoverunt eum esse filium Dei.
Dicendum est ergo quod principes Iudaeorum pro certo sciebant eum esse Christum promissum in lege, quod
populus ignorabat.
Ipsum autem esse verum filium Dei non pro certo sciebant, sed aliqualiter coniecturabant; sed haec coniecturalis
cognitio obscurabatur in eis ex invidia et ex cupiditate propriae gloriae, quam per excellentiam Christi minui
videbant.
Similiter etiam videtur esse de Daemonibus dubitatio.
Dicitur enim Mc. I, 23 ss. Et Lc. IV, 34, quod Daemonium clamavit, dicens: scio quod sis sanctus Dei. Et ne hoc
praesumptioni Daemonum ascribatur, qui se iactabant scire quod nesciebant, eorum notitia quam habebant de
Christo per ipsos evangelistas asseritur.
In marco quidem sic scribitur: non sinebat ea loqui, scilicet Daemonia, quoniam sciebant eum Christum esse. Et
Lucas dicit: increpans non sinebat ea loqui quia sciebant eum esse Christum.
Et ad hoc respondetur in libro de quaestionibus novi et veteris testamenti, quod Daemonia sciebant ipsum esse,
qui per legem fuit repromissus, quia omnia signa videbant in eo quae dixerunt prophetae, mysterium autem
divinitatis eius ignorabant.
Sed contra hoc videtur esse quod Athanasius dicit, quod Daemonia dicebant Christum esse sanctum Dei, quasi
singulariter sanctum: ipse enim naturaliter est sanctus cuius participatione omnes alii sancti vocantur.
Dicendum est autem quod, sicut chrysostomus dicit, non habebant adventus Dei firmam et certam notitiam, sed
quasdam coniecturas.
Unde Augustinus dicit in IX de civitate Dei quod innotuit Daemonibus, non per id quod est vita aeterna, sed per
quaedam temporalia sua virtute effecta.
Deinde cum dicit sed sicut scriptum est, probat per auctoritatem quod principes huius saeculi Dei sapientiam non
cognoverunt, quantum ad hoc quod praedestinata est in gloriam fidelium, dicens: sed sicut scriptum est Is. Lxiv,
4, ubi littera nostra habet: oculus non vidit, Deus, absque te, quae praeparasti his qui diligunt te.
Ostenditur autem illa gloria visionis aperte ab hominibus ignorari dupliciter.
Primo quidem quod non subiacet humanis sensibus, a quibus omnis humana cognitio initium sumit. Et ponit
duos sensus. Primo visionis quae deservit inventioni, cum dicit quod oculus non vidit, iob XXVIII, 7: semitam
eius ignoravit avis, nec intuitus est eam oculus vulturis. Et hoc ideo, quia non est aliquid coloratum et visibile.
Secundo ponit sensum auditus, qui deservit disciplinae, dicens nec auris audivit, scilicet ipsam gloriam, quia non
est sonus aut vox sensibilis. Io. V, 37: neque speciem eius vidistis, neque vocem eius audistis.
Deinde excludit notitiam eius intellectualem, cum dicit neque in cor hominis ascendit. Quod quidem potest
intelligi: uno modo ut ascendere in cor hominis dicatur quidquid quocumque modo cognoscitur ab homine,
secundum illud Ier. II, 50: ierusalem ascendat super cor vestrum: et sic oporteat, quod cor hominis accipiatur pro
corde hominis carnalis, secundum illud quod dicitur infra III, 3: cum sint inter vos zelus et contentio, nonne
carnales estis, et secundum hominem ambulatis? est ergo sensus quod illa gloria non solum sensu non percipitur,
sed nec corde hominis carnalis, secundum illud Io. XIV, 17: quem mundus non potest accipere, quia non videt
eum, nec scit eum.
Alio modo potest exponi secundum quod proprie dicitur in cor hominis ascendere id quod ab inferiori pervenit
ad hominis intellectum, puta a sensibilibus, de quibus prius fecerat mentionem.
Res enim sunt in intellectu secundum modum eius; res igitur inferiores sunt in intellectu altiori modo quam in
seipsis. Et ideo quando ab intellectu capiuntur, quodammodo in cor ascendunt. Unde dicitur Is. Lxv, 17: non
erunt in memoria priora, nec ascendent super Cor. Illa vero quae sunt in intellectu superiora, altiori modo sunt in
seipsis quam in intellectu. Et ideo quando ab intellectu capiuntur, quodammodo descendunt. Iac. I, 17: omne
donum perfectum desursum est descendens a patre luminum.
Quia igitur illius gloriae notitia non accipitur a sensibilibus, sed ex revelatione divina, ideo signanter dicit nec in
cor hominis ascendit, sed descendit, id scilicet quod praeparavit Deus, id est, praedestinavit, diligentibus se, quia
essentiale praemium aeternae gloriae charitati debetur, secundum illud io. XIV, 21: si quis diligit me diligetur a
patre meo, et ego diligam eum et manifestabo ei meipsum, in quo perfectio aeternae gloriae consistit; et iob
XXXVI, 33: annuntiat de ea, id est de luce gloriae, amico suo quod possessio eius sit. Caeterae autem virtutes
accipiunt efficaciam merendi vitam aeternam, inquantum informantur charitate.
Deinde cum dicit nobis autem, etc., probat praedictam expositionem de sapientia divina per comparationem ad
fideles.
Et primo proponit quod intendit; secundo probat propositum, ibi spiritus enim.
Dicit ergo primo: dictum est quod sapientiam Dei nemo principum huius saeculi cognovit, nobis autem Deus
revelavit per spiritum suum, quem scilicet nobis misit, secundum illud Io. XIV, 26: Paracletus autem spiritus
sanctus, quem mittet pater in nomine meo, ille vos docebit omnia, iob XXXII, 8: inspiratio omnipotentis dat
intelligentiam.
Quia enim spiritus sanctus est spiritus veritatis, utpote a filio procedens, qui est veritas patris, his quibus mittitur
inspirat veritatem, sicut et filius a patre missus notificat patrem, secundum illud Matth. XI, 27: nemo novit
patrem nisi filius, et cui voluerit filius revelare.
15

