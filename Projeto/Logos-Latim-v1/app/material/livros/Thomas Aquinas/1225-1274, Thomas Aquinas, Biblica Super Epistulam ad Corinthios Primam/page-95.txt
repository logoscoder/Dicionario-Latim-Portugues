Ergo spiritus sanctus non cogit homines ad loquendum. II Cor. Cap. Ult.: Deus pacis et dilectionis erit vobiscum,
etc..
Verumtamen, quia adhuc posset obiicere, quod hoc non faceret, quia solum eis ista mandabat, et non aliis
ecclesiis, unde et in gravamen posset videri, ideo apostolus subdit, hoc non solum in eis, sed etiam in omnibus
ecclesiis docere. Et hoc est quod dicit sicut in omnibus ecclesiis sanctorum doceo, scilicet de usu linguarum et
prophetiae. Supra I, 10: idipsum dicatis omnes.
|#7 Lectio 7
Hic apostolus ponit personas quibus interdicit usum prophetiae.
Et circa hoc duo facit.
Primo, ostendit quibus prophetiae usus interdicitur; secundo, removet obiectionem, ibi si quid autem volunt, etc..
Circa primum duo facit.
Primo, ponit mandatum de interdicto; secundo huius rationem assignat, ibi non enim permittitur, etc..
Dicit ergo: volo ut viri hoc modo utantur dono prophetiae, sed mulieres, in ecclesia, nolo loqui; sed taceant in
ecclesiis, I Tim. II, 12: mulierem docere in ecclesia non permitto. Et rationem huius assignat chrysostomus,
dicens, quod semel est locuta mulier et totum mundum subvertit.
Sed contra hoc videtur quia de multis mulieribus legitur quod prophetarunt, sicut de Samaritana, Io. IV, 39, et de
Anna uxore Phanuel, Lc. II, 36, et de Debora, Iud. IV, 4, et de Holdama propheta, de uxore sellum, IV Reg.
XXII, 14, et de filiabus Philippi, act. XXI, 9. Supra etiam dicitur omnis mulier orans vel prophetans, etc..
Responsio. Dicendum quod in prophetia sunt duo, scilicet revelatio et manifestatio revelationis, sed a revelatione
non excluduntur mulieres sed multa revelantur eis sicut et viris.
Sed Annuntiatio est duplex. Una publica, et ab hac excluduntur; alia est privata, et haec permittitur eis, quia non
est praedicatio, sed Annuntiatio.
Huius autem rationem assignat, dicens non enim permittitur eis loqui, scilicet ab ecclesiae auctoritate, sed hoc est
officium earum, ut sint subditae viris. Unde cum docere dicat praelationem et praesidentiam, non decet eas quae
subditae sunt.
Ratio autem quare subditae sunt et non praesunt est quia deficiunt ratione, quae est maxime necessaria
praesidenti. Et ideo dicit Philosophus, in politica sua, quod corruptio regiminis est quando regimen pervenit ad
mulieres.
Consequenter cum dicit si quid volunt, etc., quia possent aliqui dicere quod ad minus de dubiis possunt quaerere
in ecclesia, ideo apostolus hoc excludit, et circa hoc duo facit. Primo enim removet obiectionem, secundo
rationem assignat, ibi turpe est, etc..
Dicit ergo: dico quod mulieres taceant in ecclesia, sed si aliqua, de quibus dubitant, addiscere volunt, interrogent
viros suos domi.
I Tim. II, 11: mulier in silentio discat cum omni, etc..
Huius autem ratio est quia turpe est, non solum indecens: in mulieribus enim commendatur verecundia. Eccli.
XXVI, 19: gratia super gratiam, etc.. Si ergo in publico quaereret et disputaret, signum esset inverecundiae, et
hoc est ei turpe. Et inde est etiam quod in iure interdicitur mulieribus officium advocandi.
Consequenter cum dicit an a vobis sermo, etc., confutat contradicentes. Et quia possent omnes simul
contradicere, vel ad minus sapientes inter eos, ideo circa hoc duo facit.
Primo enim confutat eos quantum ad totam eorum ecclesiam; secundo quantum ad sapientes tantum, ibi si quis
autem videtur, etc..
Circa primum sciendum est quod causa quare populus consuevit contradicere Domino, vel rectori, est
singularitas. Singularitas enim potest causari vel ex prioritate in aliquo bono, vel excellentia. Et ideo apostolus,
volens contradicentes Corinthios confutare, excludit primo ab eis prioritatem, cum dicit an a vobis sermo Dei
processit? quasi dicat: non, sed a Iudaeis. Is. II, 3: de sion exibit lex, etc.. Quasi dicat: si in ecclesia Iudaeorum
facerem aliquas ordinationes contra ordinationes suas, possent contradicere, quia ipsi prius habuerunt verbum
Dei, sed vos non, quia non processit a vobis sermo Dei.
Secundo excludit ab eis excellentiam an in vos solos, etc., quasi dicat: non solum vos credidistis, sed etiam alii.
Unde vos non excellitis eos, Ps. XVIII, 5: in omnem terram exivit sonus eorum, et ideo debetis facere, ut alii
faciunt.
Consequenter cum dicit si quis autem videtur, etc., in speciali confutat maiores.
Et circa hoc duo facit.
Primo confutat eos; secundo respondet cuidam tacitae obiectioni, ibi si quis autem ignorat, etc..
Dicit ergo: esto quod tota ecclesia non contradicat, sed aliquis, qui videtur esse propheta, etc..
Et dicit videtur, quia si contradicit non vere est propheta vel sapiens seu spiritualis, quia non contradiceret.
Dicit etiam, propheta, et spiritualis, quia multi sunt spirituales qui non sunt prophetae, licet omnes prophetae sint
spirituales.

95

