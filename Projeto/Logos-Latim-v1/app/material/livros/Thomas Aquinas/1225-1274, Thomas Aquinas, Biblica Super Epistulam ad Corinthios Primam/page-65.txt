Et ideo in consecratione sanguinis oportuit exprimere Christi passionis virtutem, quae attenditur, primo quidem,
respectu nostrae culpae quam Christi passio abolet, secundum illud Apoc. I, 5: lavit nos a peccatis nostris in
sanguine suo, et, quantum ad hoc, dicit qui pro vobis et pro multis effundetur in remissionem peccatorum.
Effusus est siquidem sanguis in remissionem peccatorum, non solum pro multis, sed etiam pro omnibus,
secundum illud I Io. II, 2: ipse est propitiatio pro peccatis nostris, non pro nostris autem tantum, sed etiam pro
totius mundi. Sed quia quidam se reddunt indignos ad recipiendum talem effectum, quantum ad efficaciam
dicitur esse effusus pro multis, in quibus habet effectum passio Christi.
Dicit autem signanter pro vobis et pro multis, quia hoc sacramentum valet in remissionem peccatorum
sumentibus per modum sacramenti, quod notatur signanter, cum dicitur pro vobis, quibus dixerat accipite. Valet
etiam per modum sacrificii multis non sumentibus, pro quibus offertur; quod significatur cum dicitur: et pro
multis.
Secundo, virtus eius consideratur per comparationem ad vitam iustitiae, quam facit per fidem, secundum illud
Rom. III, 24: iustificati gratis per gratiam ipsius, per redemptionem quae est in Christo Iesu, quem proposuit
propitiationem per fidem in sanguine ipsius. Et quantum ad hoc, dicit: mysterium, id est occultum fidei, quia
scilicet fides passionis Christi erat occulta in omnibus sacrificiis veteris testamenti, sicut veritas in signo. Hoc
autem ecclesia habet ex traditione apostolorum, cum in canone Scripturae non inveniatur.
Tertio, virtus eius attenditur quantum ad vitam gloriae, in quam per passionem Christi introducitur, secundum
illud Hebr. X, 19: habentes fiduciam in introitum sanctorum in sanguine Christi. Et quantum ad hoc, dicit: novi
et aeterni testamenti. Aeterni siquidem, quia est dispositio de haereditate aeterna.
Novi autem, ad differentiam veteris, quia temporalia promittebat. Unde Hebr. IX, 15 dicitur: ideo novi testamenti
mediator est, ut morte intercedente, repromissionem accipiant, qui vocati sunt aeternae haereditatis.
Deinde cum dicit hoc facite, etc., iniungit usum huius sacramenti, dicens hoc facite, quotiescumque sumitis, in
meam commemorationem, scilicet in memoriam meae passionis. Unde et thr. III, 20 dicit propheta: memoria
memor ero, et tabescet in me anima mea. Et Is. Lxiii, 7: miserationum Domini recordabor.
Est autem notandum quod in calice principaliter quidem debet poni vinum, rationibus supradictis. Debet autem
apponi et aqua. Probabile enim est quod Christus in coena vinum mixtum discipulis dederit, propter
consuetudinem terrae illius, in qua, ut temperetur fortitudo vini, ab omnibus vinum bibitur aqua mixtum. Unde et
Prov. IX, 5 sapientia dicit: bibite vinum quod miscui vobis.
Nihilominus tamen aqua vino mixta significat populum christianum Christo per passionem coniunctum,
secundum illud apoc. XVII, 15: aquae, populi sunt et gentes. Et participatio sanguinis Christi a fidelibus pertinet
ad usum sacramenti, qui non est de necessitate huius sacramenti.
Sed potest vinum consecrari absque aqua, licet peccet qui sic consecrat, non servans ritum ecclesiae. Et ideo si
sacerdos ante consecrationem vini advertat quod aqua non fuerit apposita calici, debet apponere. Si vero post
consecrationem advertat, non debet apponere, sed debet perficere sacramentum. Nihil enim post consecrationem
est sanguini Christi miscendum quia talis permixtio non posset esse sine qualicumque corruptione vini
consecrati, quod pertinet ad crimen sacrilegii.
Dicunt autem quidam quod cum de latere Christi pendentis in cruce fluxerit sanguis et aqua, ut legitur Io. XIX,
34, sicut vinum convertitur in sanguinem, ita aqua in aquam. Sed hoc non competit, quia in illa aqua figuratur
ablutio quae est per baptismum.
Et ideo alii dicunt quod, facta conversione vini in sanguinem, aqua remanet in sua substantia, et circuntegitur
accidentibus vini. Sed hoc non competit, quia aqua admiscetur vino ante consecrationem, quando non differt ab
alio vino. Unde non seorsum manet, sed permiscetur.
Et ideo dicendum est, quod aqua convertitur in vinum et sic totum convertitur in sanguinem Christi. Propter
quod mos est modicum de aqua apponere et praecipue si sit vinum debile, quod non potest nisi modicum aquae
in seipsum convertere.
Deinde cum dicit quotiescumque, etc., exponit verba Domini quae dixerat: hoc facite in meam
commemorationem, dicens quotiescumque enim manducabitis panem hunc, etc..
Et dicit panem, propter species remanentes.
Dicit autem hunc, propter idem numero corpus significatum et contentum.
Et calicem, scilicet hunc, bibetis, mortem Domini annuntiabitis, repraesentando scilicet eam per hoc
sacramentum.
Et hoc, donec veniat, id est, usque ad ultimum eius adventum, in quo datur intelligi, quod hic ritus ecclesiae non
cessabit usque ad finem mundi, secundum illud Matth. Cap. Ult.: ecce ego vobiscum sum usque ad
consummationem saeculi. Et Lc. XXI, 32: non praeteribit generatio haec, scilicet ecclesiae, donec omnia fiant.
|#7 Lectio 7
Postquam apostolus ostendit dignitatem huius sacramenti hic excitat fideles ad sumendum illud reverenter: et
primo ponit periculum quod imminet indigne sumentibus; secundo adhibet salutare remedium, ibi probet autem,
etc..

65

