Deinde cum dicit nemo vos seducat, excludit errorem contrarium. Et primo monet fideles ut sibi caveant a
seductione errorum; secundo docet modum cavendi, ibi si quis inter vos; tertio assignat rationem, ibi sapientia
enim huius mundi, etc..
Circa primum sciendum quod quidam dixerunt quod Deus neque punit, neque remunerat hominum facta; ex
quorum persona dicitur sophon. I, 12: qui dicunt in cordibus suis: non faciet bene Dominus, et non faciet male.
Et Thren. III, 37 s.: quis est iste qui dixit, ut fieret, Domino non iubente? ex ore altissimi non egredietur bonum
neque malum. Ad hunc ergo errorem excludendum dicit nemo vos seducat, asserens scilicet quod ille qui
templum Dei violat, non disperdatur a Deo, sicut Eph. V, 6 dicitur: nemo vos seducat inanibus verbis, propter
hoc enim venit ira Dei in filios diffidentiae.
Deinde cum dicit si quis inter vos, etc., docet modum cavendi huiusmodi seductionem.
Ubi sciendum est quod quidam dixerunt Deum non punire peccata hominum, innitentes rationibus humanae
sapientiae, puta quod Deus non cognoscat singularia, quae fiunt hic, ex quorum persona dicitur iob XXII, 14:
circa cardines caeli perambulat, nec nostra considerat. Ad hoc ergo vitandum dicit si quis inter vos videtur esse
sapiens in hoc saeculo, id est, sapientia saeculari, quae in eo quod contrariatur veritati fidei, non est sapientia,
licet videatur esse, stultus fiat, abiiciendo istam sapientiam apparentem, ut sit sapiens, scilicet secundum
sapientiam divinam, quae est vera sapientia.
Et hoc etiam observandum est non solum in his in quibus saecularis sapientia contrariatur veritati fidei, sed etiam
in omnibus in quibus contrariatur honestati morum. Unde Prov. XXX, 1 dicitur: Deo secum morante confortatus
est, etc..
Deinde cum dicit sapientia huius mundi, etc., assignat rationem eius quod dixerat.
Et primo ponit rationem. Videbatur enim ineptam monitionem fecisse, ut aliquis fieret stultus, et vere inepta
esset si stultitia illa, de qua loquebatur, esset per abnegationem verae sapientiae, sed non est ita. Sapientia enim
huius mundi stultitia est apud Deum.
Dicitur autem sapientia huius mundi, quae principaliter mundo innititur. Nam illa, quae per res huius mundi ad
Deum attingit, non est sapientia mundi, sed sapientia Dei, secundum illud Rom. I, 19 s.: Deus enim illis
revelavit. Invisibilia enim ipsius a creatura mundi per ea quae facta sunt, intellecta conspiciuntur.
Sapientia ergo mundi, quae sic rebus intendit, ut ad divinam veritatem non pertingat, stultitia est apud Deum, id
est, stultitia reputatur secundum divinum iudicium.
Is. XIX, 11: stulti principes thaneos, sapientes consiliarii Pharaonis dederunt consilium insipiens.
Secundo probat quod dixerat per duas auctoritates, quarum prima scribitur iob V, 13. Unde dicit scriptum est:
comprehendam sapientes in astutia eorum. Comprehendit autem sapientes Dominus in astutia eorum, quia per
hoc ipsum quod astute cogitant contra Deum, impedit Deus eorum conatum, et implet suum propositum; sicut
per malitiam fratrum ioseph volentium impedire eius principatum, impletum est per divinam ordinationem, quod
ioseph in Aegypto venditus principaretur. Unde et ante praemissa verba dicit iob: qui dissipat cogitationes
eorum, scilicet malignorum, ne possint implere manus eorum, quod coeperant; quia, ut dicitur Prov. XXI, 30,
non est sapientia, non est scientia, non est consilium contra Dominum.
Secunda auctoritas sumitur ex Ps., unde dicit et iterum scriptum est: Dominus novit cogitationes sapientium, id
est, secundum sapientiam mundi, quoniam vanae sunt; quia scilicet non pertingunt ad finem cognitionis
humanae, quae est cognitio veritatis divinae. Unde dicitur Sap. XIII, 1: vani sunt homines, in quibus non subest
sapientia Dei.
Deinde cum dicit itaque nemo glorietur in hominibus, infert conclusionem principaliter intentam, scilicet quod
non debeant gloriari de ministris Dei.
Et primo concludit propositum ex praedictis dicens itaque, ex quo ministri nihil sunt, sed laborant pro mercede,
nemo glorietur in hominibus; sicut et in Ps. Cxlv, 2 s. Dicitur: nolite confidere in principibus, neque in filiis
hominum, in quibus non est salus. Et Ier. XVII, 5: maledictus vir qui confidit in homine, etc..
Secundo rationem assignat ex dignitate fidelium Christi, assignans ordinem fidelium in rebus.
Et primo ponit ordinem rerum ad fideles Christi, dicens omnia vestra sunt, quasi dicat: sicut homo non gloriatur
de rebus sibi subiectis, ita et vos gloriari non debetis de rebus huius mundi, quae omnia sunt vobis data a Deo,
secundum illud Ps. VIII, 8: omnia subiecisti sub pedibus eius.
Exponit autem, quae omnia, inter quae primo ponit ministros Christi, qui sunt divinitus ordinati ad ministerium
fidelium, secundum illud II Cor. IV, 5: nos autem servos vestros per Iesum. Et hoc est, quod dicit sive Paulus,
qui plantavit, sive Apollo, qui rigavit, sive cephas, id est, Petrus, qui est universalis pastor ovium Christi, ut
dicitur Io. Cap. Ult.. Post haec ponit res exteriores, cum dicit sive mundus, qui est continentia omnium
creaturarum, qui quidem est fidelium Christi, eo quod homo per res huius mundi iuvatur, vel quantum ad
necessitatem corporalem, vel quantum ad cognitionem Dei, secundum illud Sap. XIII, 5: a magnitudine speciei et
creaturae, etc..
Consequenter ponit ea quae pertinent ad ipsam hominis dispositionem, dicens sive vita, sive mors, quia scilicet
fidelibus Christi et vita est utilis in qua merentur, et mors per quam ad praemia perveniunt, secundum illud Rom.
XIV, 8: sive vivimus, sive morimur, etc.. Et Phil. I, 21: mihi vivere Christus est, et mori lucrum.

27

