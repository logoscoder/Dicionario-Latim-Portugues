persuasionibus. Is. XXXIII, 19: populum impudentem non videbis, populum alti sermonis, ita ut non possis
intelligere disertitudinem linguae eius, in quo nulla est sapientia.
Secundo ostendit debitum modum quo usus fuit in praedicando, dicens: sermo meus fuit in ostensione spiritus et
virtutis, quod quidem potest intelligi dupliciter. Uno modo quantum ad hoc quod credentibus praedicationi eius
dabatur spiritus sanctus, secundum illud Act. X, 44: adhuc loquente Petro verba haec, cecidit spiritus sanctus
super omnes qui audiebant verbum. Similiter etiam suam praedicationem confirmabat, faciendo virtutes, id est
miracula, secundum illud marc.Cap. Ultimo: sermonem confirmante sequentibus signis. Unde Gal. III, 5: qui
tribuit vobis spiritum, et operatur in vobis.
Alio modo potest intelligi quantum ad hoc quod ipse per spiritum loquebatur, quod sublimitas et affluentia
doctrinae ostendit. II reg. XXIII, 2: spiritus Domini locutus est per me. Et II Cor. IV, 13: habentes eumdem
spiritum fidei credimus, propter quod et loquimur.
Confirmat etiam suam praedicationem, ostendendo in sua conversatione multa opera virtuosa. I Thess. II, 10: vos
enim testes estis, et Deus, quam sancte et iuste sine querela vobis qui credidistis, affuimus.
Tertio assignat rationem dictorum, dicens ut fides vestra non sit in sapientia hominum, id est non innitatur
sapientiae humanae, quae plerumque decipit homines, secundum illud Is. XLVII, 10: sapientia tua et scientia tua
haec decepit te. Sed in virtute Dei, ut scilicet virtuti divinae fides innitatur, et sic non possit deficere. Rom. I, 16:
non erubesco evangelium, virtus enim Dei est in salutem omni credenti.
Deinde cum dicit sapientiam loquimur, etc., ostendit apud quos excellentia spiritualis sapientiae utatur. Et primo
proponit quod intendit; secundo manifestat propositum, ibi sapientiam vero.
Dicit ergo: apud vos solum Christum crucifixum praedicavi, sapientiam autem, id est profundam doctrinam,
loquimur inter perfectos.
Dicuntur autem aliqui perfecti dupliciter: uno modo, secundum intellectum; alio modo secundum voluntatem.
Haec enim inter potentias animae sunt propria hominis, et ideo secundum eas oportet hominis perfectionem
considerari. Dicuntur autem perfecti intellectu illi, quorum mens elevata est super omnia carnalia et sensibilia,
qui spiritualia et intelligibilia capere possunt, de quibus dicitur hebr. V, 14: perfectorum est solidus cibus, eorum
qui per consuetudinem exercitatos habent sensus ad discretionem mali et boni. Perfecti autem secundum
voluntatem sunt, quorum voluntas super omnia temporalia elevata soli Deo inhaeret et eius praeceptis. Unde
Matth. V, 48, praepositis dilectionis mandatis, subditur: estote perfecti sicut et pater vester caelestis perfectus est.
Quia igitur doctrina fidei ad hoc ordinatur, ut fides per dilectionem operetur, ut habetur Gal. V, 6, necesse est
eum qui in doctrina fidei instruitur, non solum secundum intellectum bene disponi ad capiendum et credendum
sed etiam secundum voluntatem et affectum bene disponi ad diligendum et operandum.
Deinde cum dicit sapientiam vero, etc., exponit qualis sit sapientia de qua mentionem fecit. Et primo ponit
expositionem; secundo rationem expositionis confirmat, ibi quam nemo principum, etc..
Circa primum duo facit.
Primo exponit qualis sit ista sapientia per comparationem ad infideles; secundo, per comparationem ad fideles,
ibi sed loquimur Dei sapientiam, etc..
Dicit ergo primo: dictum est quod sapientiam loquimur inter perfectos. Sapientiam vero dico, non huius saeculi,
id est de rebus saecularibus, vel quae est per rationes humanas; neque eam principum huius saeculi.
Et sic separat eam a sapientia mundana, et quantum ad modum et materiam inquirendi, et quantum ad auctores,
qui sunt principes huius saeculi; quod potest intelligi de triplici genere principum, secundum triplicem
sapientiam humanam.
Primo possunt dici principes huius saeculi reges et potentes saeculares, secundum illud Ps. II, 2: principes
convenerunt in unum adversus Dominum et adversus Christum eius. A quibus principibus venit sapientia
humanarum legum, per quas res huius mundi in vita humana dispensantur. Secundo possunt dici principes
Daemones. Io. XIV, 30: venit princeps mundi huius, et in me non habet quicquam, etc.. Et ab his principibus
venit sapientia culturae Daemonum, scilicet necromantia, et magicae artes, et huiusmodi. Tertio possunt intelligi
principes huius saeculi Philosophi, qui quasi principes se exhibuerunt hominibus in docendo, de quibus dicitur
Is. XIX, 11: stulti principes thaneos, sapientes consiliarii Pharaonis. Et ab his principibus processit tota humana
philosophia.
Horum autem principum homines destruuntur per mortem et per amissionem potestatis et auctoritatis: Daemones
vero non per mortem, sed per amissionem potestatis et auctoritatis, secundum illud Io. XII, 31: nunc princeps
huius mundi eicietur foras; de hominibus autem dicitur Bar. III, 16: ubi sunt principes gentium? et postea subdit:
exterminati sunt et ad inferos descenderunt. Sicut ipsi non sunt stabiles, ita et eorum sapientia non potest esse
firma: et ideo non ei innitendum est.
Deinde cum dicit sed loquimur, etc., exponit qualis sit sapientia per comparationem ad fideles.
Et primo describit eam quantum ad materiam vel auctoritatem, cum dicit sed loquimur Dei sapientiam, id est
quae est Deus et a Deo. Quamvis enim omnis sapientia a Deo sit, ut dicitur Eccli. I, 1, tamen speciali quodam
modo haec sapientia, quae est de Deo, est etiam a Deo per revelationem, secundum illud Sap. IX, 17: sensum
autem tuum quis sciet, nisi tu dederis sapientiam et miseris spiritum tuum de altissimis? secundo ostendit
qualitatem eius, dicens in mysterio, quae abscondita est; haec enim sapientia abscondita est ab hominibus,
13

