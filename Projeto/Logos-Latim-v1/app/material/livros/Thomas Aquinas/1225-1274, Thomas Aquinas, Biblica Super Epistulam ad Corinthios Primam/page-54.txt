Primo ponit probationem; secundo assignat rationem eius quod dixerat, ibi etenim non est creatus, etc.; tertio
infert conclusionem intentam, ibi ideo debet, etc..
Circa primum considerandum, quod, sicut supra dictum est, mulier dicitur gloria viri per quamdam derivationem,
et ideo, ad hoc probandum, subdit non enim, prima scilicet rerum conditione, vir est ex muliere, scilicet
formatus, sed mulier ex viro. Dicitur enim Gen. II, 22, quod aedificavit Dominus Deus costam, quam tulerat de
Adam in mulierem. De viro autem dicitur formavit Dominus Deus hominem de limo terrae.
Deinde cum dicit etenim, etc., assignat rationem eius quod dixerat.
Ad cuius evidentiam considerandus est talis ordo perfecti et imperfecti, quod imperfectum in uno et eodem
subiecto prius est tempore, quam perfectum. Prius enim aliquis homo est puer, quam vir; simpliciter tamen
perfectum est prius imperfecto, tempore et natura. Nam puer producitur ex viro.
Haec igitur est ratio quare mulier producta est ex viro, quia perfectior est muliere, quod ex hoc probat apostolus,
quia finis est perfectior eo quod est ad finem: vir autem est finis mulieris. Et hoc est quod dicit etenim non est
creatus vir propter mulierem, sed mulier propter virum, in adiutorium scilicet generationis: sicut patiens est
propter agens, et materia propter formam. Unde dicitur Gen. II, 18: non est bonum hominem esse solum,
faciamus ei adiutorium simile sibi.
Deinde cum dicit ideo debet, etc., infert conclusionem intentam, dicens ideo, scilicet quia vir est imago et gloria
Dei, mulier autem est gloria viri, mulier debet habere velamen super caput suum, quando scilicet Deo assistit
orando, vel prophetando, ut per hoc ostendatur, quod non immediate subest Deo, sed subiicitur etiam viro sub
Deo; hoc enim significat velamen, quod capiti superponitur. Unde alia littera habet, quod mulier debet habere
potestatem super caput suum, et idem est sensus: nam velamen est signum potestatis, secundum quod in Ps. Lxv,
12 dicitur: imposuisti homines super capita nostra.
Deinde cum dicit et propter Angelos, etc., assignat tertiam rationem, quae sumitur ex parte Angelorum, dicens et
etiam mulier debet habere velamen super caput suum propter Angelos. Quod quidem dupliciter intelligi potest.
Uno modo de ipsis Angelis caelestibus, qui conventus fidelium visitare creduntur, praecipue quando sacra
mysteria celebrantur. Et ideo tunc tam mulieres, quam viri ad reverentiam eorum honeste et ordinate se debent
habere, secundum illud Ps. Cxxxvii, 1: in conspectu Angelorum psallam tibi.
Alio modo potest intelligi, secundum quod Angeli dicuntur sacerdotes, inquantum divina populo annuntiant,
secundum illud Mal. II, 7: labia sacerdotis custodiunt scientiam, et legem requirent ex ore eius, quia Angelus
Domini exercituum est.
Debet ergo mulier velamen habere semper in ecclesia propter Angelos, id est, propter sacerdotes, duplici ratione.
Primo quidem propter eorum reverentiam, ad quam pertinet quod mulieres coram eis honeste se habeant.
Unde dicitur Eccli. VII, 33: honora Deum ex tota anima tua, et sacerdotes illius. Secundo propter eorum
cautelam, ne scilicet ex conspectu mulierum non velatarum ad concupiscentiam provocentur. Unde dicitur eccli.
IX, 5: virginem ne aspicias, ne forte scandalizeris in decore illius.
Augustinus autem aliter exponit praedicta. Ostendit enim quod tam mulier quam vir est ad imaginem Dei, per
hoc quod dicitur Eph. IV, 23 s.: renovamini spiritu mentis vestrae, et induite novum hominem, qui renovatur in
agnitione Dei secundum imaginem eius qui creavit eum, ubi non est masculus et foemina. Et sic patet, quod
imago Dei attenditur in homine secundum spiritum, in quo non est differentia masculi et foeminae; et ideo
mulier est imago Dei sicut et vir. Expresse enim dicitur Gen. I, 27, quod creavit Deus hominem ad imaginem
suam, masculum et foeminam creavit eos: et ideo Augustinus dicit hoc esse intelligendum in spirituali coniugio,
quod est in anima nostra, in qua (sicut supra dictum est) sensualitas, vel etiam inferior ratio se habet per modum
mulieris, ratio autem superior per modum viri, in qua attenditur imago Dei.
Et secundum hoc mulier est ex viro et propter virum, quia administratio rerum temporalium, vel sensibilium, cui
intendit inferior ratio vel etiam sensualitas, debet deduci ex contemplatione aeternorum, quae pertinent ad
superiorem rationem, et ad eam ordinari.
Et ideo mulier dicitur habere velamen, vel potestatem super caput suum, ad significandum quod circa temporalia
dispensanda debet homo cohibitionem quamdam et refraenationem habere, ne ultra modum homo progrediatur in
eis diligendis. Quae quidem cohibitio circa amorem Dei adhiberi non debet, cum praeceptum sit Deut. VI, 5:
diliges Dominum Deum tuum ex toto corde tuo. Nam circa desiderium finis non apponitur mensura, quam
necesse est apponi circa ea quae sunt ad finem. Medicus enim sanitatem inducit quanto perfectiorem potest, non
tamen dat medicinam quanto maiorem potest, sed secundum determinatam mensuram. Sic vir non debet habere
velamen super caput. Et hoc debet propter Angelos sanctos: quia, sicut in Glossa dicitur grata est sanctis Angelis
sacrata et pia significatio.
Unde et Augustinus dicit de Civit. Dei, quod Daemones alliciuntur quibusdam sensibilibus rebus, non sicut
animalia cibis, sed sicut spiritus signis.
Deinde cum dicit verumtamen neque vir, etc., excludit dubitationem quae posset ex dictis oriri. Quia enim
dixerat, quod vir est gloria Dei, mulier autem est gloria viri, posset aliquis credere, vel quod mulier non esset ex
Deo, vel quod non haberet potestatem in gratia.

54

