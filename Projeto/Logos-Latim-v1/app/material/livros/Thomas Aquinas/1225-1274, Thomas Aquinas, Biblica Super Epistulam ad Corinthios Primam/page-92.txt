Hoc igitur scriptum est quoniam in aliis linguis, id est in diversis generibus linguarum, et labiis, id est in diversis
idiomatibus et modis pronuntiandi, loquar populo huic, scilicet Iudaico, quia hoc signum specialiter fuit datum
ad conversionem populi Iudaeorum.
Nec sic exaudient, quia scilicet signis visis non crediderunt. Is. VI, 10: excaeca cor populi huius, etc..
Sed quare Deus dedit eis signa, si non debebant converti? ad hoc sunt duae rationes. Una ratio est, quia licet non
omnes conversi fuerint, tamen aliqui sunt conversi, eo quod non repellit Dominus plebem suam, etc.. Alia ratio
est, ut iustior appareat eorum damnatio, dum manifestius apparet eorum nequitia. Io. XV, 22: si non venissem, et
locutus eis non fuissem, etc..
Consequenter, cum dicit itaque linguae, etc., ex inducta auctoritate argumentatur ad propositum, quasi dicat: ex
hoc manifeste apparet, quod donum linguarum datum est non fidelibus ad credendum, quia iam credunt, Io. IV,
42: non propter tuam loquelam, etc., sed infidelibus, ut convertantur.
In Glossa autem ponuntur duae expositiones Ambrosii hoc in loco, quae non sunt litterales; quarum una est ut
dicatur: sicut in veteri testamento locutus sum populo Iudaeorum per linguas, id est per figuras, et per labia, id
est promittendo bona temporalia, sic, adhuc in novo testamento, loquar huic populo in aliis linguis, id est aperte
et clare, et aliis labiis, id est spiritualibus, nec tamen sic exaudient me, scilicet quantum ad eorum multitudinem.
Itaque linguae datae sunt non fidelibus, sed infidelibus, ad manifestandum scilicet eorum infidelitatem.
Alia est in aliis linguis, id est obscure et parabolice, loquar, ut quia sunt indigni.
Non exaudient, id est non intelligent. Consequenter ostendit ad quid ordinatur prophetia, scilicet ad
instructionem fidelium, qui iam credunt. Et ideo quod prophetiae datae sunt non infidelibus, qui non credunt, Is.
LIII, 1: Domine, quis credidit auditui nostro? sed fidelibus, ut credant et instruantur.
Ez. III, 17: fili hominis, speculatorem dedi te, etc.. Prov. XXIX, 18: cum defecerit prophetia, etc., dissipabitur
populus.
|#5 Lectio 5
Glossa vult quod hic incipiat alia ratio ad propositum ostendendum. Sed secundum quod dictum est, non est nisi
unum posita ratione, et est quasi manifestatio mediae ipsius rationis, scilicet quod prophetia plus valet ad illud,
ad quod specialiter ordinatur donum linguarum.
Unde circa hoc duo facit.
Primo ostendit inconveniens quod sequitur quantum ad infideles ex dono linguarum, ibi si autem omnes linguis.
Secundo ostendit bonum quod sequitur ex dono prophetiae etiam ad infideles, ibi si autem omnes.
Inconveniens, quod sequitur ex dono linguarum sine prophetia, etiam quantum ad infideles, est quia reputantur
insani qui sic loquuntur solis linguis, cum tamen donum linguarum ordinetur ad conversionem infidelium, ut iam
patet. Et hoc est quod dicit si autem omnes, etc., quasi dicat: ex hoc patet quod linguae non sunt praeferendae
prophetiis, quia, si conveniant, scilicet omnes fideles, in unum, non solum corpore, sed etiam mente, Act. IV, 32:
multitudinis credentium erat cor, etc., et omnes, qui iam convenerunt, loquantur linguis, ad litteram extraneis, vel
loquantur ignota et obscura, et, dum sic confuse loquuntur, intret aliquis idiota, id est qui non intelligit nisi
linguam suam, vel infidelis, propter quem datae sunt linguae, nonne dicent his, qui sic loquuntur, quid insanitis?
quod enim non intelligitur, reputatur insanitio. Quod si intelligatur lingua, nihilominus quae loquuntur sunt
occulta, tamen malum est si non exponatur, quia poterunt credere de vobis, si occulta loquimini, quae creduntur
de gentilibus, qui occultabant ea quae faciebant in ritu eorum, propter eorum turpitudinem. Et haec etiam
insanitio quaedam est.
Contra. Idem est loqui linguis et loqui litteraliter quantum ad idiotas; cum ergo omnes loquantur litteraliter in
ecclesia, quia omnia dicuntur in Latino, videtur quod similiter sit insania.
Dicendum est ad hoc, quod ideo erat insania in primitiva ecclesia, quia erant rudes in ritu ecclesiastico, unde
nesciebant quae fiebant ibi, nisi exponeretur eis. Modo vero omnes sunt instructi; unde licet in Latino omnia
dicantur, sciunt tamen illud quod fit in ecclesia.
Consequenter autem cum dicit si autem omnes prophetent, ostendit quod bonum sequitur ex dono prophetiae.
Et circa hoc tria facit.
Primo ostendit quid per bonum prophetiae sequatur, quantum ad infideles; secundo ostendit quomodo hoc
sequatur, ibi occulta enim, etc.; tertio, subinfert quis effectus inde proveniat, ibi et ita cadens in faciem, etc..
Dicit ergo: constat quod ex dono linguarum non convincuntur infideles; si autem, pro sed; si hi, qui conveniunt,
prophetent, id est omnes ad intellectum loquantur, vel exponant Scripturas vel etiam revelationes eis factas
interpretentur. Omnes dico non simul, sed unus post alium sic prophetent.
Intret autem, scilicet ecclesiam, idiota aliquis, scilicet non habens nisi linguam maternam, hoc est bonum quod
inde sequitur, quia convincitur de aliquo errore, qui ostenditur sibi. Ier. XXXI, 19: postquam ostendisti mihi,
confusus sum. Ab omnibus, qui prophetant, diiudicatur. Quasi dicat: damnabilis ostenditur de malis moribus et
vitiis suis. I Cor. II, 15: spiritualis, id est doctor, omnia diiudicat, etc..
Ad haec enim duo valet prophetia, scilicet ad confirmationem fidei, et instructionem morum.
Quomodo autem hoc bonum sequatur ex prophetiae dono, subdit cum dicit occulta enim cordis. Quod potest
intelligi tripliciter.
92

