Ad duodecimum dicendum, quod ponentes aeternitatem mundi et incorruptibilitatem animarum, tripliciter
objectionem hanc evaserunt. Quidam dicentes, quod id quod est perpetuum et incorruptibile de pertinentibus ad
animam, est unum tantum omnium hominum, scilicet intellectus possibilis vel agens. Quidam vero ponentes
multitudinem incorruptibilium animarum cum aeternitate mundi, ne cogerentur ponere infinitum in actu,
posuerunt revolutiones animarum, ita quod animae quae prius fuerant a corporibus absolutae, post aliqua saecula
iterum redirent ad corpora. Et haec fuit positio Platonicorum.
Alii vero ut Avicenna et Algazel, dixerunt quod non est inconveniens ponere infinitum in actu non per se sed per
accidens. Dicitur enim esse infinitum per se in illis quorum multitudo est secundum aliquem ordinem unius ab
altero dependentis: sicut cum manus movet baculum, baculus lapidem, quod non potest in infinitum procedere,
neque in sursum neque deorsum, quia oporteret quod aliquid dependeret ab infinitis et nunquam ejus generatio
compleretur. Per accidens autem infinitum est in illis quorum multitudo ad invicem ordinem non habent, sicut
quod unus faber multis martellis operetur, per hoc quod uno fracto substituitur alter. Non enim differt per quod
taliter operetur, at utrum per finitos vel infinitos, si infinito tempore duraret, cum unus martellus ab altero non
dependeat. Et ita dicunt quod cum una anima non dependeat ab altera, quod nihil prohibet ponere animas
infinitas actu. Fides autem catholica quae mundum non ponit aeternum ab his angustiis liberatur.
RA13
Ad decimum tertium dicendum, quod Philosophus probat in primo coeli et mundi, id quod est incorruptibile esse
etiam ingenitum per hoc quod id quod est incorruptibile habet virtutem ut sit tempore infinito: et sic non potest
finiri tempus ei ex parte principii, ut ante non fuerit.
Ex quo datur intelligi, quod id quod est incorruptibile, non habet propter defectum sui virtutis quod fuerit ab hoc
tempore et non antea. Unde animae quae sunt incorruptibiles, quod non fuerit semper accidit eis quia non semper
acceperunt virtutem qua essent. Hac autem virtute accepta, semper sunt nec in eis virtus hujusmodi diminuitur
post temporis diuturnitatem.
RA14
Ad decimum quartum dicendum, quod immortalitas quae soli Deo competit, est omnimoda immutabilitas, quae
quidem Deo ex seipso competit, aliis autem divino munere.
RA15
Ad decimum quintum dicendum, quod effectus non contrariatur causae: unde esse creaturae non contrariatur
divino esse. Oppositio autem creati et increati non est secundum contrarietatem, sed secundum affirmationem et
negationem.
RA16
Ad decimum sextum dicendum, quod infirmitas corporis impedit operationem intellectus per accidens, in
quantum impediuntur virtutes inferiores a quibus intellectus accipit, scilicet imaginativa, cogitativa, et
memorativa.
Corrupto autem totaliter corpore, jam anima accipit modum essendi quo sunt substantiae separatae. Et ideo ad
eumdem modum pertingunt intelligendi, scilicet ut intelligant per influxum superioris intellectus, scilicet divini:
cujus signum est quod etiam dum est in corpore quando alienatur a sensibus, percipit aliquid ex influentia
superioris intellectus, ut possit futura praevidere.
RA17
Ad decimum septimum dicendum, quod sicut supra dictum est (ad primum), forma non est corruptibilis nisi per
accidens. Unde ex hoc quod anima vegetalis est corruptibilis, non autem rationalis, non sequitur quod aequivoce
dicatur utraque: nec tamen oportet quod omnino univoce, nam forma et actus et hujusmodi sunt de his, quae
analogice praedicantur de diversis.
RA18
Ad decimum octavum dicendum, quod forma intelligitur super contraria delata, quae indiget corpore ex
contrariis composito ad substentationem sui esse; unde per hoc ostenditur, quod anima humana est
incorruptibilis, quia neque ex contrariis est composita, et sic non est corruptibilis per se, neque super contraria
delata, et sic non est corruptibilis per accidens.
RA19
Ad decimum nonum dicendum, quod formae, et quaecumque partes non sunt in specie vel in genere directe, sed
tantum per reductionem; sicut principia.
Unde anima humana et anima equi, neque sunt unius speciei aut generis, neque diversorum, sed homo et equus
in uno genere sunt. Si autem animae humanae deputaretur genus secundum se, esset in alio genere ab eo in quo
esset anima equi.
RA20
Ad vigesimum dicendum, quod Deus non sic proprios motus creaturas agere desinit quod sua operatio
excludatur, alias eas non regeret. Ejus autem operatione res conservantur in esse, et ideo res non propter hoc ad
non esse tendunt. Nec tamen dicendum est, quod tendere in non esse sit motus proprius creaturae, cum omnis
motus creaturae sit ad esse et bonum: sed est quaedam metaphorica locutio cum dicitur quod creatura de se tendit
in non esse, quia scilicet si a Deo sibi desereretur, esse desineret.
7

