OPERA OMNIA
SANCTI THOMAE AQUINATIS
-----oOo----Textum electronicum praeparavit et indexavit
Ricardo M. Rom n, S. R. E. Presbyterus
Bonis Auris, MCMXCVIII

|*DE_IMMORT._ANIMAE
QUAESTIO DE IMMORTALITATE ANIMAE
AG1
Quaestio est de immortalitate animae. Et videtur quod non sit immortalis. Differentia enim superioris generis
divisiva, uniformiter participatur ab omnibus inferioribus. Corruptibile autem et incorruptibile sunt differentia
divisiva entis; ens enim dividitur per corruptibile et incorruptibile. Ergo omnia corruptibilia uniformiter
corruptibilia sunt. Sed lapis, planta et brutum sic corruptibilia sunt, quod eis corruptis, eorum formae desinunt
esse. Ergo et homine corrupto, ejus forma scilicet anima humana, desinit esse: non est ergo anima humana
immortalis.
AG2
Praeterea. Esse formam essentialiter convenit animae; si enim per accidens homini inesset, homo non esset quid
sed quale. Remoto autem eo, quod est alicui essentiale, res illa esse non potest. Cum igitur corrupto corpore,
anima desinit esse forma, videtur quod post corporis corruptionem, anima esse non possit. Et ideo anima non est
immortalis.
AG3
Praeterea. Primus defectus creaturae est esse de nihilo, et ex hoc, alii consequentur, ut mutabilitas, corruptibilitas
et hujusmodi. Sed anima est de nihilo cum sit creatura quaedam. Ergo est corruptibilis.
AG4
Praeterea. Anima secundum suam naturam non est superior Angelo. Angelus autem secundum Augustinum est
gratia, non natura, immortalitatem suscipiens.
Ergo nec anima per suam naturam est immortalis.
AG5
Praeterea. Ubicumque est aliqua compositio, ibi est possibilitas ad dissolutionem. In anima est aliqua
compositio, saltem ex quo et quod est. Ergo est dissolubilis et non incorruptibilis.
AG6
Sed dicebat quod illa sola compositorum dissolubilia sunt quae ex contrariis componuntur. Contra est, quod dicit
Plato in tymaeo, quod corpora coelestia sua natura dissolubilia sunt, voluntate autem divina indissolubilia; et
tamen corpora coelestia non sunt ex contrariis composita. Non igitur illa sola dissolubilia sunt, quae ex contrariis
componuntur.
AG7
Praeterea. Quod convenit alicui secundum se, per prius et magis convenit ei, quam quod convenit ei per
comparationem ad aliud. Immortalitas autem animae humanae convenit inquantum ad aliud comparatur, prout
scilicet ordinatur ad beatitudinem; in se autem considerata, corruptibilis esse videtur, per hoc quod est ex nihilo.
Magis ergo dicitur quod anima humana sit corruptibilis quam immortalis.
AG8
Praeterea. Anima secundum fidem immortalis ponitur, ut particeps aeternae beatitudinis esse possit.
Hoc autem posset accidere si corrupto corpore, corrumperetur, quia et corpus licet corrumpatur, tamen per
resurrectionem reparatur ad gloriam immortalitatis.
Ergo nihil prohibet, ut videtur, dicere animam mortalem.
AG9
Praeterea. Anima est sicut quoddam lumen, quo corpus illuminatur a Deo. Sed nihil prohibet aliquid illuminatum
a sole, postquam desinit illuminari, vel per ejus corruptionem, vel quocumque alio modo, iterato eodem lumine,
illuminari. Ergo nihil prohibet, si corrupto corpore, anima esse desinit; iterum corpore reparato, animam eandem
redire.
1

