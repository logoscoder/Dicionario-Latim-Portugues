AG10
Sed dicebat, quod non est simile de lumine et de anima, quia anima est hoc aliquid, non autem lumen.
Sed contra Philosophus in secundo de anima dividit substantiam in tria genera: in materiam, formam et hoc
aliquid, et ostendit quod anima neque est materia, neque hoc aliquid, sed forma dans esse corpori. Ergo cum
lumen sit etiam forma corporis illuminati, non erit quantum ad hoc differentia inter animam et lumen.
AG11
Praeterea. Sicut dicit Philosophus in primo de anima si nulla operatio animae esse potest sine corpore,
impossibile est animam a corpore separari.
Sed nulla operatio animae videtur esse sine corpore.
Quod de operationibus nutritivae et sensitivae partis planum est. Cum autem non contingat intelligere sine
phantasmate, phantasmata autem esse non possunt sine corporeis instrumentis, anima non potest a corpore
separari. Et sic deficit corpore corrupto et non est immortalis.
AG12
Praeterea. Posito possibili, non sequitur impossibile.
Possibile autem est mundum semper fuisse, nam et hoc plures posuerunt. Si autem mundus semper fuit et anima
est immortalis, necessario sequitur quod sint infinita actu. Si enim mundus fuit semper, infiniti homines sunt
mortui, quorum animae permanent, si est anima immortalis. Esse autem infinita actu est impossibile. Ergo cum
non sit impossibile semper mundum fuisse, ut dictum est, relinquitur ergo esse impossibile quod anima sit
immortalis.
AG13
Praeterea. Sicut probat Philosophus in primo coeli et mundi, omne quod incipit esse in tempore, etiam in
tempore esse desinit. Sed anima humana esse ex tempore incepit, non enim fuit semper. Ergo desinit esse et non
est immortalis.
AG14
Praeterea. Apostolus dicit I Tim. VI, 16, de Deo, quod solus habet immortalitatem. Non igitur anima humana est
immortalis.
AG15
Sed dicebat, quod immortalitatem quam habet Deus, habet de se, aliis autem communicat, ut Glossa ibidem dicit.
Sed contra. Quorum est esse contrarium, contrarius est existendi modus. Sed esse animae contrariatur divino
esse, sicut increatum creato. Ergo cum modus divini esse sit quod Deus est immortalis, modus animae erit quod
sit mortalis.
AG16
Praeterea. Infirmitas corporis impedit intellectum nostrum etiam quantum ad superiorem partem, qua
contemplatur divina, ne libenter in actum procedat, sicut patet in freneticis et hujusmodi. Mors ergo corporis
totaliter animam ad non esse deducit.
AG17
Praeterea. Deffinitio animae in communi est, quod sit forma corporis physici organici, potentia vitam habentis; et
sic oportet quod haec deffinitio uniformiter cuilibet animae conveniat. Sed anima vegetalis est hoc modo forma
corporis quod corrupto corpore, ipsa corrumpitur. Ergo et anima humana corrumpitur, corrupto corpore.
AG18
Praeterea. In libro de causis dicitur, quod omnis substantia quae est ex contrariis vel super contraria delata, est
corruptibilis. Anima autem humana quamvis non sit ex contrariis composita, est tamen super contrariis delata;
est enim forma corporis compositi ex contrariis. Ergo est corruptibilis.
AG19
Praeterea. In homine est idem secundum substantiam, anima sensibilis et rationalis. Si igitur anima rationalis erit
incorruptibilis, et anima sensibilis incorruptibilis erit: anima autem equi incorruptibilis erit.
Cum igitur corruptibile et incorruptibile non unius generis sint, ut dicit Philosophus, sequitur, quod anima
sensibilis in homine et equo sunt unius generis. Ergo homo et equus non conveniunt in genere animalis, cum
unumquodque ponatur in genere vel specie per suam formam. Hoc autem est manifeste falsum. Non igitur anima
rationalis est incorruptibilis.
AG20
Praeterea. Augustinus dicit, quod Deus res quas condidit, sic administrat, ut proprios motus eas agere sinat.
Proprius motus animae et cujuslibet creaturae est tendere in nihilum. Omnis enim creatura, quantum de se est,
tendit in nihilum. Ergo per divinam administrationem non prohibetur animae quin tendat in nihilum. Non igitur
est immortalis.
AG21
Praeterea. Cum anima sit principium operationum vitae, oportet quod ex ejus operationibus, modus suae
substantiae demonstretur. Non autem invenitur inter opera animae humanae aliqua operatio substantiae
separatae, quia etiam quantum ad ipsum intelligere magna apparet differentia inter animam et substantiam

2

