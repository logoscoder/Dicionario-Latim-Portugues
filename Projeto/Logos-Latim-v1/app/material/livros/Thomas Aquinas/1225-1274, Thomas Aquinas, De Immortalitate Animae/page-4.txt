Item. Ex hoc ipso quod anima humana est intelligens ostenditur quodammodo esse infinitae virtutis, prout
intelligit universale, quod est virtualiter infinitum. Virtus autem infinita non potest esse in substantia corruptibili,
eo quod virtus substantiae proportionatur et super principia ejus fundatur. Unde relinquitur quod substantia
animae intellectivae non possit esse corruptibilis.
CO5
Item. Unumquodque naturaliter esse desiderat et perseverare in suo esse. Hoc autem desiderium non similiter
omnibus convenit. Nam ea quae cognitione carent, desiderant esse et bonum, non quasi ex seipsis sed quasi ab
alio inclinationem habentia in finem naturaliter desideratum. In his vero quae cognitionem habent desiderium
sive appetitum consequitur cognitionem, sicut dirigentem. Unde oportet, quod secundum modum cognitionis sit
et desiderii modus. Animalia autem bruta, quae tantum cognitionem sensitivam habent, non cognoscunt esse et
bonum, nisi ut hic et nunc. Unde nec aliter fertur eorum desiderium ad esse et bonum nisi ad hic et nunc. Anima
vero humana intelligit esse et bonum absolute. Desiderium igitur ejus naturale est ad esse et bonum, non ut hic et
nunc, sed ut simpliciter et per omne tempus. Cum igitur naturale desiderium inane esse non possit, necessarium
est, quod anima humana sit immortalis.
CO6
Item. Ultimus finis animae humanae esse videtur ut primam rerum causam cognoscat; quod patet ex hoc quod
homines videntes effectus et ignorantes causas admirantur, et ipsa admiratio est movens ad inquirendum causae
cognitionem, ut dicitur in principio metaphysicorum; et sic non quiescit naturale desiderium quousque invenitur
aliquis effectus habens causam. Cum igitur ultimus finis sit in quo totaliter naturale desiderium quietatur,
manifestum est quod in cognitione primae causae est ultimus animae humanae finis. Unde joan. XVII, 3: haec
est vita aeterna ut cognoscant te, unum Deum verum. Ad hunc autem finem non pervenit anima dum est corpori
conjuncta ut alibi probatum est. Oportet ergo quod ipsa post corpus remaneat; aliter inanis esset quasi non potens
ad finem proprium pervenire.
CO7
Haec igitur et his similes ex quibusdam immortalitatis signis sumuntur. Sed ratio ostendens propter quid anima
humana sit immortalis, oportet quod sumatur ex modo substantiae ipsius. Substantia autem animae non
cognoscitur nisi ex ejus operatione. Inter operationes autem animae remotis operationibus animae vegetalis, ex
quibus incorruptionis ratio sumi non potest, prima operatio et radix aliarum est cognitio. Patet enim quod
cognitionem sequitur appetitus, appetitum autem consequitur motus localis. Unde ex ratione cognitionis oportet
investigare qualis sit substantia animae.
CO8
Est autem communis omnium conceptio, quod cognitio fiat per quandam similitudinem cognoscentis ad
cognitum. Existimaverunt igitur antiqui naturales, quod oporteret in anima cognoscente esse res cognitas
secundum eundem modum existendi. Sed (quia?) cum anima cognoscat omnia, ex hoc sequi videbatur, quod
oporteret animam ex omnibus esse compositam, quod videbatur absurdum, elegerunt hanc viam, ut dicerent
animam esse compositam ex principiis omnium, et sic anima per hoc quod est ex principiis his quae sunt ex
principiis, similis inveniretur. Et ideo qualem unusquisque eorum opinatus est de rerum principiis, talem et de
anima sortitus est.
Qui enim posuerunt ignem esse omnium rerum principium, dixerunt animam esse ignem: similiter qui dixerunt
aerem aut aquam vel etiam quatuor elementa, et cum his amicitiam et litem, similem opinionem de anima
conceperunt.
Quae quidem positio non fuit sufficiens, quia in principiis communibus materialibus non sunt omnia nisi in
potentia. Per hoc ergo anima hujusmodi principiis composita, non haberet similitudinem cum omnibus nisi in
potentia. Unumquodque autem cognoscitur per hoc quod est in actu, non per hoc quod est in potentia, ut
ostenditur in IX metaphys..
Unde talis modus similitudinis ad cognitionem non sufficit.
Et praeterea, unumquodque cognoscitur magis per suam formam, quam per materiam. Praemissa autem
similitudo secundum materiam tantum: unde forma, potissimum ens in re, ignota remaneret secundum hoc.
CO9
Et iterum. Si hoc sufficeret animae ad habendam cognitionem de rebus, quod ex principiis rerum esset
composita, non esset in potentia cognoscens res, sed actu, cum cognitio conveniret ei ex compositione suae
substantiae. Hoc autem videmus esse falsum. Fit enim anima de potentia cognoscente in actu cognoscens tam
secundum sensum quam intellectum. Unde ostenditur quod magis anima sit cognoscitiva rerum ex eo quod sit in
potentia ad omnia, quam ex eo quod sit actu composita ex omnibus. Non autem invenitur anima cognoscens res
ex hoc quod sit in potentia ad cognita per illum modum quo materia corporalis est in potentia ad formas.
Nam materia corporalis de potentia educitur in actum cum transmutatione et passione, secundum quod una
potentia abjicitur et alia introducitur. Hoc autem non apparet in anima, cum sit actu cognoscens: non enim
aliquid ab ea abjicitur, sed cognitionem tantum rei adquirit, et simul utriusque contrariorum, nam per unum
alium cognoscit.

4

