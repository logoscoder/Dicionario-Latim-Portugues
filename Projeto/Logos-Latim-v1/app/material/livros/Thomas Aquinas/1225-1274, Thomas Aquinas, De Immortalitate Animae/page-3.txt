separatam, cum Angelus multo aliter intelligat quam anima humana. Ergo anima humana non est substantia
separabilis a corpore; deficit ergo deficiente corpore.
AG22
Praeterea. Anima vitam a Deo recipit, sicut luna recipit lumen a sole. Sed posito obstaculo inter lunam et solem,
luna lumen suum amittit, ut patet in eclipsi lunae, quae fit per terrae interpositionem. Cum igitur peccatum sit
quoddam obstaculum, quod ponitur inter animam et Deum, secundum illud Isaiae, LIX: peccata nostra diviserunt
inter nos et Deum nostrum, videtur quod anima per peccatum vita privetur et ita non sit immortalis.
SC1
Sed contra est, quod dicit Philosophus in secundo de anima, quod intellectus separatur ab aliis partibus animae
sicut perpetuum a corruptibile.
SC2
Praeterea. Super illud Ps. 38: verumtamen in imagine pertransit homo, dicit casiodorus, quod anima non esset
imago Dei, si mortis termino clauderetur. Est autem anima per suam naturam imago (Dei), quia naturaliter habet
memoriam, intelligentiam et voluntatem secundum quae in ipsa imago Dei attenditur. Ergo naturaliter est
immortalis.
SC3
Praeterea. Cognoscentis et cogniti debet esse aliqua proportio. Sed anima humana cognoscit veritatem quae est
perpetua et incorruptibilis. Ergo et anima humana est incorruptibilis.
SC4
Juxta haec autem quaerebatur, utrum aliqua creatura possit vel ad momentum subsistere, si a Deo non
conservaretur in esse. Et utrum Deus alicui creaturae conferre possit, quod per principia quibus constituitur,
conservaretur in esse, substracta Dei operatione. Et videtur quod sic. Quia artifex creatus, qui est minoris virtutis
potest hoc conferre suo artificiato, ut sua operatione cessante, artificiatum illud permaneat. Sicut cessante
operatione aedificatoris permanet domus. Multo igitur magis videtur quod Deus suae creaturae hoc possit
conferre.
CO1
Solutio. Dicendum quod in rerum ordine invenitur anima media inter corruptibiles et incorruptibiles creaturas,
unde non irrationabiliter de ipsius immortalitate dubitatur. Ut enim dicitur in secundo ethicorum, extremi litigant
de media regione. Convenit enim cum substantiis incorruptibilibus in hoc quod est intelligens; et ex hoc videtur
incorruptibilis esse. Convenit cum substantiis corruptibilibus ex hoc quod est corruptibilis corporis forma; ex
quo videtur et ipsa corruptibilis esse. Sciendum tamen est, quod ad immortalitatem animae ostendendam, et si
per quaedam immortalitatis signa procedatur, quasi quibusdam viis, una est tamen via demonstrans
immortalitatem ipsius, et propter quid immortalis sit ostendens. Ostendit siquidem Plato animam esse
immortalem ex hoc quod est movens seipsam.
CO2
Cum enim in hoc videantur viventia a non viventibus differre, quod viventia moveant seipsa, ut animalia; non
viventia vero non moventur nisi ab aliis mota, in hujusmodi moveri, vitam viventium constituerunt. Unde
corpus, quod movetur ab anima, per hoc moritur, quod anima separatur, quae ipsum movet. Cum igitur anima sit
primum movens seipsam non potest a suo motore separari, cum nihil a seipso separetur. Unde nec in ipsa potest
motus vitae deficere. Et ex hoc concludebat Plato, animam esse immortalem. Sed cum movere seipsam
secundum Platonem, non tantum animae humanae conveniat, sed et brutorum, quae localiter moventur ab anima,
ex eadem ratione sequetur, quod sicut anima hominis, ita et brutorum sint immortales. Et hoc ipse Plato ponebat.
Quod quidem et fidei repugnat, ut patet in libro de ecclesiasticis dogmatibus, et rationi contrariatur.
Ratio etiam Platonis, scilicet quod anima sit movens seipsam, ostenditur esse falsa ab Aristotele in primo de
anima.
CO3
Cum ergo immortalitas sit propria animae humanae, oportet quod rationes immortalitatis sumantur ex eo quod
est proprium animae humanae inter coeteras animas, quod est intelligere. Ex hoc enim ipso quod anima humana
intelligit necessaria et perpetua, sicut veritatem ipsam, et universalia principia, et conclusiones scientiarum,
manifeste apparet, quod incorruptibilis est. Intellectum enim est perfectio intelligentis. Oportet autem, et
perfectionem et perfectibile sub uno generi contineri.
Unde si ea quae sunt intellecta ab humana anima sunt incorruptibilia inquantum hujusmodi, oportet animam
humanam in generi incorruptibilium esse. Nec est instantia quod oculus corruptibilis incorruptibile corpus solis
et lunae potest videre. Non enim oculus cognoscit rem incorruptibilem secundum id quod incorruptibilis est, sed
secundum aliquid quod est commune incorruptibilibus et corruptibilibus, scilicet secundum lumen. Anima autem
humana intelligit incorruptibilia secundum id quod incorruptibilia sunt, intantum quod etiam res corruptibiles
non intelligit nisi secundum quod incorruptibiles sunt, scilicet dum universale eorum intelligit.
Ex quo evidenter apparet quod anima humana nata est perfici incorruptibilibus sicut propriis perfectionibus;
quod non esset, nisi ipsa incorruptibilis esset.
CO4
3

