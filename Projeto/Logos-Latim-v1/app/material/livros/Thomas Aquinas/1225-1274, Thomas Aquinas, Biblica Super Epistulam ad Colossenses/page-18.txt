Et si dicatur: quare ergo legimus vetus testamentum? dico quod legimus ad testimonium, non ad usum. Et ideo
dicit sunt in interitu ipso usu, id est non assumuntur ad testimonium, sed ad usum.
Item sunt vana, quae non innituntur rationi nec auctoritati.
Sed haec non innituntur auctoritati divinae, sed humanae, unde dicit secundum praecepta.
Sed numquid non sunt praecepta a Deo? respondeo sic: ad tempus, quousque venerit veritas. Matth. XV, 6:
irritum fecistis mandatum Dei propter traditiones vestras.
Item non innituntur rationi, quia sunt habentia rationem sapientiae in superstitione; quasi dicat: non habent
rationem, quae inducant nisi ad superstitionem, idest, ad religionem supra modum, et extra tempus ipsorum
observatum. Et in humilitate, scilicet simulata tantum secundum deiectionem; quia qui liberatur per Christum a
servitute legis, non debet se iterum supponere servituti. Gal. V, 1: nolite iterum sub iugo servitutis contineri.
Servantur tamen aliqua, quae et si non auctoritate divina, tamen humana ratione sunt utilia; sed hoc deficit hic.
Sunt enim gravia haec, secundum se considerata. Tria autem desideramus, scilicet quietem, honorem, et
sufficientiam, quae haec legalia non habent. Subtractio enim ciborum contraria est saturitati. Inducunt etiam
laborem, propter observantias multiplices. Nec sunt ad honorem, sed ad confusionem multam, ut illa aspersio
cineris, et huiusmodi.
Act. XV, 10: hoc est onus, quod neque nos, neque patres nostri portare potuimus. Non ad parcendum corpori, id
est, ecclesiae, non in honore aliquo, id est non ad honorem Dei, sed ad saturitatem carnis, id est, ad implendum
carnalem affectum.
|+3 Capitulus 3
|#1 Lectio 1
Supra apostolus monuit fideles contra seducentes, hic instruit eos contra perversitatem morum. Et primo proponit
generalem doctrinam; secundo specialem, ibi mulieres subditae.
Circa primum duo facit, quia primo instruit eos de habenda recta intentione finis; secundo de rectitudine
humanae actionis, ibi mortificate.
Iterum prima dividitur in duas partes, quia primo ponit modum instructionis; secundo assignat rationem, ibi
mortui enim.
Circa primum, primo ponit susceptum beneficium; secundo ex hoc concludit instructionis documentum, ibi quae
sursum.
Beneficium est, quod surreximus cum Christo resurgentes, sed hoc dupliciter: uno modo per spem corporalis
resurrectionis.
I Cor. XV, 12: si autem Christus praedicatur quod resurrexit a mortuis, quomodo quidam dicunt in vobis
quoniam resurrectio mortuorum non est? item cum eo resurgente reparamur ad vitam iustitiae. Rom. IV, 25:
traditus est propter delicta nostra, et resurrexit propter iustificationem nostram. Quasi dicat: si Christo resurgente
et vos resurrexistis.
II Cor. IV, 14: qui suscitavit Dominum Iesum, et nos cum Iesu suscitabit.
Deinde cum dicit quae sursum, etc., concludit documentum debitum fini. Et primo per comparationem ad finem,
et ut finem principaliter aliquis intendat; secundo ut secundum finem de aliis iudicet.
Dicit ergo si consurrexistis cum Christo, quae sursum sunt quaerite. Matth. VI, 33: primum quaerite regnum Dei
et iustitiam eius, etc.. Hic enim est finis. Ps. XXVI, 4: unam petii a Domino, etc.. Et ideo hoc quaerite, ubi
Christus sedet in dextera.
Mc. Cap. Ult.: Dominus quidem Iesus postquam locutus est eis, assumptus est in caelum, et sedet a dextris Dei.
Ps. Cix, 1: sede a dextris meis.
Et intelligenda est dextra, non pars aliqua corporalis, sed similitudinaria. Dextra enim est potior pars hominis.
Christus ergo sedet ad dextram, quia secundum quod homo, in potioribus bonis patris est, sed secundum quod
Deus, in aequalitate eius est. Et sic sit ordo in vobis, ut quia Christus est mortuus, et surrexit, et sic est assumptus
a dextris Dei, ita et vos moriamini peccato, ut postea vivatis vita iustitiae, et sic assumamini ad gloriam.
Vel nos resurreximus per Christum; ipse autem ibi sedet, ergo desiderium nostrum debet esse ad ipsum. Matth.
XXIV, 28: ubi fuerit corpus, illuc congregabuntur et aquilae, etc.. Matth. VI, 21: ubi est thesaurus tuus, ibi est et
cor tuum.
Item debemus iudicare de aliis secundum ipsum. Et ideo dicit quae sursum sunt sapite, etc.. Astruit unum, et
aliud negat.
Sapit autem quae sursum sunt, qui secundum supernas rationes ordinat vitam suam, et de omnibus iudicat
secundum eam. Iac. III, 15: haec est sapientia de sursum descendens. Sapit autem quae sunt super terram, qui
secundum terrena bona omnia ordinat et iudicat, iudicans ea summa bona. Phil. III, 19: et gloria in confusione
eorum, qui terrena sapiunt.
Deinde cum dicit mortui enim, etc., ponit rationem monitionis. Et primo commemorat quandam mortem;
secundo innuit occultationem cuiusdam vitae, ibi et vita; tertio docet huius vitae manifestationem, ibi cum autem
Christus.
18

