legem Moysi? dicendum est quod sic, quantum ad cultum unius Dei. Vel alienati sensu, id est ex electione
contradicentes ei ex malitia.
Iob XXXIV, 27: qui quasi de industria recesserunt ab eo.
Quantum ad tertium dicit in operibus malis.
Io. III, 19: erant enim eorum opera mala, etc..
Deinde cum dicit nunc autem, ponit beneficia Christi.
Et primum est reconciliatio in corpore eius.
Et dicit in corpore carnis, non quod aliud sit corpus, et aliud caro; sed ad ostendendum quod accepit corpus in
esse naturae. Io. I, 14: et verbum caro factum est, etc.. Et idem corpus carnis, id est, mortale. Rom. VIII, 3: Deus
filium suum mittens in similitudinem peccati, etc.. Secundum est sanctificatio. Unde dicit ut exhiberet vos
sanctos. Hebr. XIII, 12: Iesus ut sanctificaret populum, etc.. Tertium est ablutio a peccatis, ibi et immaculatos.
Hebr. IX, 14: sanguis Christi per spiritum sanctum semetipsum obtulit Deo, emundabit conscientiam nostram,
etc..
Item quantum ad futura, ibi et irreprehensibiles.
II Petr. III, 14: satagite immaculati et inviolati ei inveniri in pace, etc.. Et addit coram ipso. I Reg. XVI, 7: homo
videt quae foris patent, Dominus autem intuetur cor.
Exigit a nobis firmitatem fidei et spei; ideo subiungit, dicens si tamen permanetis in fide fundati. Fides est sicut
fundamentum, ex cuius firmitate tota firmatur ecclesiae structura. Item et stabiles in spe non moti a seipsis, et
immobiles, quasi non excidentes a spe per alios. A spe, inquam, evangelii, id est quam dat evangelium de bonis
regni caelorum. Matth. IV, 17: poenitentiam agite, appropinquabit enim regnum caelorum.
Nec est excusatio, quia est praedicatum, videlicet per apostolos. Utitur praeterito pro futuro, propter certitudinem
eius. In universa creatura, quae sub, etc., id est omni creaturae novae, id est fidelibus, quibus paratum erat.
|#6 Lectio 6
Postquam commendavit Christum in comparatione ad Deum et ad universam creaturam, ad totam ecclesiam et
ad ipsos colossenses, hic commendat eum in comparatione ad seipsum, ostendens se eius ministrum.
Et primo ponit ministerium; secundo ostendit fidelitatem ministrando, ibi qui nunc gaudeo; tertio ministerii
magnitudinem, ibi cuius factus sum.
Dicit ergo: dico quod praedicatum est in universa creatura, cuius, evangelii, factus sum minister, praedicandi,
non mea auctoritate, sed praedicationi ministerium exhibens.
I Cor. IV, 1: sic nos existimet homo ut ministros Christi et dispensatores, etc..
Sed est minister fidelis, quod patet, quia non refugit pati pericula quin diligenter exequatur. Unde primo ostendit
quo affectu sustinet passiones; secundo quo fructu, ibi adimpleo, etc..
Affectu quidem laeto, quia nunc gaudeo, etc., pro vobis, id est, propter vestram utilitatem.
II Cor. I, 6: sive tribulamur pro vestra exhortatione et salute, etc.. Et propter gaudium vitae aeternae quod inde
expecto, quod est fructus ministerii eius. Iac. I, 2: omne gaudium existimate, fratres mei, cum in tentationes
varias incideritis, scientes, etc..
Phil. II, 17: si immolor super sacrificium fidei vestrae, gaudeo et congratulor, etc..
Et etiam hoc fructu, ut adimpleam ea, quae desunt passionum Christi, etc..
Haec verba, secundum superficiem, malum possent habere intellectum, scilicet quod Christi passio non esset
sufficiens ad redemptionem, sed additae sunt ad complendum passiones sanctorum. Sed hoc est haereticum, quia
sanguis Christi est sufficiens ad redemptionem, etiam multorum mundorum. I io. II, 2: ipse est propitiatio pro
peccatis nostris, etc..
Sed intelligendum est, quod Christus et ecclesia est una persona mystica, cuius caput est Christus, corpus omnes
iusti: quilibet autem iustus est quasi membrum huius capitis, I Cor. XII, 27: et membra de membro. Deus autem
ordinavit in sua praedestinatione quantum meritorum debet esse per totam ecclesiam, tam in capite quam in
membris, sicut et praedestinavit numerum electorum. Et inter haec merita praecipue sunt passiones sanctorum.
Sed Christi, scilicet capitis, merita sunt infinita, quilibet vero sanctus exhibet aliqua merita secundum mensuram
suam.
Et ideo dicit adimpleo ea quae desunt passionum Christi, id est totius ecclesiae, cuius caput est Christus.
Adimpleo, id est, addo mensuram meam. Et hoc in carne, id est ego ipse patiens. Vel quae passiones desunt in
carne mea. Hoc enim deerat, quod sicut Christus passus erat in corpore suo, ita pateretur in Paulo membro suo, et
similiter in aliis.
Et pro corpore, quod est ecclesia, quae erat redimenda per Christum. Eph. V, 27: ut exhiberet ipse sibi ecclesiam
gloriosam, non habentem maculam neque rugam. Sic etiam omnes sancti patiuntur propter ecclesiam, quae ex
eorum exemplo roboratur. Glossa: passiones adhuc desunt, eo quod paritoria meritorum ecclesiae non est plena,
nec adimplebitur, nisi cum saeculum fuerit finitum.
Paritoria autem est vas, vel domus, ubi pariter multa inferuntur.
Deinde cum dicit cuius sum, etc., ostendit dignitatem ministerii tripliciter.

9

