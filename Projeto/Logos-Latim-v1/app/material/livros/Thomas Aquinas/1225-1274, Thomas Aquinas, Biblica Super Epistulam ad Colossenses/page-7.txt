Essentialiter quidem quod convenit rei secundum proportionem suae naturae, sicut homini rationale.
Participative autem quod excedit suam naturam, sed tamen aliquid de illo participat, sed imperfecte, sicut
intellectuale homini, quod est supra rationale et est essentiale Angelorum et idem aliquid participat homo.
Causaliter vero quod convenit rei supervenienter, sicut homini artificialia, quia in eo non sunt sicut in materia,
sed per modum artis. Unumquodque autem denominatur solum ab eo quod convenit ei essentialiter. Unde homo
non dicitur intellectualis nec artificialis, sed rationalis.
De dictis autem donis in Angelis, ea quae conveniunt superioribus essentialiter, inferioribus conveniunt
participative; quae vero inferioribus essentialiter conveniunt, superioribus causaliter conveniunt. Et ideo
superiores denominantur a superioribus donis.
Supremum autem in creatura spirituali est quod attingit Deum, et quodammodo participat eum. Et ideo
denominantur superiores ex hoc, quod attingunt Deum. Seraphim, quasi ardentes Deo vel incendentes; cherubim,
quasi scientes Deum; throni, quasi habentes in seipsis sedentem Deum.
Tripliciter enim aliquid potest ab alio participare: uno modo, accipiendo proprietatem naturae eius; alio modo, ut
recipiat ipsum per modum intentionis cognitivae; alio modo, ut deserviat aliqualiter eius virtuti, sicut aliquis
medicinalem artem participat a medico vel quia accipit in se medicinae artem, vel accipit cognitionem artis
medicinalis, vel quia deservit arti medicinae. Primum est maius secundo, et secundum tertio.
In sacra autem Scriptura significatur aliquid divinum per ignem. Deut. IV, 24: Dominus Deus tuus ignis
consumens est, etc..
Et ideo supremus ordo dicitur seraphim, quasi ardentes Deo, et continentes aliquam divinam proprietatem.
Secundus ordo est cherubim, consequentes eum cognitive. Et tertius throni, eius virtuti deservientes. Alii autem
ordines non nominantur ex attingendo Deum, sed per aliquam eius operationem. Et aliqui ut dirigentes, et sic
sunt dominationes.
Alii exequentes, et horum quidem ut principaliores, ut principatus, Ps. Lxvii, 26: praevenerunt principes, etc..
Alii secundum executionem, et sic sunt exequentes supra spirituales creaturas, ut sunt potestates quae arcent
Daemones; si supra naturalia, sunt virtutes, quae miracula faciunt; si supra homines, sunt Archangeli ad magna;
si Angeli, ad minima.
Et sic concludendo dicit omnia per ipsum, sicut per causam effectivam, et in ipso, sicut per causam exemplarem.
Io. I, 3: omnia per ipsum facta sunt, etc..
Sed quia posset aliquis dicere: numquid omnia sunt aeterna? ideo apostolus quasi respondens ad hoc, dicit quod
non, sed ipse est ante omnia, scilicet tempora et res alias. Prov. VIII, 22: Dominus possedit me in initio viarum
suarum, antequam quidquam faceret a principio, etc.. Vel ante dignitatem.
Ps. Lxxxviii, 7: quis similis Deo, etc..
Quantum ad conservationem dicit et omnia in ipso constant, id est conservantur.
Sic enim se habet Deus ad res, sicut sol ad lunam, quo recedente deficit lumen lunae.
Et sic si Deus subtraheret suam virtutem a nobis, in momento deficerent omnia. Hebr. I, 3: portans omnia verbo
virtutis suae.
|#5 Lectio 5
Postquam apostolus commendavit Christum per comparationem ad Deum et ad totam creaturam, hic commendat
ipsum in comparatione ad ecclesiam. Et primo generaliter; secundo specialiter quantum ad colossenses, ibi et vos
cum essetis; tertio quantum ad suam personam singulariter, ibi cuius factus sum.
Circa primum duo facit, quia primo proponit habitudinem Christi ad totam ecclesiam; secundo exponit, ibi qui
est principium.
Dicit ergo: iste, in quo habemus redemptionem, Christus, est primogenitus creaturae, sed secundum quod
huiusmodi factus est caput ecclesiae. Duo occurrunt hic exponenda. Et primo quomodo corpus sit ecclesia, et
secundo quomodo Christus est caput.
Ecclesia dicitur corpus ad similitudinem unius hominis, et hoc dupliciter, scilicet et quantum ad distinctionem
membrorum, eph. IV, 1: dedit quosdam quidem apostolos, quosdam autem prophetas, etc., et quantum ad
servitia, quae licet sint distincta, tamen unum servit alteri, I Cor. XII, 25: pro invicem sollicita sint membra; Gal.
VI, 2: alter alterius onera portate, etc.. Item, sicut constituitur unum corpus ex unitate animae, ita ecclesia ex
unitate spiritus. Eph. IV, 4: unum corpus et unus spiritus. I Cor. X, 17: unus panis et unum corpus multi sumus,
etc.. Item est alia consideratio membrorum ad caput ecclesiae, scilicet ad Christum. Ipse enim Christus est caput
ecclesiae. Ps. III, 3: tu exaltas caput meum, etc..
Et exponit quid est esse caput, dicens qui est principium, etc.. Caput enim respectu aliorum membrorum habet
tria privilegia.
Primo, quia distinguitur ab aliis ordine dignitatis, quia est principium et praesidens; secundo in plenitudine
sensuum, qui sunt omnes in capite; tertio in quodam influxu sensus et motus ad membra. Et ideo primo ostendit
quomodo Christus est caput ratione dignitatis; secundo ratione plenitudinis gratiarum, ibi quia in ipso
complacuit; item tertio ratione influentiae, ibi et per eum.

7

