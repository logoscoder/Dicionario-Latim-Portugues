Vel ex natura sua est vinculum, quia est amor, qui est uniens amatum amanti. Os. XI, 4: in funiculis Adam
traham eos, in vinculis charitatis, etc.. Sed addit perfectionis, quia est unumquodque perfectum, quando adhaeret
fini ultimo, scilicet Deo, quod facit charitas.
Deinde cum dicit et pax, etc., monet ad actus charitatis. Et ponit duos actus, scilicet pacem et gratitudinem, et
tertium innuit, scilicet gaudium.
Dicit ergo et pax Christi, etc.. Ex charitate mox oritur pax quae est, secundum Augustinum, tranquillitas ordinis,
sibi a Deo instituti, quod facit charitas. Qui enim aliquem diligit, concordat cum eo in voluntate. Ps. Cxviii, 165:
pax multa diligentibus legem tuam.
Exultet, quia charitatis effectus est gaudium, quod sequitur ex pace. Prov. XII, 20: qui pacis ineunt consilia,
sequitur eos gaudium.
Sed non dicit simpliciter pax, quia est pax mundi, quam Deus non venit facere, sed Christi, quam fecit inter
Deum et hominem.
Mc. IX, 49: pacem habete inter vos; quam annuntiavit Lc. Cap. Ult. Stetit Iesus in medio eorum, et dixit eis: pax
vobis. Et debetis habere, quia in ista vocati estis.
I Cor. VIII: in pace vocavit nos Deus. Et hoc est quod subdit in uno corpore, id est, ut sitis in uno corpore.
Effectus alius est ut sitis grati; ideo sequitur et grati estote. Sap. XVI, 29: ingrati spes tamquam hybernalis
glacies tabescet, et disperiet tamquam aqua supervacua.
Deinde cum dicit verbum Christi monet ad sapientiam, et primo docet sapientiae originem; secundo sapientiae
usum, ibi docentes.
Ad hoc etiam quod quis habeat sapientiam veram, oportet considerare unde oriatur. Ideo dicit verbum Christi.
Eccli. I, 5: fons sapientiae verbum Dei in excelsis. Ergo ex verbo Christi hauriatis eam. Deut. IV, 6: haec est
sapientia vestra et intellectus coram populis, etc.. I Cor. I, 30: qui factus est nobis sapientia a Deo, etc..
Sed aliqui non habent verbum, ideo nec sapientiam. Et ideo dicit habitet. Prov. III, 3: circumda eas gutturi tuo, et
describe in tabulis cordis tui, etc..
Aliquibus sufficit modicum quid de verbo Christi, sed apostolus vult quod habeamus multum. Et ideo dicit
abundanter. II Cor. IX, 8: potens est Deus omnem gratiam abundare facere in vobis, ut in omnibus semper
omnem sufficientiam habentes, abundetis in omne opus bonum. Prov. II, 4: sicut thesauros effoderis eam, etc..
Et addit in omni sapientia, id est, in omnibus pertinentibus ad sapientiam Christi debetis studere scire. Act. XX,
27: non subterfugi, quo minus annuntiarem vobis omne consilium Dei. Eccli. XXI, 17: cor fatui quasi vas
confractum, et omnem sapientiam non tenebit, etc..
Triplex autem est usus huius sapientiae, scilicet instructionis, devotionis et directionis.
Instructio duplex, scilicet ad cognoscendum vera.
Unde dicit docentes, quasi dicat: habitet ita abundanter in vobis, ut de omnibus sitis instructi per ipsum. II Tim.
III, 16: omnis Scriptura divinitus inspirata utilis est ad docendum, ad arguendum, etc..
Item ad cognoscendum bona; ideo dicit et commonentes vosmetipsos, id est, exhortantes vos ad bona opera. II
Petr. I, 13: suscitare vos in commonitione, etc..
Secundo ponit usum devotionis.
Unde dicit in Psalmis et hymnis. In Psalmis, qui designant iucunditatem bonae operationis.
Ps. Cxlviii: laudate eum in voce exultationis, etc.. Hymnus est laus cum cantico.
Ps. Cxlviii, 14: hymnus omnibus sanctis eius, etc..
Et canticis spiritualibus, etc., quia quicquid nos facimus, debemus referre ad bona spiritualia, ad promissa
aeterna, et ad reverentiam Dei. Et ideo dicit in cordibus, et non in labiis tantum. I Cor. XIV, 15: psallam spiritu,
psallam et mente. Is. XXIII, 13: populus hic labiis me honorat, cor autem eorum longe est a me. Et addit in
gratia, scilicet recognoscentes gratiam Christi et beneficia Dei.
Sunt autem cantica ecclesiae cordis principaliter; sed oris sunt ut excitetur canticum cordis et pro simplicibus et
rudibus.
Tertio ponit usum directionis in opere, dicens omne quodcumque facitis, etc., quia etiam locutio opus quoddam
est. I Cor. X, 31: sive manducatis, sive bibitis, vel aliud quid facitis, omnia in gloriam Dei facite, etc..
Sed contra: aut hoc est praeceptum, aut consilium: si praeceptum, peccat quicumque hoc non facit; sed peccat
venialiter, quando quis hoc non facit; ergo quicumque peccat venialiter, peccat mortaliter.
Respondeo. Quidam dicunt quod hoc est consilium, sed hoc non est verum. Sed dicendum est quod non est
necessarium quod omnia in Deum referantur actu, sed habitu; qui enim facit contra gloriam Dei et praecepta
eius, facit contra hoc praeceptum. Venialiter autem peccans, non facit contra hoc praeceptum simpliciter, quia
licet non actualiter, tamen habitualiter refert omnia in Deum.
|#4 Lectio 4
Posita generali instructione ad omnes, hic incipit ponere specialem.
Primo dat quaedam specialia documenta pertinentia ad singulos status in ecclesia; secundo quaedam communia
omnibus statibus respectu certarum conditionum, in IV cap. Ibi orationi instate.

22

