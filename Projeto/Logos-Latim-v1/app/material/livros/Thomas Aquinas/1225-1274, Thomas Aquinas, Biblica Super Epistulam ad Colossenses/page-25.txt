Sed ad quid mittitur? ut cognoscat statum subditorum. Gen. XXXVII, 14: vade et vide si cuncta prospera sunt
erga fratres tuos et pecora, et renuntia mihi quid agatur, etc.. I reg. XVII, 18: fratres tuos visitabis si recte agant,
et cum quibus ordinati sunt disce. Item ut consoletur. Rom. I, 11: desidero enim videre vos ut aliquid impartiar
vobis gratiae spiritualis ad confirmandos vos, id est, simul consolari in vobis, etc.. Et Dominus missus a patre ad
hoc venit. Is. Lxi, 2: ut consolarer omnes lugentes, etc..
Item describit eius societatem cum onesimo qui omnia quae hic aguntur, etc.. Et vestra mihi, ut corrigam, et mea
vobis, ut exemplum habeatis.
Deinde cum dicit salutat, etc., ostendit quo modo salutantur a remanentibus cum apostolo, et littera satis patet.
De quo accepistis, etc.. Act. XIII, 5 dicitur quod cum Paulus et barnabas simul irent, quidam ioannes marcus sic
se eis coniunxit quod postea recessit et iterum rediit. Et Paulus quidem noluit eum recipere, sed barnabas.
Et ideo Paulus recessit a barnaba. Et propter hoc apostolus scripsit colossensibus de marco, quod non reciperent
eum; sed nunc quia conversus erat, scribit ut eum recipiant: et hoc est, accepistis, etc.. Vel fratrem barnabae, de
quo barnaba accepistis, etc..
Et Iesus qui dicitur iustus, qui quidem erat vir sanctae conversationis; et ideo dicitur iustus. Qui sunt ex
circumcisione, missi ad praedicandum evangelium Christi. Phil. I, 18: quid enim? cum omni modo sive per
occasionem sive per veritatem Christus annuntietur.
Et sic primo gentiles, secundo Iudaeos ponit. Epaphras qui ex vobis, etc., quia Asianus erat. Et ad hoc salutant, ut
stetis perfecti. Iac. I, 4: sitis et perfecti, etc..
Pleni, etc., id est, in omnibus, quae pertinent ad voluntatem Dei.
Item ponit Lucam qui non fuit natus ex Iudaeis, ut videtur, quia fuit Antiochenus, medicus arte, quem specialiter
nominat, quia fuit homo bonae auctoritatis in ecclesia propter evangelium quod scripsit apostolo adhuc vivente.
Deinde dicit salutate, etc., ostendit quos salutent, et primo quomodo alios alienae ecclesiae; secundo quomodo
eos qui sunt de sua, ibi et eam quae est Laodicensium; ex quo habetur quod scripsit alias epistolas, quia istam de
qua fit mentio hic, scilicet Laodicensium, et unam aliam ad Corinthios, praeter primam et secundam: quia in
prima epistola, cap. V dicit: scripsi vobis in epistola, ne commisceamini fornicariis, etc..
Sed ratio est duplex quare non sunt in canone: quia non constabat de earum auctoritate, quia forte erant
depravatae, et perierant in ecclesiis. Vel quia non continebant aliud quam ista.
Et dicite Archippo: hic fuit praelatus eorum, et mandat ut moneant ipsum dicentes: vide, etc. II Tim. IV, 5:
ministerium tuum imple. Et quidem tunc ministerium implet quando facit illud ad quod accepit.
Sed videtur quod non pertineat ad subditum monere praelatum Ex. XIX, 24. Dicendum quod irreverenter arguere
et vituperare est prohibitum, sed monere charitative potest, sicut Paulus Petrum Gal. II, 11.
Sed quare non scripsit praelato? quia praelatus est propter ecclesiam, et non e converso.
Salutatio, etc.. Consuetudo apostoli erat quod totam epistolam faciebat aliquem scribere, sed in fine ponebat
aliquid de manu sua, II Thess. Cap. Ult., ubi dicit: salutatio mea manu Pauli: idem et hic, ne fallerentur. Et dicit
memores, etc., quia Romae vinctus erat: quia Iac. V, 10: exemplum accipite, fratres, exitus mali et longanimitatis
et laboris et patientiae, prophetas, qui locuti sunt in nomine Domini, etc.. Hebr.
Ult.: mementote praepositorum vestrorum qui vobis locuti sunt verbum Dei, quorum intuentes exitum
conversationis, imitamini fidem.
Tandem concludens optat eis bonum, dicens gratia, etc.. Io. I, 17: gratia et veritas per Iesum Christum facta est:
cui sit laus et gloria, nunc et semper.
Amen.

25

