Haec expoliatio refertur ad sanctos mortuos ante passionem Christi, et sic Christus eos de inferno expoliando
liberavit. Zach. IX, 11: tu quoque in sanguine testamenti tui emisisti vinctos tuos de lacu, in quo non erat aqua.
Is. XLIX, 25: equidem et captivitas a forti tolletur, et quod ablatum fuerit a robusto, salvabitur.
Si autem intelligatur de vivis, sic expoliavit eos, scilicet Daemonibus. Lc. XI, 22: si autem fortior illo
superveniens vicerit eum, universa arma eius auferet, in quibus confidebat, et spolia eius distribuet. Io. XII, 31:
princeps huius mundi eiicietur foras.
Dicit ergo expolians principatus et potestates id est, ipsos Daemones. Eph. Cap. Ult.: adversus principes et
potestates, adversus mundi rectores tenebrarum harum, etc..
Traduxit ipsos sanctos confidenter tamquam auctoritatem habens: in caelum, quantum ad mortuos; et quantum ad
vivos, in regnum gloriae vel gratiae suae. Vel traduxit, id est, extra duxit, id est, expulit principatus ex homine.
Is. LI, 9: induere fortitudinem brachium Domini, etc..
Palam, id est evidenti iudicio, quo cognoscatur quod traducti sunt. Olim enim totus mundus servivit idolis, nunc
non. Vel palam, id est, coram multitudine Angelorum, tum quia descendit ad infernum sanctorum, tum quia
ascendit in caelum. Et hoc triumphans in semetipso, id est, in sua virtute.
Phil. III, 21: secundum operationem qua possit etiam subiicere sibi omnia.
Alia littera sic habet: et exuens se carne, principatus et potestates exemplavit fiducialiter triumphans. Et
exponitur sic: exuens se carne, id est, mortalitate. I Cor. XV, 50: caro et sanguis regnum Dei non possidebunt, id
est, mortalitas carnalis corruptionis.
Rom. VI, 9: Christus resurgens ex mortuis iam non moritur, mors illi ultra non dominabitur.
II Cor. V, 16: et si cognovimus secundum carnem Christum, sed nunc iam non novimus. Exemplavit, id est, in se
exemplum praebuit, quomodo sunt vincendi.
Reliqua non mutantur.
|#4 Lectio 4
Supra ostendit legalia esse impleta in Christo propter circumcisionem in eo impletam, quae est legalium
professio, hic concludit eos non obligari ad legalia praecepta caeremonialia. Caeremonialia vero erant quatuor,
scilicet sacrificia, sacra, sacramenta, et observantiae. Sacrificia immolabantur Deo, ut oves, vituli, et huiusmodi.
Sacra erant sicut vasa, et solemnia tempora. Sacramenta erant tria, scilicet circumcisio, agnus paschalis, et
consecratio sacerdotum.
Observantiae autem erant ea, quae pertinebant ad singularem conversationem populi Israel, ut cibi, vestes, et
huiusmodi.
Quaedam vero praedictorum pertinebant ad quosdam, ut sacrificia, vasa, et alia huiusmodi; quaedam ad omnes.
De primis autem non facit mentionem, sed de tangentibus totum populum, sicut nunc baptismus.
Facit autem mentionem de observantiis, quia abstinebant a certis cibis, lev. XI, 26, ut de quadrupedibus, ab his
quae ungulam non dividunt. In potu etiam, vas quod non haberet operculum, immundum erat, et quicquid in eo
erat. Et ideo quantum ad hoc dicit nemo vos iudicet in cibo, id est condemnabiles putet in hoc quod utimini cibis
vel potibus prohibitis in lege. Rom. XIV, 3: qui non manducat, manducantem non iudicet, etc..
Item facit mentionem de sacris ad temporum solemnitatem pertinentibus.
In veteri autem lege erat solemnitas iugis, ut sacrificium vespertinum et matutinum; quaedam autem quae certis
temporibus fiebant, et horum: quaedam fiebant pluries in anno, quaedam semel tantum, sicut Pascha,
Scenopegia, et Pentecostes; sed sabbatum, et Neomenia pluries, quia illud qualibet hebdomada, istud semel in
mense.
Et huius ratio erat, quia omnia festa tendunt ad honorem Dei. Impendimus autem Deo honorem, vel propter
aliquod aeternum, et sic est iuge sacrificium; vel propter aliquod temporale, et hoc quantum ad totum hominum
statum; et sic sunt duo, scilicet creationis beneficium, et sic est sabbatum. Ex. XX, 8: memento ut diem sabbati
sanctifices, et ratio ponitur ibi: quia septimo die requievit.
Et ratio allegorica est, quia significat quietem Christi in sepulchro; et anagogice, quietem animae in Deo. Aliud
est beneficium propagationis et conservationis, quod etiam fit per tempus. Et quia Iudaei observabant tempora a
luna, ideo dicit festum Neomeniae, id est, novae lunae. Sunt etiam aliae causae, scilicet liberationis specialis, et
sic superadditae sunt aliae solemnitates; et ideo dicit aut in parte diei festi, aut Neomeniae, quae fit quolibet
mense aut sabbatorum, pro qualibet septimana. Et dicit sabbatorum, quia sabbatum est requies, et isti habebant
plura sabbata, quia septimum diem et septem septimanas, scilicet Pentecosten, quae in septima septimana est a
Pascha, quae est principium anni, et septimum mensem, et septimum annum, in quo fit remissio debitorum.
Item septima septimana annorum, id est, in iubilaeo. Et ideo dicit sabbatorum; quasi dicat: nullus vos condemnet,
quia haec non observatis.
Et hoc quia sunt umbrae futurorum, scilicet Christi. Et ideo veniente veritate, debet cessare umbra. Corpus autem
Christi, id est, corpus pertinens ad Christum.
Quando quis videt umbram, sperat quod corpus sequatur. Legalia autem sunt umbra praecedens Christum, et
eum figurabant venturum.
Et ideo dicit corpus, id est, veritas rei pertinet ad Christum; sed umbra ad legem.
16

