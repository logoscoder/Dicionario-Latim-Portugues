Item est in mentibus sanctis per operationem, quae per amorem et cognitionem attingunt Deum. Et ideo Deus est
in eis secundum gratiam, sed non corporaliter, sed secundum effectum gratiae; nec est plenitudo, sed secundum
aliquos effectus terminatos.
Sed in Christo est corporaliter, quod exponitur tripliciter.
Corpus enim dividitur contra umbram.
Infra eodem: quae sunt umbra futurorum, etc.. Et sic Deum contingit dupliciter inhabitare, vel secundum
umbram, vel corporaliter, id est realiter. Primo modo inhabitabat in veteri lege, sed in Christo inhabitabat
corporaliter, id est realiter et secundum veritatem.
Secundo modo exponitur, quia alii sancti inhabitantur solum secundum animam, non secundum corpus. Rom.
VII, 18: scio quod non habitat in me, id est in carne mea, bonum; sed in Christo divinitas inhabitat corporaliter:
quia inhabitatio Dei, qua sanctos inhabitat, est per operationem, idest per amorem et cognitionem, quod est opus
solius mentis rationalis; sed in Christo inhabitat per assumptionem hominis in unitatem personae.
Unde quidquid pertinet ad hominem, totum inhabitatur a Deo: et ideo caro et mens inhabitatur, quia ambo sunt
unita verbo. Io. I, 14: et, verbum caro factum est.
Sed tertio modo est sensus. Tribus enim modis est Deus in rebus. Unus est communis per potentiam,
praesentiam, et essentiam; alius per gratiam in sanctis; tertius modus est singularis in Christo per unionem.
Corpus autem tres dimensiones habet. Et plenitudo divinitatis his modis in Christo superabundat; ideo
corporaliter dicitur in eo esse. Et primus quidem modus est quasi longitudo, quia se extendit ad omnia; item
latitudo est per charitatem; item quantum ad profundum, incomprehensibilis.
Sed ex hoc Nestorius errat, dicens unionem factam per inhabitationem tantum, dicens verbum inhabitasse
carnem. Sed contra hoc est quod apostolus dicit, Phil. II, 7: exinanivit semetipsum, etc.. Habitare autem
hominem non est exinanire, sed hominem fieri, et subdit: in similitudinem hominum factus, et ideo habitabilis
dicitur Christus, non quasi alius sit qui habitat et qui inhabitatur, sed ipse est et homo et Deus, in quo habitat
plenitudo divinitatis.
Deinde cum dicit et estis in illo, etc., ostendit idem per comparationem ad alios. Quasi dicat: omnia accepistis.
Io. I, 16: de plenitudine eius, etc..
Sciendum est autem quod Platonici dicunt, quod divina dona perveniunt ad homines mediantibus substantiis
separatis. Et hoc est verum etiam secundum Dionysium, sed hoc est quoddam speciale, quia ab eo immediate qui
replet Angelos. Io. I, 18: unigenitus Dei filius, qui est in sinu patris, ipse enarravit, etc..
Hebr. II, 3: cum initium accepisset enarrari per Dominum ab his qui audierunt, etc..
Et ideo dicit qui est caput omnis principatus et potestatis, inquantum est rex eorum et Dominus, non per
conformitatem naturae, quia sic caput est hominum. Et tangit istos ordines, qui videntur habere quamdam
praeeminentiam.
|#3 Lectio 3
Supra munivit fideles contra deceptiones saecularis sapientiae, hic instruit et munit eos contra haereticos,
volentes eos ad legalia trahere, quos primo docet vitare; secundo excludit eorum falsam seductionem, ibi nemo,
etc..
Iterum prima in duas, quia primo ostendit legalia esse impleta in Christo; secundo ea excludit, ostendens quod
non tenentur ad ipsa, ibi nemo vos.
Inter legalia autem primum est circumcisio, in qua Iudaei profitebantur observantiam veteris legis: sicut nos in
baptismo profitemur observantiam novae legis.
Gal. V, 3: testificor omni circumcidenti se, quoniam debitor est universae legis faciendae.
Unde dicit quod fideles sunt circumcisi quadam spirituali circumcisione. Ex quo sequitur quod illa cessat. Unde
primo ostendit quali circumcisione sunt circumcisi; secundo in quo accipitur haec circumcisio, ibi consepulti;
tertio assignat rationem huius circumcisionis, ibi et vos cum mortui.
Circa primum sciendum est quod duplex est circumcisio, scilicet carnalis et spiritualis.
Per Christum vero sumus circumcisi, non circumcisione carnali, sed spirituali.
Et ideo primo excludit carnalem; secundo adstruit spiritualem.
Dicit ergo: in quo, scilicet Christo, circumcisi estis circumcisione non manufacta.
Rom. II, 28: non enim qui in manifesto Iudaeus est; neque quae in manifesto in carne est circumcisio, sed qui in
abscondito Iudaeus est, et circumcisio cordis in spiritu, non littera, etc..
In expoliatione corporis carnis.
Hoc dupliciter potest legi. Uno modo sic.
Dico: circumcisi, non manufacta circumcisione, vos dico manentes, in expoliatione, etc., id est, carnalis
corruptionis, secundum illud I Cor. XV, 50: caro et sanguis regnum Dei non possidebunt, etc.; quasi dicat: ideo
circumcisi, quia non habetis iam vitia carnis.
Infra III, 9: expoliantes vos veterem hominem cum actibus suis, etc..
Vel, dico, circumcisione non manufacta, quae circumcisio manufacta consistit in expoliatione corporis carnis,
quae abscinditur ab alia. Unde alia littera habet: cutis carnis, scilicet corporis carnis, id est particulae corporis,
14

