Primo ex materia adoptionis; secundo ex fine ad quem dicitur, ibi ut impleamini, etc.; tertio ex usu, ibi quoniam
vos, cum, etc..
Sed diceret aliquis: estne magnum hoc ministerium? et respondet dicens: ita est, quia traditum est mihi
secundum dispensationem.
Quod dupliciter potest exponi, scilicet active; et sic est sensus: id est, ut dispensem vobis divina, fideliter tradens
ea, et haec potestas data est mihi.
Vel passive, et tunc est sensus: id est, secundum quod mihi dispensatum est a Deo.
Eph. IV, 11: dedit quosdam quidem apostolos, quosdam prophetas, etc.. Act. XIII, 2: segregate mihi barnabam et
Paulum in opus ad quod assumpsi eos, etc..
Ecce quis est finis, certe non pecunia, nec gloria propria, sed aliquod magnum, ad quod accepi, quia ut impleam,
etc.. Et primo ostendit dignitatem eius ad quod accepit; secundo ostendit quod est illud quod est Christus.
Item primo commendat magnitudinem eius ex diffusa praedicatione et occultatione et manifestatione.
Accipitur autem ad conversionem gentilium. Unde ut adimpleam verbum non praedicationis, sed dispensationem
aeternam Dei, id est ut mea praedicatione impletum ostendam verbum Dei, id est, Dei dispensationem, et
praeordinationem et promissionem de verbo Dei incarnando; vel dispensationem Dei aeternam, qua disposuit ut
gentes per Christum converterentur ad fidem veri Dei. Et hoc oportebat impleri. Num. XXIII, 19: dixit ergo, et
non faciet, locutus est, et non implebit? Is. LV, 11: verbum quod egredietur de ore meo non revertetur ad me
vacuum, sed faciet quaecumque volui, et prosperabitur, etc..
Sed hoc disposuit impleri per ministerium Pauli. Unde dicit ut impleam hoc mysterium, scilicet inquantum est
res abscondita; quia mysterium quod est absconditum est hoc verbum. Is. XXIV, 16: secretum meum mihi est,
etc.. Quod absconditum fuit a saeculis, id est, a principio saeculorum, et omnibus generationibus hominum, qui
hoc scire non potuerunt. Eph. III, 9: quae sit dispensatio sacramenti absconditi a saeculis in Deo.
Nam et si Philosophi antiqui quaedam de Christi deitate videantur dixisse vel propria, vel appropriata, sicut
Augustinus invenit in libris Platonis: in principio erat verbum, etc., tamen quod verbum caro factum est, nullus
scire potuit.
Sed dicis: nonne fuit scitum per prophetas? respondeo. Dicendum est quod sic, tamen inquantum pertinebat ad
evangelium, vel non ita aperte sicut apostoli sciverunt.
Deinde cum dicit nunc autem, etc., agit de manifestatione eius, et primo ostendit quibus manifestatum est;
secundo ostendit quare manifestatum est eis, ibi quibus voluit.
Dicit ergo: manifestatum est nunc, scilicet tempore gratiae. II Cor. III: ecce nunc tempus acceptabile, ecce nunc
dies salutis. Haec autem est scientia sanctorum.
Sap. X, 10: dedit illi scientiam sanctorum, etc.. Iob XXXVI, 33: annuntiat de ea amico suo, etc..
Sed hoc non propter eorum merita, sed propter beneplacitum suum. Unde dicit quibus voluit Deus, etc.. Io. XV,
15: quae audivi a patre meo, nota feci vobis. Et subdit: non vos me elegistis, sed ego elegi vos, etc.. Matth. XI,
26: ita placitum fuit ante te.
Notas facere divitias gloriae sacramenti huius, quia per hoc quod ista fuerunt occulta, Deus apparet abundanter
gloriosus. Nam olim notus in Iudaea Deus, sed per hoc sacramentum conversionis gentilium gloria Dei
notificatur per totum mundum. Io. XVII, 4: ego te clarificavi, etc.. Et hoc in gentibus, scilicet quod completur in
eis. Rom. V, 2: gloriamur in spe gloriae filiorum Dei. Et Rom. XI, 33: o altitudo divitiarum sapientiae et
scientiae Dei.
Hoc verbum est quod est Christus, id est, quod per Christum adipiscimur, scilicet spem gloriae, quae olim
videbatur promissa solum Iudaeis. Act. X, 45: mirabantur quod et in nationes diffusa est gratia, etc.. Rom. V, 1:
iustificati ex fide pacem habeamus, etc.. Et post: et gloriamur in spe gloriae filiorum Dei, etc.. Is. XI, 10: radix
iesse qui stat in signum populorum, etc..
Sic ergo ostenditur origo ministerii et finis.
Sed subdit usum eius, cum dicit quem nos, etc.. Et circa hoc tria facit, quia primo ostendit usum eius; secundo
fructum, ibi ut exhibeamus, tertio auxilium sibi impensum ad consequendum etc.; usum, ibi in quo et laboro.
Usus eius est nuntiare Christum.
Et ponit usum et modum utendi. Ps. IX, 11: annuntiate inter gentes studia eius, etc..
I Io. I, 1: quod vidimus et audivimus, annuntiamus vobis, etc..
Modus ponitur ibi corripientes, etc., quod est perfecta Annuntiatio, quia omni homini, non solum Iudaeis. Matth.
Cap. Ult.: docete omnes gentes, etc.. Modus etiam eius est docere veritatem, et refellere falsitatem.
Et ideo dicit corripientes omnem hominem, vel infideles in vita II Cor. X, 4: arma militiae nostrae non sunt
carnalia, sed potentia Deo ad destructionem munitionum, consilia destruentes, etc.. Et docentes omnem hominem
in omni sapientia, scilicet quae est cognitio Dei. Sap. XV, 3: nosse enim te, consummata iustitia est, et scire
iustitiam et veritatem tuam radix est immortalitatis, etc.. Et I Cor. II, 6: sapientiam loquimur, etc..
Fructus autem hic est quod homines ducuntur ad perfectum. Unde dicit ut exhibeamus omnem hominem, scilicet
cuiuscumque conditionis, perfectum, non in lege, sed in Christo. Matth. V, 48: estote perfecti, etc..
Sed numquid quilibet tenetur ad perfectionem? non, sed intentio praedicatoris ad hoc debet esse. Est autem
duplex perfectio charitatis: una de necessitate praecepti, scilicet ut in corde nihil admittat contrarium Deo.
10

