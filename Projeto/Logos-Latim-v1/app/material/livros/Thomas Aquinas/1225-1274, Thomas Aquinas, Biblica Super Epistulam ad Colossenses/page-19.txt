Prius enim unum prohibuit, et aliud astruxit, et nunc ad haec duo redit.
Primo sic: non sapite quae sunt terrena, quia mortui estis terrenae conversationi. Mortuus enim huic vitae non
sapit ea quae sunt huius mundi, ita et vos, si mortui estis cum Christo, ab elementis huius mundi. Rom. VI, 11:
existimate vos mortuos quidem esse peccato, viventes autem Deo. Is. XXVI, 14: morientes non vivant, gigantes
non resurgant, etc..
Cum autem dixit existimate, etc., subdit: viventes.
Et ideo alia vita est occulta, unde etiam hic dicit et vita vestra, etc.. Et hanc vitam acquirimus nobis per
Christum. I petr. III, 18: Christus pro peccatis nostris mortuus est, iustus pro iniustis, etc.. Quia vero haec vita est
per Christum, Christus autem est occultus a nobis, quia est in gloria Dei patris.
Et similiter vita, quae per eum nobis datur, est in occulto, ubi scilicet Christus est in gloria Dei patris. Prov. III,
16: longitudo dierum in dextra eius, et in sinistra eius divitiae et gloria. Ps. XXX, 20: quam magna multitudo
dulcedinis tuae, quam abscondisti timentibus te, etc.. Apoc. II, 17: vincenti dabo manna absconditum, etc..
Ideo cum dicit cum autem Christus, etc., ostendit quomodo manifestatur, scilicet sicut et Christus, quia dicitur in
Ps. XLIX, 3: Deus manifeste veniet. Et ideo dicit cum autem apparuerit Christus, vita vestra, quia ipse est auctor
vitae vestrae, et quia in amore eius et cognitione consistit vita vestra.
Gal. II, 20: vivo ego iam non ego, vivit vero in me Christus. Tunc et vos apparebitis.
I Io. III, 2: cum apparuerit, similes ei erimus, scilicet in gloria. Abac. III, 3: ab Austro veniet et sanctus de monte
Pharan, etc..
Deinde cum dicit mortificate ergo, ordinat humanam actionem.
Primo per cohibitionem peccatorum; secundo per instructionem bonorum morum, ibi induite vos.
Circa primum duo facit, quia primo praemittit monitionem; secundo eius rationem exponit, ibi expoliantes vos.
Iterum prima in duas, quia primo prohibet vitia carnalia, secundo rationem assignat, ibi propter quae.
Circa primum duo facit; quia primo ponit generalem prohibitionem; secundo explicat in speciali, ibi quae sunt.
Dicit ergo. Non debetis sapere quae sunt super terram, sed mortificate quicquid terrenum et specialiter membra
quae sunt, etc.. Quod potest exponi similitudinarie, quia conversatio nostra est continens multos actus, sicut
corpus multa membra, et in conversatione bona, prudentia est sicut oculus dirigens, fortitudo autem sicut pes
portans.
In mala vero, astutia sicut oculus, pertinacia vero sicut pes. Haec ergo membra sunt mortificanda.
Vel aliter. De membris corporis carnalibus dixit: mortui estis, etc., scilicet terrenae conversationi. Quomodo? et
respondens dicit mortificate, etc.. In tantum ergo morimur culpae, inquantum vivificamur per gratiam.
Vita enim gratiae reparat nos quantum ad mentem, non totaliter quantum ad corpus propter fomitem. Rom. VII,
25: ego ipse mente servio legi Dei; carne autem, legi peccati.
Et Paulo ante: video aliam legem in membris meis repugnantem legi mentis meae, etc.. Qui ergo mortui estis
quantum ad mentem, mortificate concupiscentiam in membris, quae sunt super terram, inquantum sunt super
terram, et terrena corpora. I Cor. VI: castigo corpus meum et in servitutem redigo, etc., id est, non permittendo ei
se pertrahi ad carnalia.
Et ideo ponit peccata in speciali.
Et primo pure carnalia; secundo media, ibi et avaritiam.
Inter carnalia maxime concupiscentia inclinat ad luxuriam, ubi est actus turpis. Et hoc vel secundum naturam
animalis, non dicam rationis, quia omne peccatum est contrarium rationi. Et ideo dicit fornicationem. Tob. IV,
13: attende tibi ab omni fornicatione, etc..
Vel contra naturam, et sic dicit immunditiam.
Item delectatio est immunda, unde dicit libidinem. Item concupiscentia prava, unde dicit concupiscentiam
malam.
Secundo ponit peccata media; et primo avaritiam, cuius obiectum est corporale, scilicet pecunia, et completur in
delectatione spirituali, scilicet dominio talium. Et ideo communicat cum carnalibus peccatis. Et subdit quae est
idolorum servitus. Eph. V, 5: aut avarus, quod est idolorum servitus.
Sed numquid avaritia ex suo genere est species idololatriae, et avarus peccat tamquam idololatra? respondeo.
Dicendum est non secundum speciem, sed secundum similitudinem, quia avarus ponit vitam suam in pecunia.
Idololatra est quando quis exhibet alicui imagini honorem debitum Deo. Avarus autem honorem debitum Deo
exhibet pecuniae, quia tota sua vita circa hoc est. Quia vero avarus non intendit circa pecuniam se habere ut ad
Deum, sicut idololatra, ideo est minus peccatum.
Deinde cum dicit propter quae venit ira Dei, ostendit rationem quare vitanda sunt haec peccata, et est duplex.
Una quae movet omnes, et alia quae specialiter istos.
Prima est vindicta Dei, quia propter carnalia venit ira, id est vindicta Dei, in filios diffidentiae, id est peccatores
qui diffidunt de Deo, quia luxuria est filia desperationis, quia multi ex desperatione spiritualium dant se totaliter
carnalibus. Vel diffidentiae, quia quantum est de se, non est confidendum ut corrigantur, et ideo venit ira Dei,
sicut in Gen. VI, 17 et VII in diluvio, et XVIII, 26 et XIX, 24 de sodomitis.
Alia ratio est, quia illi aliquando fuerunt tales. Unde dicit in quibus et vos ambulastis aliquando, scilicet de malo
in peius. Et ponit hanc rationem propter duo, scilicet et propter id quod Petrus dicit I Petr. IV, 3: sufficit
19

