Deinde cum dicit nemo vos seducat, etc., loquitur contra seductores et deceptores.
Et primo monet ut non decipiantur; secundo arguit deceptos, ibi si ergo mortui.
Item primo reddit cautos a seductione; secundo ostendit per quid seducantur, ibi volens in humilitate; tertio in
quo deficiat, ibi quae non vidit.
Dicit ergo nemo vos seducat, scilicet a veritate quam dixi. Eph. V, 6: nemo vos seducat inanibus verbis.
Seducunt enim in humilitate isti pseudo-apostoli introducentes legalia, quia utebantur simulata sanctitate.
Sanctitas autem in duobus consistit, scilicet in humili conversatione, et cultura Dei. Isti autem ostendebant
humilem conversationem, cum apparebat eos non curare de rebus mundi.
Et ideo dicit in humilitate. Eccli. XIX, 23: est qui nequiter se humiliat, et interiora eius plena sunt dolo. Item
dicebant se praedicare ad reverentiam Dei. Et ideo dicit et religione Angelorum. Religio enim est secundum
tullium, quae cuidam naturae, quam divinam vocant, cultum et caeremoniam affert.
II Tim. III, 5: habentes quidem speciem pietatis, virtutem autem eius abnegantes.
Et secundum Glossam legitur sic: in religione, etc., quia per hoc intendunt, quod videantur esse Angeli, id est,
nuntii Dei.
Matth. VII, 15: attendite a falsis prophetis etc.. Vel in religione Angelorum ad litteram, quia vetus lex est tradita
per Angelos in manu mediatoris, ut dicitur Gal. III, 19. Hebr. II, 2: si enim qui per Angelos dictus est sermo,
factus est firmus, etc.. Et isti dicebant cultum legis observandum quia tradita per Angelos.
Sed tamen triplex est eorum defectus, scilicet scientiae, iustitiae et fidei.
Et quantum ad primum dicit volens quae non vidit, id est, intellexit persuadere, et semper repetere: nemo vos
seducat. Isti enim nesciebant quo fine data esset lex. I Tim. I, 7: volentes esse legis doctores, non intelligentes
neque quae loquuntur, neque de quibus affirmant.
Quantum ad secundum dicit ambulans frustra inflatus, licet sic humilitatem praetendant. Et ponit duo, scilicet
quod religio eorum sit inutilis, quia ambulant frustra, scilicet operantes opera quae non prosunt ad vitam
aeternam. Sap. III, 11: inutilia sunt opera eorum. Iob XXXIX, 16: frustra laboravit nullo timore cogente.
Item, quod praetendunt falsam humilitatem.
Unde dicit inflatus, etc.. Differentia est inter inflatum et pinguem; quia pingues, veritatis sunt pleni, inflati vero
vacui, sed vento extensi. Qui ergo vere sunt humiles, sunt pleni, sed qui apparent tantum inflati, sunt vacui. Sap.
IV, 19: dirumpe illos inflatos sine voce. Hoc sensu intelligitur illud scientia inflat I Cor. VIII, 1. Haec sapientia
est gravis, scilicet quia inflat, non quae ex Deo.
Matth. XVI, 17: caro et sanguis non revelavit tibi, etc..
Quantum ad tertium dicit non tenens caput, scilicet Christum per fidem. Et talis decipitur, quia sine Christo est in
tenebris.
I Tim. VI, 3: si quis non acquiescit sanis verbis, etc..
Sed quare est caput? respondet, dicens: quia ab eo dependet totum bonum corporis, scilicet ecclesiae. In corpore
enim naturali sunt duo bona, scilicet compactio membrorum, et augmentum corporis. Et hoc habet ecclesia a
Christo. Ex eo enim dependet totum corpus. Rom. XII, 5: multi unum corpus sumus in Christo. Et ideo dicit
coniunctiones; in corpore enim est duplex coniunctio membrorum, scilicet secundum contactum, quia manus est
coniuncta ulnae, haec pectori, et sic de aliis. Alia est connexio seu coniunctio nervorum. Et ideo dicit
coniunctum et connexum. Sic in ecclesia est coniunctio per fidem et scientiam. Eph. IV, 5: unus Dominus, una
fides, unum baptisma.
Sed hoc non sufficit, nisi sit connexus charitatis, et connexio sacramentorum; et ideo dicit subministratum per
nexus, quia per charitatem unus subministrat alteri.
Augetur etiam per Christum, qui crescit, scilicet corpus, constructum sic, in augmentum Dei, id est quod Deus
facit in nobis.
Ps.: beatus vir cuius est auxilium abs te, ascensiones in corde suo disposuit, etc.. Vel Dei, id est Christi, qui Deus
corpus auget, dum augetur ecclesia. Eph. IV, 12: ad consummationem sanctorum in opus ministerii, in
aedificationem corporis Christi, etc..
Deinde cum dicit si ergo mortui, etc., arguit etiam deceptos. Et primo ponit rationem redargutionis ex conditione
deceptorum; secundo ex conditione eorum in quibus decipiebantur, ibi quae omnia sunt.
Conditio eorum erat libertas, quia sicut erant mortui peccato, ita et legi. Unde servare eam non debebant. Dicit
ergo si ergo mortui estis cum Christo, mortui legi, ab elementis mundi, id est a legalibus observantiis, quia Iudaei
serviebant Deo vero, tamen sub elementis, sed gentiles ipsis elementis; quid adhuc, veritate cognita, tamquam
viventes in mundo, ut Iudaei, discernitis, tangenda et comedenda, scilicet dicentes: ne tetigeritis hoc, quia
peccatum est, neque gustaveritis de porco et anguilla, lev. XI, 7 et 11.
Deinde cum dicit quae omnia, etc., ostendit qualia sunt ex parte legalium, dicens, quod sunt noxia, et vana, et
gravia.
Unde dicit quae omnia sunt in interitu, quia mortifera post passionem Christi, ponentibus spem in eis; sed post
tempus gratiae divulgatae simpliciter omnibus sunt mortifera.
Quod dico propter opinionem Hieronymi et Augustini, quae supra Gal. II cap. Ponitur.
Ad interitum ergo et in mortem perducentia sunt.
17

