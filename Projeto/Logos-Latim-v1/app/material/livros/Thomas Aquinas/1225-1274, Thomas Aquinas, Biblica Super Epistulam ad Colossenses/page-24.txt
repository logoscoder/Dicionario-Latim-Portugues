Deinde cum dicit Domini, ostendit qualiter Domini se habeant ad servos. Et circa hoc duo facit: primo dat
doctrinam; secundo reddit rationem eorum, ibi scientes.
Dupliciter autem potest Dominus gravare servos, scilicet faciendo contra eos quod iustitia legis prohibet, quia
secundum leges non licet Domino saevire in servum. Ideo dicit quod iustum est. Item si exigeret totum debitum,
quod mansuetudo christiana mitigat.
Ideo dicit et aequum. Iob XXXI, 13: si contempsi subire, etc..
Deinde cum dicit scientes, etc., ponitur ratio, quia sicut tu te habes ad eos, ita Dominus ad te. Eph. VI, 8:
scientes, etc..
|+4 Capitulus 4
|#1 Lectio 1
Supra posuit specialia documenta ad singulos status hominum, hic ponit pertinentia ad omnes, tamen respectu
diversorum.
Et primo ostendit qualiter se habeant ad alios; secundo qualiter ad ipsos alii se habeant, ibi qui circa me, etc..
Iterum prima in duas, quia primo ostendit quomodo se habeant ad ipsummet apostolum, eorum praelatum;
secundo quomodo ad alios, maxime infideles, ibi in sapientia.
Circa primum duo facit, quia primo incitat eos universaliter ad orandum; secundo ut orent pro eo, ibi orantes.
Debet autem oratio habere tria, scilicet quod sit assidua, grata, et vigilans.
Assidua, unde dicit orationi instantes, id est, cum perseverantia orate. I Thess. V, 17: sine intermissione orate,
etc.. Lc. XVIII, 1: oportet semper orare, et numquam deficere.
Item vigilans, ut animus non sit pressus; ideo subditur vigilantes. I Petr. IV, 7: vigilate in orationibus, etc.. Lc.
VI, 12: erat pernoctans in oratione, etc..
Item grata, id est, in gratiarum actione, alias non meretur beneficia nova, si de acceptis esset ingratus; unde
sequitur in gratiarum actione. Phil. IV, 6: cum gratiarum actione.
I Thess. V, 18: in omnibus gratias agite.
Consequenter rogat ut orent pro ipso, dicens orantes, etc., quia hoc est debitum quod subditi pro praelatis orent,
quia praelati custodiunt eos, et eorum bonum est commune omnium. II Thess. III, 1: orate pro nobis, ut sermo
Domini currat, etc.. Et hoc, ut Deus aperiat Ostium, id est, os, per quod sermo a corde exit, et quod Deus det
gratiam digne proferendi verbum suum. In apertione etiam significatur aliquid magnum.
Matth. V, 2: aperiens os suum docebat eos, etc.. Et ideo subdit ad loquendum. I Cor. XII, 2: spiritus est qui
loquitur mysteria. Et his indigeo, quia propter verbum Christi, tribulationes patior. Ideo orandum est ut libere
possim. II Tim. II, 9: laboro usque ad vincula. Et hoc modo ut aperiat, id est, ut manifestet, etc..
Tria possunt esse impedimenta verbi, scilicet vel propter timorem, ideo dicit vinctus, vel propter altitudinem, ita
quod subditi nequeant intelligere, ideo dicit ut manifestet, vel propter incongruitatem temporis vel modi; ideo
dicit ut oportet.
I Cor. III, 1: non potui vobis loqui quasi spiritualibus, etc.. Lc. XII, 42: fidelis dispensator et prudens, quem, etc..
Consequenter cum dicit in sapientia, etc., ostendit quomodo se habeant ad extraneos, et primo in conversatione;
secundo quomodo in locutione, ibi sermo vester.
Dicit ergo in sapientia ambulate ad eos qui foris sunt, id est infideles; in sapientia, id est, sapienter. Sap. VII, 28:
neminem diligit Deus, nisi qui cum sapientia inhabitat, etc..
Et huius causa est redimentes, etc.. Redimit vexationem suam quando quis dimittit quod est de iure suo, ut vitet
eam. Isti vexabantur ab eis, ideo vult quod redimant eam per sapientiam. I Petr. II, 12: conversationem vestram
inter gentes habentes bonam, etc..
Item docet, secundo, quomodo se habeant in loquendo. Et primo ut sermo sit gratus; unde dicit sermo vester
semper in gratia. Eccli. VI, 5: lingua eucharis in bono homine abundabit.
Secundo ut sit discretus; unde dicit sale conditus. Per Salem intelligitur discretio: quia per ipsum omnis cibus
conditus est sapidus, ita omnis actio indiscreta est insipida et inordinata.
Matth. IX: habete in vobis sal, et pacem habete inter vos. Et hoc ut sciatis, etc.. Aliter enim est respondendum
sapientibus, aliter insipientibus. Prov. XXVI, 4: non respondeas stulto iuxta stultitiam suam, ne efficiaris ei
similis, etc..
I Petr. III, 15: parati semper ad satisfactionem omni poscenti vos rationem, etc..
Deinde cum dicit quae circa me, etc. Ostendit quid alii agant ad ipsos, et primo ostendit quid ad eos agant illi
quos ad eos mittit; secundo quid cum apostolo remanentes, ibi salutant.
Mittit autem ad eos legatum, quem primo describit tripliciter, et primo a dilectione, dicens charissimus frater,
scilicet per charitatem, quae facit hominem auro pretiosiorem.
Is. XIII, 12: pretiosior erit vir auro, et homo mundo obryzo, etc.. Item a fide, unde dicit fidelis in ministerio. I
Cor. IV, 2: hic iam quaeritur inter dispensatores ut fidelis quis inveniatur. Item ab humilitate, unde dicit et
conservus, scilicet in executione ministerii; sed in Domino, quia praelatus quaerere debet utilitatem eorum
quibus praefertur, et Dei honorem.
24

