Circa primum sciendum est quod Arriani sic intelligunt, quasi dicatur primogenitus, quia sit prima creatura: sed
hic non est sensus, ut patebit. Et ideo duo sunt videnda, scilicet quomodo haec imago sit genita, et quomodo
primogenita creaturae.
Quantum ergo ad primum sciendum est quod in unaquaque re generatio est secundum modum sui esse et suae
naturae. Alius enim modus generationis est in hominibus, et alius in plantis, et sic de aliis. Natura autem Dei est
ipsum esse intelligere, et sic oportet quod eius generatio, vel conceptio intellectualis, sit generatio vel conceptio
naturae eius.
In nobis autem conceptio intelligibilis non est conceptio naturae nostrae, quia in nobis aliud est intelligere et
natura nostra. Et ideo cum haec imago sit verbum et conceptio intellectus, oportet dicere quod sit germen
naturae, et sic de necessitate genitus, quia accipit naturam ab alio.
Secundo videndum est quomodo dicatur primogenitus. Deus enim non alio se cognoscit et creaturam, sed omnia
in sua essentia, sicut in prima causa effectiva. Filius autem est conceptio intellectualis Dei secundum quod
cognoscit se, et per consequens omnem creaturam. Inquantum ergo gignitur, videtur quoddam verbum
repraesentans totam creaturam, et ipsum est principium omnis creaturae. Si enim non sic gigneretur, solum
verbum patris esset primogenitus patris, sed non creaturae. Eccli. XXIV, 5: ego ex ore altissimi prodii,
primogenita ante omnem creaturam, etc..
Deinde cum dicit quia in ipso, etc.; exponit quod dixerat, scilicet quod sit primogenitus, quia scilicet est genitus
ut principium creaturae. Et hoc quantum ad tria: primo quantum ad rerum creationem; secundo quantum ad
earum distinctionem, ibi in caelis; tertio quantum ad conservationem in esse, ibi et omnia in ipso, etc..
Dicit ergo: est primogenitus creaturae, quia est genitus ut principium omnis creaturae. Et ideo dicit quia in ipso,
etc..
Circa quod sciendum est, quod Platonici ponebant ideas, dicentes, quod quaelibet res fiebat ex eo quod
participabat ideam, puta hominis vel alicuius alterius speciei. Loco enim harum idearum nos habemus unum,
scilicet filium, verbum Dei. Artifex enim facit artificium, ex hoc quod facit illud participare formam apud se
conceptam, quasi involvens eam exteriori materiae: sicut si dicatur quod artifex facit domum per formam rei
quam habet apud se conceptam. Et sic Deus omnia in sua sapientia dicitur facere, quia sapientia Dei se habet ad
res creatas, sicut ars aedificatoris ad domum factam. Haec autem forma et sapientia est verbum, et ideo omnia in
ipso condita sunt, sicut in quodam exemplari, Gen. I: dixit, et facta sunt, quia in verbo suo aeterno creavit omnia
ut fierent.
Quantum autem ad rerum distinctionem, sciendum est quod aliqui, sicut Manichaei, erraverunt dicentes haec
corpora terrena, quia corruptibilia, facta esse a malo Deo, caelestia vero, quia incorruptibilia, a bono Deo, scilicet
patre Christi. Sed mentiuntur, quia in eodem sunt utraque creata.
Ideo dicit in caelis, etc..
Et haec est distinctio secundum partes naturae corporeae. Gen. I, 1: in principio, id est in filio, creavit Deus, etc..
Platonici etiam dicunt quod Deus per se creavit creaturas invisibiles, scilicet Angelos, et per Angelos creavit
naturas corporeas.
Sed hoc excluditur hic, quia dicitur visibilia et invisibilia. De primo Hebr. XI, 3: fide intelligimus esse aptata
saecula, ut ex invisibilibus visibilia fierent. De secundo autem Eccli. XLIII, 36 s.: pauca vidimus operum eius,
omnia autem Dominus fecit, etc..
Haec autem distinctio est secundum creaturarum naturam.
Tertia distinctio est ordinis et gradus in invisibilibus, cum dicit sive throni, etc.. Platonici etiam errant hic.
Dicebant enim in rebus diversas esse perfectiones, et quamlibet attribuebant uni primo principio, et, secundum
ordines earum perfectionum, ponebant ordines principiorum, sicut ponebant primum ens, a quo participant
omnia esse, et illud principium ab isto, scilicet primum intellectum, a quo omnia participant intelligere, et aliud
principium vitam, a quo omnia participant vivere.
Sed nos non sic ponimus, sed ab uno principio res habent quicquid in eis perfectionis est. Et ideo dicit sive
throni, etc.; quasi dicat: non dependent ab aliis principiis ordinatis, sed ab ipso uno solo verbo Dei.
Sed quid est quod dicit Eph. I, 22: ipsum dedit caput, etc., ubi quaedam diversitas videtur esse ab istis? solutio.
Hic enim enumerat descendendo, quia ostendit progressum creaturae a Deo, ibi ascendendo, quia ostendit quod
filius Dei, secundum quod homo, super omnes creaturas est. Sed tamen ibi principatus ponuntur sub potestatibus,
et virtutes inter dominationes et potestates, hic principatus super potestates, et principatus medium inter
dominationes et potestates. Et secundum hoc diversae sunt sententiae Gregorii et Dionysii. Dionysius enim
ordinat eos secundum quod dicitur ad ephesios, quia in secunda hierarchia ponit dominationes, virtutes, et
potestates.
Gregorius vero ordinat eos sicut hic habetur, quia in secunda hierarchia ponit dominationes, principatus et
potestates, in tertia vero virtutes, Archangelos et Angelos.
Sed sciendum est, quod, sicut Gregorius et Dionysius dicunt, haec dona spiritualia, ex quibus nominantur hi
ordines, communia sunt omnibus, tamen quidam nominantur a quibusdam, quidam ab aliis, cuius ratio accipitur
ex dictis Platonicorum, quia omne quod convenit alicui, convenit tripliciter, quia aut essentialiter, aut
participative, aut causaliter.
6

