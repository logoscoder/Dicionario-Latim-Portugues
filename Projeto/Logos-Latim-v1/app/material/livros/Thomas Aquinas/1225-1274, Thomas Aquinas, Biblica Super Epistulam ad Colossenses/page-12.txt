Augustinus: beatus qui te novit, infelix qui te non novit. Per cognitionem Dei habet homo omnem plenitudinem.
Io. XVII, 3: haec est vita aeterna, ut cognoscant te solum verum Deum, etc..
Sed numquid per cognitionem Christi impletur intellectus? respondeo sic, quia in eo sunt omnes thesauri, etc..
Deus habet omnium rerum notitiam, et haec notitia comparatur thesauro. Sap. VII, 14: infinitus enim est
thesaurus hominibus, etc..
Thesaurus est divitiae congregatae, sed effusae non dicuntur thesaurus, sed quae in uno sunt. Deus enim
sapientiam suam sparsit super omnia opera sua, Eccli. I, 10. Et secundum hoc non habet rationem thesauri, sed
secundum quod huiusmodi rationes uniuntur in uno, scilicet sapientia divina, et omnes huiusmodi thesauri sunt
in Christo. Sapientia enim est cognitio divinorum, scientia vero est creaturarum cognitio. Quicquid autem de Deo
potest sciri pertinens ad sapientiam, totum Deus abundanter in se cognoscit.
Item, quicquid potest cognosci de creaturis, cognoscit in se supereminenter. Quicquid autem in sapientia Dei est,
est in verbo suo uno, quia uno simplici actu intellectus cognoscit omnia, quia in eo non est scientia in potentia
nec in habitu. Et ideo in isto verbo sunt omnes thesauri, etc..
Sed addit absconditi, quia quod mihi aliquid absconditur, contingit dupliciter, scilicet vel propter debilitatem
intellectus mei, vel propter velamen oppositum, sicut quis non videt candelam, vel quia caecus est, vel velata est.
Ita in verbo Dei sunt omnes thesauri sapientiae et scientiae, sed absconditi nobis qui non habemus limpidos
oculos, sed lippos. Io. XII, 35: adhuc modicum lumen in vobis est, et quia est velatum duplici velamine, scilicet
creaturae, quia intellectus noster nunc ad illam cognitionem non potest nisi per similitudinem creaturarum. Rom.
I, 20: invisibilia Dei per ea quae facta sunt intellecta conspiciuntur, etc.. Secundo est velatum in carne, Io. I, 14:
et verbum caro factum est. Et si aliquid videmus de Deo, non tamen totum. Is. XLV, 15: vere tu es absconditus.
Num. XX, 6: aperi eis thesaurum tuum.
Ponamus quod aliquis habeat candelam velatam, non quaereret aliunde lumen; sed potius quod habitum ab eo
reveletur, et ideo non oportet sapientiam quaerere nisi in Christo.
I Cor. II, 2: non existimavi me aliquid scire, nisi Christum Iesum, etc.. Et I Io. III, 2: cum apparuerit, id est,
revelabitur, similes ei erimus, scilicet omnia scientes; sicut qui haberet librum ubi esset tota scientia, non
quaereret nisi ut sciret illum librum, sic et nos non oportet amplius quaerere nisi Christum.
Deinde cum dicit hoc autem dico, etc., instruit et monet eos contra doctrinam corrumpentem.
Seducebantur autem a quibusdam philosophis contra fidem, et ab haereticis qui docebant observantias legalium.
Ideo primo instruit eos contra Philosophos, secundo contra iudaizantes, ibi in quo et circumcisi.
In scientia vero mundana duo continentur, quia est quaedam scientia loquendi, et quaedam scientia rerum, et ideo
dupliciter possunt decipere. Ideo primo munit eos contra Philosophos decipientes eos per scientiam loquendi;
secundo contra decipientes eos per scientiam rerum, ibi videte ne quis.
Primo manifestat deceptionem; secundo assignat rationem, ibi nam si corpore.
Dicit ergo: dico quod in Christo est omnis scientia. Et hoc dico, ne quaerentes alibi scientiam, decipiamini. Et
dicit ut nemo, id est nec demosthenes, nec tullius, vos decipiat in sublimitate sermonis. Is. XXXIII, 19: populum
imprudentem non videbis, populum alti sermonis, etc..
Sed numquid est peccatum uti sermonibus sublimibus? respondeo. Non, quia etiam sancti viri elegantius
loquuntur quam etiam rhetores mundi, sicut Ambrosius, Hieronymus, et leo Papa. Nam si licet uti ad
persuadendum in malo ornata locutione, multo magis in bono.
|#2 Lectio 2
Supra monuit ne per aliquam fallaciam sermonis decidant a fide, hic ponit rationem monitionis, quae sumitur ex
bonis quae in istis erant, quae non debebant perdere, sed proficere in eis. Et primo commemorat bona habita;
secundo ostendit quomodo in eis proficiant, ibi sicut ergo.
Circa primum duo facit; quia primo ostendit qualiter sunt sibi nota bona eorum; secundo quae bona in eis sunt,
ibi gaudens.
Dicit ergo nam et si, etc.; quasi dicat: licet non praedicaverim vobis, nec vestra facta oculis videam, tamen
spiritus vobis intersum per affectionem gaudens de bonis vestris. I Cor. V, 3: absens quidem corpore, praesens
vero spiritu. Prov. X, 1: filius sapiens laetificat patrem, etc.. Et hoc quia revelabatur sibi per spiritum sanctum, et
ideo dicit sed spiritu vobiscum sum. IV Reg. V, 26: nonne cor meum in praesenti erat, quando reversus est homo
de curru in occursum tui, etc..
Gaudens, inquam, sum, quia videns sum ordinem, id est, ordinatam vestram conversationem.
I Cor. XIV, 40: omnia honeste et secundum ordinem fiant in vobis. Iud. V, 20: stellae manentes in ordine et
cursu suo, etc.. Et firmamentum, etc.. II Tim. II, 19: firmum fundamentum Dei stat, etc..
Et hoc in Christo. Eph. III, 17: habitare Christum per fidem in cordibus vestris, etc..
Ecclesia enim est spirituale aedificium. Eph. II, 21: in quo omnis aedificatio constructa crescit in templum
sanctum in Domino. Huius autem bonitas consistit in debito fundamento, quod est fides, et in debita
superaedificatione.
Et ideo haec duo posuit.

12

