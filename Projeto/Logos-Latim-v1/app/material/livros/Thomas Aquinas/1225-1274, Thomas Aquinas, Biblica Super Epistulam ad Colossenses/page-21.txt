Alia secundum linguam, ibi barbarus et Scytha. Scytha est versus septentrionem, barbarietas autem extraneitatem
dicit; unde barbari quasi extranei. Et simpliciter est barbarus qui extraneus est ab homine inquantum homo, et
hoc est inquantum rationalis. Et ideo illi barbari sunt, qui non reguntur ratione et legibus, et ideo barbari
naturaliter sunt servi, et in Christo non differunt, quia et si ius civile non habent, tamen legem habent Christi.
Alia secundum conditiones, quia quidam servi, quidam liberi: in Christo autem sunt omnes similes. Iob III, 19:
parvus et magnus ibi sunt, etc..
Ergo non sunt hae differentiae in Christo, sed est omnia et in omnibus Christus. Non enim est circumcisio nisi
per Christum, et libertas per Christum; si non es liber, libertas tua est Christus. Si non es circumcisus,
circumcisio tua est Christus, et sic de aliis. Et in omnibus, quia omnibus beneficia sua dat.
|#3 Lectio 3
Supra apostolus induxit fideles ad vitandum mala, hic inducit eos ad operandum bona, et primo ad opera
particularium virtutum; secundo ad opera virtutum principalium perficientium animas, ibi super omnia.
Et primo commemorat eorum conditionem; secundo subdit virtutum connumerationem, ibi viscera misericordiae.
Dicit ergo: si induistis novum hominem, debetis induere novi hominis partes, scilicet virtutes. Rom. XIII, 12:
abiiciamus ergo opera tenebrarum, et induamur arma lucis, quibus induimur, quando quicquid exterius apparet,
est virtutibus ornatum.
Sed quibus virtutibus? aliter induuntur milites, aliter sacerdotes. Ergo induite vobis convenientia vestimenta,
sicut electi Dei sancti.
Et quod dicit electi, pertinet ad remotionem a malo; quod dicit sancti, ad donum gratiae. I Cor. VI, 11: abluti
estis, sed sanctificati estis. Lev. XI, 44 et XIX, 2: sancti estote, quia ego sanctus sum Dominus Deus vester.
Quod dicit dilecti, pertinet ad praeparationem futurae gloriae. Io. XIII, 1: in finem dilexit eos, scilicet vitae
aeternae.
Et describit hic vestimenta quae protegunt nos in adversis et prosperis, II Cor. VI, 7: per arma iustitiae a dextris
et a sinistris. Et primo quae habenda in prosperis; secundo quae in adversis, ibi patientiam.
In prosperis aliquid debemus, et, primo, proximo misericordiam. Et ideo dicit viscera misericordiae. Lc. I, 78:
per viscera misericordiae Dei nostri, etc.. Phil. II, 1: si qua viscera miserationis, etc., id est, misericordiam ex
affectu procedentem.
Ad omnes vero consequenter est habenda benignitas, quae est quasi bona igneitas. Ignis enim liquefacit et
effluere facit humida. Si in te est bonus ignis, liquefacit quicquid humiditatis habes, et dissolvet. Hanc facit
spiritus sanctus. Sap. I, 6: benignus est spiritus sapientiae. Eph. IV, 32: estote autem invicem benigni,
misericordes etc..
In corde debes habere humilitatem. Eccli. III, 20: quanto magnus es, humilia te in omnibus, etc..
In exterioribus debes modestiam, quae ponit modum ne in prosperis excedas. Phil. III: gaudete in Domino
semper, iterum dico, gaudete; modestia vestra nota sit omnibus hominibus.
In adversis tria sunt arma habenda, scilicet patientia, quae facit quod animus propter adversa non amoveatur ab
amore Dei et rectitudine iustitiae. Lc. XXI, 19: in patientia vestra possidebitis animas vestras.
Sed quia quandoque contingit quod aliquis a iustitia non declinat quantum est de se, tamen aliorum mores sunt ei
importabiles, ideo dicit supportantes invicem. II Petr. II, 8: habitans apud eos qui de die in diem iustam animam
iniquis operibus cruciabant. Rom. XV, 1: debemus nos firmiores imbecillitates infirmorum sustinere.
Tertio condonationem, ibi et donantes, etc., id est parcentes. II Cor. II, 10: nam et ego quod donavi, si quid
donavi, propter vos in persona Christi. Condonat autem quis iniuriam, quando non habet rancorem ad eum, nec
malum contra ipsum procurat. Sed quando necessitas puniendi est, tunc puniendus est.
Et addit rationem sicut et Dominus donavit vobis. Eccli. XXVIII, 3: homo homini servat iram, et a Deo quaerit
medelam, etc..
Matth. XVIII, 32: omne debitum dimisi tibi, etc.; et post: nonne ergo oportuit et te misereri conservi tui, sicut,
etc..
Deinde cum dicit super omnia, etc., inducit ad principales virtutes perficientes alias. Et principalior est charitas
inter virtutes, sapientia vero inter dona. Charitas quidem informat omnes virtutes, sapientia vero dirigit.
Primo igitur inducit ad primum; secundo ad secundum, ibi verbum Christi.
Primo inducit ad charitatem habendam, secundo ad charitatis effectus, ibi et pax.
Dicit ergo: super omnia induatis charitatem, quae omnibus praedictis maior est, ut dicitur I Cor. XIII, 13. Super
omnia, id est, magis quam omnia, quia est finis omnium virtutum. I Tim. I, 5: finis autem praecepti est charitas,
etc.. Vel super omnia debemus habere charitatem, quia est super omnia alia. I Cor. XI: adhuc excellentiorem
viam vobis demonstro, etc.. Et hoc quia sine ipsa nihil valent alia. Et haec charitas figuratur per tunicam
inconsutilem io. XIX, 23.
Et ratio huius quare est habenda, subditur, scilicet quia est vinculum. Secundum Glossam per omnes virtutes
homo perficitur, sed charitas connectit eas ad invicem, et facit eas perseverantes, et ideo dicitur vinculum.

21

