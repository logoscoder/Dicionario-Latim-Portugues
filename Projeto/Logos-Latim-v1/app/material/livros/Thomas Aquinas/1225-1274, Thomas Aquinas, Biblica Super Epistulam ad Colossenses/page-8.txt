Ecclesia quidem habet duplicem statum, scilicet gratiae in praesenti et gloriae in futuro, et est eadem ecclesia, et
Christus est caput secundum utrumque statum: quia primus in gratia, et primus in gloria.
Quantum ad primum dicit qui est principium, quia non solum est in gratia secundum quod homo, sed etiam
omnes sunt iustificati per fidem Christi. Rom. V, 19: per obedientiam unius hominis iusti constituuntur multi. Et
ideo dicit qui est principium, scilicet iustificationis et gratiae in tota ecclesia, quia etiam in veteri testamento sunt
aliqui iustificati per fidem Christi. Io. VIII, 25: ego principium qui loquor, etc.. Ps. Cix, 4: tecum principium,
etc..
Item est principium quantum ad statum gloriae. Ideo dicit primogenitus ex mortuis.
Quia enim resurrectio mortuorum est quasi quaedam secunda generatio, quia homo in ea ad vitam aeternam
reparatur, Matth. XIX, 28: in regeneratione, cum sederit filius hominis, etc., et prae omnibus primus est Christus:
ideo est primogenitus ex mortuis, id est eorum qui sunt geniti per resurrectionem.
Sed contra de Lazaro Io. XI.
Respondeo. Dicitur quod iste et alii non resurrexerunt ad illam vitam immortalem, sed ad mortalem; sed Christus
resurgens ex mortuis iam non moritur, ut dicitur Rom. VI, 9.
Apoc. I, 5: primogenitus mortuorum, etc..
I Cor. XV, 20: nunc autem Christus resurrexit a mortuis primitiae dormientium. Et hoc, ut in omnibus sit ipse
principatum tenens, quantum ad dona gratiae, quia ipse est principium; quantum ad dona gloriae, quia ipse est
primogenitus. Eccli. XXIV, 9: in omni gente et in omni populo primatum habui, etc..
Deinde cum dicit quia in ipso, etc., ostendit dignitatem capitis quantum ad plenitudinem gratiarum omnium. Alii
enim sancti habuerunt divisiones gratiarum, sed Christus habuit omnes. Ideo dicit quia in ipso, etc..
Singula verba pondus suum habent. Complacuit, designat quod dona hominis Christi non erant ex fato seu
meritis, ut dicit Photinus, sed ex divinae voluntatis complacentia assumentis hunc hominem in unitatem
personae.
Matth. III, 17: hic est filius meus, etc..
Item dicit omnem, quia alii habent hoc donum, alii aliud. Io. XIII, 3: omnia dedit in manus eius.
Item dicit plenitudinem, quia aliquis aliquod habuit donum, sed non plenitudinem eius, seu virtutis, quia forte
invitus in aliquo defecit. Sed Io. I, 14 dicitur de Christo: vidimus eum plenum gratiae et veritatis. Eccli. XXIV,
16: in plenitudine sanctorum detentio mea.
Item dicit habitare. Alii enim acceperunt usum gratiae ad tempus, quia spiritus prophetarum non semper adest
prophetis, sed in Christo est habitualiter, quia semper ad votum in Christo est dominium huius plenitudinis.
Io. I, 33: super quem videris spiritum descendentem, et in eo manentem, etc..
Deinde cum dicit et per eum, etc., ostendit Christum esse caput ecclesiae ratione influxus. Et haec est tertia ratio
capitis.
Et primo ostendit influxum gratiae; secundo exponit quod dixerat, ibi pacificans.
Dicit ergo primo: dico quod complacuit non solum quantum ad hoc quod haberet in se, sed etiam ut per eum ad
nos derivaret.
Unde dicit et per eum reconciliare omnia in ipsum. II Cor. V, 19: Deus erat in Christo mundum reconcilians sibi.
Exponit autem qualis sit ista reconciliatio, et quomodo omnia reconciliata.
In reconciliatione autem sunt duo consideranda: primo in quo conveniunt qui reconciliantur.
Discordes enim diversas habent voluntates.
Reconciliati autem consentiunt in aliquo uno. Et sic voluntates prius discordes concordant in Christo. Et
huiusmodi voluntates sunt et hominum, et Dei, et Angelorum.
Hominum, quia Christus homo est; Dei, quia Deus est. Item discordia erat inter Iudaeos qui volebant legem, et
gentiles qui non volebant legem; sed utrosque Christus concordat, quia ex Iudaeis est, et quia absolvit
observantias legis.
Et haec concordia est facta per sanguinem, etc.. Inter Deum enim et hominem causa discordiae fuit peccatum;
inter Iudaeos et gentiles lex. Christus per crucem destruxit peccatum, et implevit legem. Et ita removit causam
discordiae. Hebr. XII, 22: accessistis ad sion montem, et civitatem Dei viventis ierusalem, etc.. Et sic reconciliati
sumus. Et ita sunt pacata, sive quae in caelis, ut Angeli et Deus, sive quae in terris, scilicet Iudaei et gentiles.
Ideo Christo nato dicitur Lc. II, 14: gloria in altissimis Deo, et in terra pax hominibus, etc.. Item in resurrectione
dixit: pax vobis, etc., ut habetur Io. XX, 20. Eph. II, 14: ipse enim est pax nostra, qui fecit utraque unum, etc..
Deinde cum dicit et vos, etc., ponitur commendatio Christi per dona eis collata.
Ubi primo commemorat statum praeteritum; secundo Christi beneficium, ibi nunc autem, etc.; tertio quid
exigatur ab eis, ibi si tamen, etc..
Status enim praeteritus habuit tria mala. Quantum enim ad intellectum erant ignorantes; quantum ad effectum,
inimici iustitiae; quantum ad actum, in multis peccatis.
Quantum ad primum dicit alienati, etc..
Quantum ad secundum et inimici sensus, secundum unam litteram; et ostendit defectum sapientiae quam
praedicabant Iudaei de uno Deo. Io. III, 19: dilexerunt magis tenebras quam lucem. Sed numquid tenebantur ad

8

