Deinde cum dicit sicut ergo, etc., monet eos ad haec servanda. Et primo ad proficiendum, secundo ad
persistendum, tertio ad gratias agendum.
Dicit ergo sicut accepistis Christum Dominum nostrum, non pervertendo, in ipso ambulate. Rom. XII, 9:
adhaerentes bono.
Ecclesia quandoque comparatur spirituali aedificio.
I Cor. III, 17: templum Dei sanctum est, quod estis vos. Quandoque arbori, quia fert fructum. Et eadem est
comparatio fundamenti ad domum, et radicis ad arborem, quia utriusque firmitas est radix et fundamentum:
Christus. Is. XI, 10: erit radix iesse quae stat in signum populorum. I Cor. III, 11: fundamentum aliud nemo
potest ponere praeter id quod positum est, quod est Christus Iesus.
Ideo dicit radicati, scilicet sicut boni rami, et superaedificati in ipso, et confirmati, scilicet sicut boni lapides, hoc
est si perstiteritis in fide eius. I Petr. Cap. Ult.: adversarius vester, etc., et post: cui resistite fortes in fide, etc.. Et
hoc sicut didicistis, scilicet in vera fide. Gal. I, 9: si quis vobis evangelizaverit praeter id quod accepistis,
anathema sit, etc..
Abundantes in illo in gratiarum actione, id est, gratias agentes abundanter. I thess.
Ult.: in omnibus gratias agite. II mach. I, 11: de magnis periculis a Deo liberati, magnifice gratias agimus ipsi,
etc..
Deinde cum dicit videte, monet ne decipiantur per vanam sapientiam. Et primo ponit monitionem, secundo
rationem, ibi in ipso.
Circa primum, primo docet vitare quod potest decipere; secundo ostendit quare illud decipiat, ibi secundum
traditionem.
Sed quod aliquis decipiatur per sapientiam saecularem, dupliciter contingit, scilicet quandoque per principia
realia philosophiae, quandoque per sophisticas rationes. Et utrasque docet cavere. Unde dicit ne quis, etc., id est,
per philosophica documenta. Is. XLVII, 10: sapientia tua et scientia haec decepit te. Multi enim sunt propter
philosophiam decepti a fide deviantes. Ier. X, 14: stultus est factus omnis homo a scientia sua.
Quantum ad secundum dicit et inanem fallaciam, quae non fundatur nisi super apparenti involutione verborum.
Eph. V, 6: nemo vos seducat inanibus verbis.
Sed quomodo seducens? qui seducit, oportet habere aliquid apparens, et aliquid non existens. Ideo primo ponit
principium apparentiae; secundo defectum existentiae.
Principium apparentiae est duplex, id est, auctoritas Philosophorum et quantum ad hoc dicit secundum
traditionem hominum, id est, secundum ea quae aliqui tradiderunt propria ratione. Ps. Xciii, 11: Dominus scit
cogitationes hominum, quoniam vanae sunt.
Aliud est adinventio rationis, quando scilicet aliquis vult metiri ea quae sunt fidei, secundum principia rerum et
non secundum sapientiam divinam. Ex hoc enim multi decipiuntur.
Et ideo dicit secundum elementa mundi, etc.. Sap. XIII, 1: neque operibus attendentes cognoverunt quis esset
artifex, etc..
Quanto enim causa est altior, tanto habet superiorem effectum. Unde qui voluerit considerare effectus superiores
secundum causas inferiores, decipitur; ut si quis consideret motum aquae secundum virtutem aquae, non potest
scire causam refluxus maris, sed sic, si consideret eum secundum virtutem lunae.
Unde multo magis decipitur qui considerat proprios Dei effectus secundum elementa mundi. Et haec est causa
apparentiae.
Sed numquid sunt semper respuendae traditiones hominum et rationes? respondeo: non, sed tunc quando
procedit physica ratio secundum illas, et non secundum Christum. Infra eodem: non tenentes caput ex quo totum
corpus per nexus et coniunctiones subministratum et constructum crescit in augmentum Dei.
Vel potest exponi secundum elementa mundi, mensurando scilicet veritatem fidei secundum veritatem
creaturarum. Vel hoc dicit propter idololatras colentes idola, et dicentes iovem caelum. Vel secundum Iudaeos,
ut sit sensus per philosophiam, id est, per rationem volentium trahere ad legalia, secundum elementa mundi, id
est secundum observationes corporales. Gal. IV, 3: sub elementis mundi eramus servientes. Sed prima expositio
est melior.
Deinde cum dicit quia in ipso, etc., ponit rationem praedictorum, dicens: quidquid non est secundum Christum,
respuendum est. Sed numquid est Christus tantus, ut pro eo omnia respui debeant? et respondet quod ita: quod
ostendit tripliciter.
Primo per comparationem ad divinitatem; secundo per comparationem ad fideles, ibi et estis; tertio per
comparationem ad Angelos, ibi qui est caput.
Dicit ergo: ideo respuendum est quod est contra eum, quia ipse est Deus.
Unde plus est ei standum quam omnibus, quia in ipso habitat, etc.. Deus enim est in omnibus, sed in quibusdam
per participationem similitudinis suae bonitatis, ut in lapide et aliis huiusmodi. Et talia non sunt Deus, sed habent
in se aliquid Dei; non eius substantiam, sed similitudinem eius bonitatis.
Et ideo non habitat in eis plenitudo divinitatis, quia non est ibi secundum substantiam.

13

