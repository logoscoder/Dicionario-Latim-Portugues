OPERA OMNIA
SANCTI THOMAE AQUINATIS
-----oOo----Textum electronicum praeparavit et indexavit
Ricardo M. Rom n, S. R. E. Presbyterus
Bonis Auris, MCMXCVIII

|*AD_COLOSSENSES
SUPER AD COLOSSENSES

|+P Prologus
Prooemium
Protegebat castra gladio suo, etc. I mach. III, 3.
Haec verba congruunt materiae huius epistolae ad colossenses, quia totus status huius vitae est in pugnatione
militantium, quorum habitacula castra dicuntur. Iob VII, 1: militia est vita hominis super terram.
Ideo habitacula fidelium nomine castrorum figurantur. Unde ecclesia similitudinem habet castrorum. Gen.
XXXII, 2: castra Dei sunt haec.
Haec castra tripliciter impugnantur. A quibusdam quasi obsidentibus, qui manifeste se erigunt contra ecclesiam.
Apoc. XX, 8: ascenderunt super latitudinem terrae, et circuierunt castra sanctorum et civitatem dilectam. Ab aliis
latenter decipitur, sicut ab haereticis.
Rom.: per dulces sermones et benedictiones seducunt corda hominum, etc..
II Tim. III, 13: mali autem homines et seductores proficient in peius, errantes et in errorem mittentes. A
quibusdam, scilicet domesticis, per diversas corruptelas peccatorum quae sunt ex corruptione carnis. Gal. V, 17:
caro concupiscit adversus spiritum, et spiritus adversus carnem. Eph. Cap. Ult.: non est nobis colluctatio
adversus carnem et sanguinem, sed adversus principes, etc..
Praelati ecclesiae sunt duces, Ps. Lxvii, 28: principes Iuda duces eorum, ad quorum officium pertinet contra
omnia praedicta castra ecclesiae munire. Contra peccata quidem, per exhortationes. Is. LVIII, 1: annuntia populo
meo scelera eorum, et domui Iacob peccata eorum. Contra haereticos, per sanam doctrinam.
I Tim. I: amplectentem eum, qui secundum doctrinam est, fidelem sermonem, etc.. Contra persecutores,
exemplo, scilicet patienter tolerando.
Sic Paulus protexit gladio spirituali, quia in suis epistolis corripiebat peccata, confutabat haereses, animabat ad
patientiam. De primo, Eph. V, 3: fornicatio autem et omnis immunditia aut avaritia nec nominetur in vobis, etc..
De secundo, Tit. III, 10: haereticum hominem post primam et secundam correptionem devita, etc.. De tertio, II
Cor. XI per totum patet quomodo animabat ad patientiam.
Et sic tanguntur duo in verbis propositis, scilicet ecclesiae status, cum dicitur castra, et apostoli studium, ibi
protexit.
In castris autem debet esse sollicitudo ad mala vitanda. Deut. XXIII, 14: ut sint castra tua sancta, et nihil in eis
appareat foeditatis.
Item ordo ad ducem et ad se. Cant. VII, 1: quid videbis in sunamite, nisi choros castrorum? Gen. XXXII, 2:
castra Dei sunt haec. Item terror ad hostes. Cant. VI, 3: terribilis ut castrorum acies ordinata.
Sed apostolus circa protectionem erat sollicitus tamquam pastor, cuius est dirigere oves diligenter ne errent. Io.
X, 4: ante eas vadit, etc.. Et sic apostolus faciebat. Phil. III: imitatores mei estote, sicut et ego Christi. Item
pascere abundanter, ne deficiant.
I Petr. V, 2: pascite, qui in vobis est, Domini gregem, etc.. Et sic apostolus faciebat.
I Cor. I, 2: tamquam parvulis lac dedi vobis.
Item defendere potenter, ne pereant. Eccli. VII, 6: noli velle fieri iudex, nisi valeas virtute irrumpere iniquitates. I
Reg. XVII, 34: pascebat servus tuus patris sui gregem, et veniebat leo, vel ursus, etc.. Et ideo dicit, quod
apostolus protegebat castra, id est ecclesiam Dei, gladio, quod est verbum Dei, ut dicitur Eph. VI: vivus est enim
sermo Dei et efficax et penetrabilior omni gladio ancipiti, etc..
Sic ergo materia huius epistolae est haec.
1

