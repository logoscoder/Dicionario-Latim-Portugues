Sed haec fides sine dilectione operante est mortua, ut dicitur Iac. II, 17. Et ideo oportet, quod adsit dilectio
operans. Gal. Cap. Ult.: in Christo Iesu neque circumcisio aliquid valet, neque praeputium, sed nova creatura. Et
ideo dixit et dilectionem quam habetis, etc..
Est autem quaedam dilectio charitatis et quaedam mundana, sed mundana non se extendit ad omnes, quia dilectio
talis ad illos est cum quibus est communio, quae est causa dilectionis, et haec causa in dilectione mundana non se
habet ad omnes, sed tantum est cum consanguineis et mundanis, sed dilectio charitatis se extendit ad omnes. Et
ideo dicit in omnes. Nam et si peccatores diligantur per charitatem, hoc est ut sint aliquando sancti. I Io. III, 14:
nos scimus quoniam translati sumus de morte ad vitam, quoniam diligimus fratres.
Item dilectio mundi habet fructum in hoc mundo, sed charitas habet in vita aeterna.
Et ideo tertio subdit de spe, dicens propter spem quae reposita est, id est propter gloriam aeternam, quae ideo
dicitur spes, quia pro certo custoditur. Iob XIX, 27: reposita est haec spes mea in sinu meo.
Deinde cum dicit quam ante audistis, ostendit quomodo adepti sunt ista. Et primo commendat doctrinam
evangelicam, secundo ministerium, ibi sicut didicistis.
Item primo commendat doctrinam a veritate; secundo ab eius dilatatione, ibi quod pervenit; tertio a profectu, ibi
et fructificat.
Dicit ergo quam audistis, scilicet spem, vel rem speratam. Et hoc in verbo veritatis evangelii. Haec enim excedit
omnia.
I Cor. II, 9: nec oculus vidit, nec auris audivit, nec in cor hominis ascendit, etc.. Et ideo Deus eam revelat. Matth.
III, 2: poenitentiam agite, appropinquabit enim regnum caelorum. Haec autem est spes vera, non autem est vana
(sicut quando promittens est mendax), quia in verbo veritatis. Io. XVII, 17: sermo tuus veritas est.
Deinde cum dicit quod pervenit, commendatur doctrina Christi a dilatatione, quia non solum pervenit ad vos, sed
in universo mundo. Ps. XVIII, 4: in omnem terram exivit sonus eorum, etc.. Matth. XXIV, 14: oportet hoc
evangelium regni praedicari in universo orbe, et tunc erit consummatio.
Sed quomodo nondum est consummatio, cum sit praedicatum in universo mundo? respondeo. Aliqui dicunt quod
evangelium Christi non est evangelium regni. Sed hoc est falsum, quia Dominus dicit hoc evangelium regni. Sed
dicendum est, secundum chrysostomum, quod adhuc viventibus apostolis, evangelium Christi est divulgatum per
totum mundum, saltem quantum ad famam, quod est valde miraculosum, quod in quadraginta annis sic creverit
doctrina Christi. Et sic dicit in universo mundo, quantum ad famam, et tunc erit consummatio, id est destructio
ierusalem.
Secundum Augustinum autem hoc non est verum, quia adhuc tempore suo erant aliquae gentes, in quibus
nondum erat ecclesia. Et ideo ipse dicit hoc esse intelligendum quando praedicabitur, ita quod quando in
omnibus gentibus ecclesia erit fundata, licet aliqui sint credentes, aliqui non, tunc erit finis; et hoc non tempore
apostoli, sed circa finem mundi: et sic quando hic dicitur in universo mundo, loquitur apostolus de futuro sicut
de praesenti propter certitudinem eventus. Ps. XVIII, 4: in omnem terram exivit sonus eorum, etc..
Potest tamen dici quod secundum famam est divulgatum per totum mundum, sed non secundum fundationem.
Deinde commendat doctrinam Christi quantum ad fructum per bona opera, ibi et fructificat. Eccli. XXIV, 23:
flores mei fructus honoris et honestatis, etc.. Matth. XIII, 8: fructum affert, et facit aliud quidem centesimum,
aliud sexagesimum, aliud tricesimum.
Et crescit, scilicet in multitudine credentium. Act. II, 47: Dominus autem augebat qui salvi fierent quotidie in
idipsum.
Et hoc magnae potestatis fuit, quia sicut in vobis, ita et in aliis. Audistis praedicationem, et cognovistis
approbando.
Consequenter commendat ministerium tripliciter. Primo per comparationem ad se; secundo per comparationem
ad ipsos; tertio quantum ad utrosque.
Dicit ergo: edocti estis per evangelium, sicut ab epaphra didicistis conservo. Apoc.
Ult.: conservus tuus sum, et fratrum tuorum. Qui est fidelis minister, scilicet non quaerens quae sua sunt. I Cor.
IV, 1: sic nos existimet homo ut ministros Christi, et dispensatores mysteriorum Dei, etc..
Qui est fidelis, scilicet mediator inter apostolum et istos. Qui etiam manifestavit, id est significavit, etc..
|#3 Lectio 3
Supra posuit materiam gratiarum actionis, ostendens pro quibus bonis gratias egit, hic ostendit orationem,
innuens quid pro eis petit. Et primo praemittit conditiones orationis; secundo subdit bona petita, ibi ut
impleamini.
Oratio tres habet conditiones: primo quod sit tempestiva, unde subdit ex qua die, etc., supple: coepimus orare.
Ier. XXXI, 20: ex quo locutus sum de eo, adhuc recordabor eius, etc..
Secundo quod sit continua, ibi non cessamus, etc.. I Reg. XII, 23: absit autem a me hoc peccatum in Domino, ut
cessem orare pro vobis. Rom. I, 9: sine intermissione memoriam vestri facio semper in orationibus meis.
Tertio multiplex et perfecta, ibi orantes et postulantes. Oratio est ascensus mentis in Deum. Postulatio est rerum
petitio. Oratio debet praecedere ut devote petens exaudiatur, sicut petentes praemittunt persuasionem ut

3

