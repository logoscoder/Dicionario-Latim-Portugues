quae est caro, non quod aliud sit corpus et aliud caro. Et dicit carnis, alludens legi, ubi fit mentio de carne. Gen.
XVII, 11: circumcidetis carnem praeputii vestri, etc.. Et hoc ut ostenderet, quod est quaedam carnalis
observantia.
Sed nos non tali sumus circumcisi, sed circumcisione Christi. Sicut enim Christus assumpsit similitudinem carnis
peccati, id est carnem passibilem, ut a peccato liberaret; ita et remedia legis, ut a legis observantia liberaret. Vel
quam Christus facit in nobis, quae est spiritualis circumcisio, ut dicitur Rom. II, 29, non littera, sed spiritu.
Secundo ostendit quod adepti sumus eam in baptismo, et sic baptismus est spiritualis circumcisio. Et primo
ostendit quod in baptismo exhibetur figura mortis Christi; secundo quod in eo accipitur conformitas ad
resurrectionem Christi, ibi in quo et resurrexistis.
Dicit ergo consepulti, etc.. Quia in eo exprimitur similitudo mortis Christi, ut sicut Christus ponitur primo in
cruce, et postea in sepulchro: ita qui baptizatur, ponitur sub aqua, et ter, sicut stetit Christus triduo in sepulchro.
Consepulti etiam, id est, baptizati ad similitudinem mortis Christi, ut sicut in ea destruxit peccatum, ita et in
baptismo.
Et sicut resurrexit de sepulchro, ita et nos a peccatis in re, et a corruptione carnis in spe. Et hoc per fidem
operationis Dei, quia virtute Dei resuscitatus est. Ps. XL, 11: resuscita me, et retribuam eis, etc.. Et credens hanc
resurrectionem fit particeps huius resurrectionis. Rom. VIII, 11: qui suscitavit Iesum Christum a mortuis,
vivificabit et mortalia corpora vestra. Sed et Christus resuscitavit se. Eadem est enim operatio patris et filii. Ps.
Cvii, 3: exurgam diluculo, etc..
Deinde cum dicit et vos cum, etc., ostendit rationem similitudinis; et primo ostendit similitudinem; secundo
modum dictorum, ibi delens, etc..
Littera non est difficilis. Dixi vos circumcisos, quia consepulti estis Christo in baptismo. Et comparavit
baptismum sepulturae et morti. Sed potest dici quod ad propositum magis esset si dicatur, quod primo ostenditur
quod baptismus sit circumcisio; secundo ostendit rationem quare, quia scilicet peccatum est superfluitas, et caro
praeputii est superfluitas. Idem ergo est deponi peccatum, et praeputium. Sed in baptismo deponitur peccatum,
ergo est idem quod circumcisio.
Et ideo dicit cum essetis mortui in delictis, id est, propter delicta vestra. Ps. XXXIII, 22: mors peccatorum
pessima. Et praeputio carnis vestrae, id est, carnalis concupiscentiae, quod pertinet ad originale, quasi astricti
reatu malorum actuum et peccati mortalis.
Hoc faciens Christus, convivificavit, etc.. Eph. II, 1: cum essetis mortui delictis et peccatis vestris, etc.. Et hoc
removens a vobis omne peccatum, condonans et remittens vobis omnia delicta.
Idem est igitur circumcidi et convivificari, et hoc in baptismo per remedium mortis peccati, et cum
circumcidimur per remotionem peccati originalis.
Sed quomodo condonavit? respondeo.
Dicendum est quod homo peccando duo incurrit, scilicet reatum culpae, et servitutem diaboli. Et ideo dicit
quomodo sunt peccata condonata.
Primo quantum ad remotionem servitutis diabolicae; secundo ponit ablationem reatus culpae, ibi expolians, etc..
Dicit ergo delens, etc.. Quod decretum dupliciter potest intelligi. Uno modo lex vetus. Eph. II, 15: legem
mandatorum decretis evacuans, etc.. Et sic loquitur hic ad Iudaeos; quasi dicat: et vos convivificavit.
Chirographum est Scriptura manualis, et proprie fit pro cautione contractuum. Quicumque frangit decretum Dei,
efficitur reus culpae. Et hic reatus consistit et in memoria hominis inde perturbata et maculata, et in memoria Dei
iudicaturi, et Daemonum qui cruciaturi sunt. Hoc ergo remanens in memoria, vocatur chirographum: Christus
ergo est qui condonavit omnia, et hoc delens chirographum, id est memoriam transgressionis, quod,
chirographum vel decretum, erat adversus nos, quia utrumque erat contra nos. Lex quidem, quia faciebat
cognitionem peccati, et non iuvabat; chirographum autem, quia memoria transgressionis ad puniendum erat.
Et dicit decreti, quia non remittit sic ut faciat quod non peccaveris, sed quia non est in memoria Dei ad
puniendum, nec in Daemonis memoria ad accusandum, nec in te ad contristandum. Ps. XXXI, 1: beati quorum
remissae sunt iniquitates, et quorum tecta sunt peccata, etc..
Vel communiter loquitur non solum ad Iudaeos, sed ad omnes. Unum decretum factum est primo homini, Gen.
II, 16: ex omni ligno Paradisi comede, de ligno autem scientiae boni et mali ne comedas. In quacumque die
comederis, morte morieris.
Sed huiusmodi decretum est homo transgressus, et propter hoc in memoria est chirographum contrarium nobis,
quod Christus delevit.
Et quomodo? in cruce, quando tulit ipsum de medio, etc.. Consuetudo enim erat quod solvens omnia ad quae
quis tenebatur, scindebatur chirographum. Homo autem erat in peccato, sed Christus solvit pro bonis patiendo.
Ps. Lxviii, 5: quae non rapui, tunc exolvebam. Et ideo simul cum morte Christi, hoc chirographum est
destructum, et ideo dicit tulit de medio, id est sustulit de rerum natura, et hoc affigens illud cruci, per quam
satisfaciens Deo tulit peccatum nostrum.
Deinde cum dicit expolians, etc., ostendit quomodo liberavit a servitute peccati.
Detur enim quod usurarius propter cautionem teneat hominem captum, non sufficeret destructio cautionis, nisi
liberaretur. Sic et Christus. Et ideo dicit expolians, etc..
15

