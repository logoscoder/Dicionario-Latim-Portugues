Matth. XXII, 37: diliges Dominum Deum tuum ex toto corde tuo, etc.. Alia de necessitate consilii, ut abstineat
etiam a licitis, et haec est perfectio supererogationis. Sed ad hoc habuit auxilium a Deo.
Unde dicit in quo laboro certando contra infideles et peccatores. II Tim. II, 3: labora sicut bonus miles Christi,
etc.. Item eiusdem IV, 7: bonum certamen certavi, etc..
Et hoc secundum operationem eius. I Cor. XV, 10: gratia Dei mecum. Quam operatur in me, quia hoc facit Deus
in me, in virtute miraculorum, scilicet praebendo virtutem.
Lc. Cap. Ult.: sedete in civitate donec induamini virtute ex alto.
|+2 Capitulus 2
|#1 Lectio 1
Supra commendavit statum fidelium, qui est gratiae, et actorem, scilicet Christum, hic protegit eos contra
contrariantia huic statui, et primo contra doctrinam corrumpentem; secundo contra perversos mores, III capite,
ibi igitur si consurrexistis.
Circa primum duo facit, quia primo ostendit sollicitudinem de eorum statu; secundo tuetur eos contra malam
doctrinam, ibi hoc autem dico.
Iterum prima pars dividitur in tres particulas.
Quia primo ponit sollicitudinem; secundo personas de quibus sollicitatur, ibi pro vobis; tertio de quo sit
sollicitus, ibi ut consolentur.
Dicit ergo volo enim vos scire qualem habeam sollicitudinem, scilicet magnam.
Et hoc pertinet ad bonum praelatum.
Rom. XII, 8: qui praeest in sollicitudine.
Lc. II, 8: pastores erant in eadem regione vigilantes et custodientes vigilias noctis supra gregem suum.
Et non solum pro a se conversis et sibi praesentibus, sed etiam pro aliis. Unde dicit pro vobis, scilicet quos non
vidi corpore, sed mente, et non solum pro istis, sed etiam pro illis qui non viderunt, etc.. Sollicitus quippe erat
pro toto mundo. Sap. VIII, 24: in veste poderis Aaron totus erat orbis terrarum, etc.. Sic in mente apostoli. II Cor.
XI, 28: praeter ea quae extrinsecus sunt, instantia mea quotidiana sollicitudo omnium ecclesiarum, etc..
Sed de quibus magis sollicitatur? respondeo, de non visis, quantum ad aliquid, quia nesciebat quid fieret circa
eos, non autem simpliciter.
Deinde cum dicit ut consolentur, ostendit de quo sollicitus sit, scilicet de eorum consolatione. Et primo hoc
ponit; secundo, quomodo possit hoc haberi, ibi instructi.
Dicit ergo ut consolentur, id est, per me habeant consolationem spiritualem, cuius consolationis factivum est
bonum. Est enim factivum gaudii, ut qui tristatur de aliquo, consoletur de alio aeque bono.
Duo autem sunt quae consolantur nos, scilicet meditatio sapientiae, Sap. VIII, 9: erit allocutio cogitationis et
taedii mei. Aliud est oratio. Iac. V, 13: tristatur quis in vobis? oret; aequo animo est? psallat.
Consequenter cum dicit instructi, etc., ponit specialiter sapientiae instructionem.
Duplex est hic littera, scilicet quae dicta est, et quae habetur in Glossa sic: ut consolentur corda ipsorum
instructorum, etc., ad cognoscendum, etc.. Et est idem sensus.
Instructio ergo sapientiae consolatur contra mala temporalia. Debet autem hic esse instructus de via, et ideo dicit
in charitate, quae scilicet est via ad Deum. I Cor. XII, 31: adhuc excellentiorem viam vobis demonstro, si linguis,
etc..
Instructi ergo in charitate qua Deus nos diligit, et qua nos eum diligimus. Utrumque enim nos consolatur, scilicet
et quia Dominus diligit nos. Gal. II, 20: vivo ego, etc..
Et post: qui dilexit me et tradidit semetipsum pro me, etc.. Eph. II, 4: dives in misericordia, propter nimiam
charitatem suam, qua dilexit nos, etc.. Item quia nos Deum diligimus, nos consolamur, quia consolatio est amici,
si pro eo sustineat mala. Eccli. XXII, 31: et si evenerint mihi mala, propter illum sustinebo.
Et subdit et in omnes divitias, id est, in omni capacitate.
Intellectus enim noster est in potentia ad aliquid cognoscendum; sed intellectus Angeli in sua creatione impletus
est scientia intelligibilium.
Et ideo oportet quod nostro intellectui humano superveniat scientia, vel per disciplinam: sed haec est
insufficiens, quia numquam aliquid tantum potest sciri sic, quod capacitatem eius impleat; vel per revelationem
divinam et donum Dei: et haec est sufficiens. Eccli. XV, 5: implevit eum Dominus spiritu sapientiae et
intellectus, etc.. Et ideo dicit plenitudinis intellectus, id est, in copiam. Sap. VIII, 5: quid sapientia locupletius?
Is. XXXIII, 6: divitiae salutis sapientia et scientia.
Instructi ergo in copia divinae sapientiae, quae copia implet intellectum. Et hoc habebimus cognoscendo Deum.
Et ideo dicit in agnitionem mysterii, etc., id est, ad cognoscendum veritatem sacramenti huius occulti, scilicet
quod Deus sit pater Iesu Christi. Vel mysterii Dei patris, quod est Christus. Ideo dicitur Matth. XI, 25 de
apostolis: abscondisti haec a sapientibus et prudentibus, et revelasti ea parvulis. Vel in agnitione aeternae
generationis et incarnationis Christi. Sap. VI, 16: cogitare ergo de illa sensus est consummatus.

11

