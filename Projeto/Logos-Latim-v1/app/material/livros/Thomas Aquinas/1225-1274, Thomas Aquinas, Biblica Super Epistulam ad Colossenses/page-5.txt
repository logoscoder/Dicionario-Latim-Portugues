Et ideo primo ponit translationem, secundo modum in quo homines ante gratiam sunt servi peccati.
Nam cum peccatum sit tenebrae, ideo sunt in potestate tenebrarum, sive Daemonum, sive peccatorum. Eph. Cap.
Ult.: adversus rectores mundi tenebrarum harum, etc.. Is. XLIX, 25: captivitas a forti tollitur, etc..
Et transtulit, etc., id est, ut essemus regnum Dei. Io. XIX: regnum meum non est de hoc mundo, etc.. Et hoc fit
quando liberamur a peccato. Apoc. V, 10: fecisti nos Deo nostro regnum, etc.. Vel ad litteram, ut consequeremur
vitam aeternam. Matth. III, 2: appropinquabit regnum caelorum. Et hoc est quod dicit regnum filii dilectionis
suae.
Dilectio, ut dicit Augustinus in Glossa, quandoque dicitur spiritus sanctus, qui est amor patris et filii. Sed si
dilectio sic semper teneretur personaliter, tunc filius esset filius spiritus sancti; sed quandoque dicitur
essentialiter, ut dicitur in Glossa. Filii ergo dilectionis suae dicitur, id est filii sui dilecti, vel filii essentiae suae.
Sed numquid haec est vera: filius est filius essentiae patris? dicendum est quod si genitivus designat habitudinem
causae efficientis, est falsum, quia essentia non generat, nec generatur. Si autem designat formam, id est habens
essentiam suam quasi materialiter, sicut dicitur aliquid egregiae formae, id est habens egregiam formam, sic est
vera. Io. III, 35: pater diligit filium, et omnia dedit in manu eius.
Deinde cum dicit in quo habemus, etc., ostendit modum translationis. Homo enim existens in peccato dupliciter
tenebatur subditus, scilicet per servitutem. Io. VIII, 34: qui facit peccatum, servus est peccati. Item erat reus
poenae, et aversus a Deo. Is. LIX, 2: iniquitates vestrae diviserunt inter vos et Deum vestrum, et peccata vestra
absconderunt faciem eius a vobis, ne exaudiret.
Haec duo removet Christus, quia, inquantum homo, factus est pro nobis sacrificium et redemit nos in sanguine
suo. Et ideo dicit in quo habemus redemptionem. I Cor. VI, 20: empti estis pretio magno. Sed inquantum est
Deus, habemus per eum peccatorum remissionem, quia reatus peccati solutus est per eum.
|#4 Lectio 4
Postquam superius commemoravit gratiae beneficia specialia et universalia, hic commendat auctorem huius
gratiae, scilicet Christum. Et primo per comparationem ad Deum; secundo generaliter per comparationem ad
totam creaturam, ibi primogenitus; tertio specialiter per comparationem ad ecclesiam, ibi et ipse est caput.
Circa primum notandum est quod Deus dicitur invisibilis, quia excedit capacitatem visionis cuiuscumque
intellectus creati, ita quod nullus intellectus creatus naturali cognitione potest pertingere ad eius essentiam.
Iob XXXVI, 26: ecce Deus magnus vincens scientiam nostram. I Tim. Cap. Ult.: lucem habitat inaccessibilem.
Videtur ergo a beatis ex gratia, non ex natura.
Ratio huius assignatur a Dionysio, quia omnis cognitio terminatur ad existens, id est ad aliquam naturam
participantem esse. Deus autem est ipsum esse non participatum ergo est incognitus. Huius ergo Dei invisibilis
filius est imago.
Sed videndum est quomodo dicatur imago Dei, et quare dicatur invisibilis.
Et quidem de ratione imaginis sunt tria, scilicet quod sit ibi similitudo, quod deducta sit vel expressa ex eo cum
quo est similitudo, et quod deducta sit in aliquo pertinente ad speciem vel signum speciei. Si enim sunt duo
similia, quorum unum non derivetur ab alio, neutrum dicimus alterius imaginem, sicut ovum non dicitur imago
ovi. Et ideo ab imitando dicitur imago.
Item si sit simile, sed non quantum ad speciem, vel signum speciei, tunc nec imago dicitur: sicut in homine multa
sunt accidentia, ut color, quantitas, et huiusmodi, et secundum nullum horum dicitur imago. Sed si figuram eius
accipiat, sic potest esse imago, quia figura est signum speciei; filius autem est similis patri, et pater similis filio,
sed filius habet hoc a patre, pater autem non a filio.
Et ideo proprie loquendo dicimus filium imaginem patris, et non e converso, quia deducitur et derivatur haec
similitudo a patre.
Item haec similitudo est secundum speciem, quia filius in divinis repraesentatur aliquo modo, sed deficienter, per
verbum mentis nostrae.
Verbum autem mentis nostrae est, quando formamus actu formam rei cuius notitiam habemus, et hoc
significamus verbo exteriori.
Et hoc verbum sic conceptum est quaedam rei similitudo quam in mente tenemus, et simile secundum speciem.
Et ideo verbum Dei imago Dei dicitur.
Quantum ad secundum sciendum est quod Arriani hoc verbum male intellexerunt, iudicantes de Dei imagine
secundum imagines quae fiebant ab antiquis, ut viderent in eis charos suos subtractos sibi, sicut et nos facimus
imagines sanctorum, ut quos non videmus in substantia, videamus in imagine.
Et ideo dicunt quod invisibile est proprium patri, filius autem est primum visibile, in quo manifestatur bonitas
patris, quasi pater sit vere invisibilis, filius vero visibilis, et sic alterius essent naturae. Hoc autem excludit
apostolus ad Hebr. I, 3 dicens: qui cum sit splendor gloriae, et figura substantiae eius, etc.. Et sic est imago non
solum Dei invisibilis, sed etiam ipse est invisibilis sicut pater.
Qui est imago invisibilis Dei.
Deinde cum dicit primogenitus, etc., commendat Christum per comparationem ad creaturam. Et primo facit hoc,
secundo exponit, ibi quia in ipso.
5

