inclinent; sed nos debemus praemittere devotionem et meditationem Dei et divinorum, non ut eum flectamus, sed
ut nos erigamus in eum.
Tria autem petit, scilicet cognitionem veritatis, ibi ut impleamini; operationem virtutis, ibi ut ambuletis;
tolerantiam malorum, ibi in omni patientia.
Triplicem vero cognitionem optat, scilicet agendorum; unde dicit ut impleamini agnitione, etc., id est ut plene
cognoscatis voluntatem Dei. I Thess. IV, 3: haec est voluntas Dei, sanctificatio vestra, ut abstineatis, etc.. Ille
ergo cognoscit voluntatem Dei, qui in sanctitate vivit. Qui ergo peccat, non cognoscit voluntatem Dei, quia
omnis peccans est ignorans. Rom. XII, 2: ut probetis quae sit voluntas Dei, etc..
Item cognitionem divinorum, ibi in omni sapientia, quae est cognitio divinorum, secundum Augustinum. Sap. I,
1: sentite de Domino in bonitate.
Item spiritualium donorum, ibi et intellectu spirituali, id est non harum corporalium rerum. I Cor. II, 12: nos
autem non spiritum huius mundi accepimus, sed spiritum qui ex Deo est.
Et apte coniunguntur haec duo, sapientia et intellectus, quia minor est sapientia, si intellectu careat, ut dicit
Gregorius; et inutilis est intellectus sine sapientia, quia sapientia iudicat, et intellectus capit, et non valet capere,
nisi iudicet, et e converso.
Glossa dicit quod primum sumitur generaliter; secundum pertinet ad activam vitam; tertium ad contemplativam.
Nec sufficit cognoscere, quia scienti bonum et non operanti, peccatum est illi, ut dicitur Iac. IV, 17. Unde oportet
quod adsit virtuosa operatio, quam primo tangit, ibi ut ambuletis digne Deo. Indigne enim ambulat qui non vivit
sicut decet filium Dei. II Cor. VI, 4: in omnibus exhibeamus nosmetipsos sicut Dei ministros in multa patientia,
etc.. I Thess. IV, 6: sicut praediximus et testificati sumus. Secundo tangit rectam intentionem, ibi per omnia
placentes. Sap. IV, 10: placens Deo factus est dilectus.
Tertio studium proficiendi, ibi in omni opere bono, etc.. Semper enim homo debet niti ad ulterius bonum. Eccli.
XXIV, 23: flores mei fructus honoris et honestatis. Rom. VI, 22: habetis fructum vestrum in sanctificationem,
etc..
Ad fructificationem sequitur augmentum scientiae; ideo dicit et crescentes, etc.. Ex hoc enim quod aliquis studet
implere mandata disponitur ad cognitionem. Ps. Cxviii, 100: super senes intellexi, quia mandata tua quaesivi.
Sap. I, 4: non habitabit in corpore subdito peccatis. Et dicit Dei, non mundi. Sap. X, 10: dedit illi scientiam
sanctorum, etc..
Deinde tangit tolerantiam malorum, quia ad virtutem non sufficit scire vel velle, nisi immobiliter operetur, quod
non potest esse sine patientia et malorum tolerantia. Et ideo dicit in omni virtute confortati. Eccli. XLVII: divites
in virtute pulchritudinis studium habentes. Quae virtus est a Deo. Unde dicit secundum potentiam claritatis eius.
Eph. VI, 10: confortamini in Domino.
Sed addit claritatis eius, id est Christi, qui est claritas patris, quia pergere ad peccatum, est pergere ad tenebras.
Sap. VII, 25: vapor est enim virtutis Dei, et emanatio quaedam est claritatis omnipotentis Dei sincera.
Deinde cum dicit in omni patientia, etc., petit eis tolerantiam in adversis. Quidam enim deficiunt vel propter
difficultatem adversorum, et ideo oportet habere patientiam.
Lc. XXI, 19: in patientia vestra possidebitis animas vestras. Vel propter dilationem praemii.
Et ideo dicit et longanimitate, quae facit sustinere rem promissam. Hab. II, 3: si moram fecerit, expecta eum,
etc.. Hebr. VI, 15: longanimiter ferens adeptus est repromissionem.
Sed aliqui haec duo vitant, sed cum tristitia. Contra hoc dicit cum gaudio.
Iac. I, 2: omne gaudium existimate, fratres, cum in varias tentationes incideritis, etc..
Deinde cum dicit gratias agentes, etc., agit gratias pro beneficiis exhibitis omnibus fidelibus. Et hoc pro
beneficio gratiae, quod primo ponit; secundo pro fructu gratiae, ibi qui eripuit.
Dicit ergo: oramus pro vobis agentes gratias Deo, scilicet creanti, et patri, scilicet adoptanti, qui dignos, etc..
Dixerunt aliqui quod dona gratiarum dantur pro meritis, et quod Deus dat dignis gratiam, non autem indignis;
ideo hoc excludit apostolus, quia quidquid habes dignitatis et gratiae, hoc Deus fecit in te: ergo et effectus
gratiae. Et ideo dicit qui dignos nos fecit, etc.. II Cor. III, 5: non quod sufficientes simus cogitare aliquid a nobis,
quasi ex nobis, etc.. In partem sortis sanctorum, etc..
Omnes homines de mundo secundum naturam sunt boni. Et ideo iustum est eos aliquam partem habere Dei. Mali
quidem partem habent voluptates et temporalia. Sap. II, 9: haec est pars nostra, et haec sors nostra. Sancti vero
habent ipsum Deum partem.
Thren. III, 24: pars mea Dominus. Ps. XV, 5: Dominus pars haereditatis meae. Et ideo dicit qui dignos, etc..
Et addit sortis, quia dupliciter aliquid dividunt: quandoque per electionem, quando unus hanc, alius illam partem
elegit; aliquando sorte. Prov. XVIII, 18: contradictiones comprimit sors. Haec autem pars cedit sanctis non per
electionem propriam. Io. XV, 16: non vos me elegistis, sed ego elegi vos sed quia ipse Deus elegit vos.
Sors enim nihil aliud est, quam committere aliquid divino iudicio. Sors autem triplex est, scilicet consultoria,
divinatoria, et divisoria. Prima autem in temporalibus non est mala; secunda vana est et mala; tertia in
necessitatibus aliquando permittenda. Sed haec per se est possessio luminis. I Tim. Cap. Ult.: lucem habitat
inaccessibilem. Iob XXXVI, 32: in manibus abscondit lucem, etc..
Et ex hac parte sequitur effectus gratiae, scilicet translatio de tenebris ad lucem.
4

