Proponit ergo duas rationes quare debet proponere praemissa: unam ex
commisso sibi officio; secundam ex eius educatione.
Dicit ergo haec, quae dixi supra, scilicet quod omnis creatura est bona et
quod nihil reiiciendum, etc., proponens, etc.. Timotheus enim constitutus
erat in officio ministerii Christi, quia omnes habentes officium
praedicandi et regendi constituuntur ministri Christi. I Cor. IV, 1: sic
nos existimet homo ut ministros Christi, etc.. Ille autem est bonus
minister qui sequitur intentionem Domini sui. Christus autem hoc docuit:
matth. XV, 11: nihil quod intrat in os coinquinat.
Et ideo hoc officium requirit illud docere.
Item ipsa educatio hoc requirit.
Prov. XXII, 6: adolescens iuxta viam suam, etiam cum senuerit, non recedet
ab ea. Et ideo inconveniens est quod aliqui nutriti veritate doctrinae
recedant ab ea. Unde recedens a doctrina, qua ecclesia suos parvulos
instruit, non est bonus minister Christi. Et ideo dicit enutritus verbis
fidei, etc.. Verbum enim Dei est spirituale nutrimentum quo sustentatur
anima, sicut corpus per cibum.
Matth. IV, 4: non in solo pane vivit homo, sed in omni verbo quod procedit
de ore Dei.
Hoc verbum fidei instruit primo circa credenda, et sic dicit enutritus
verbis fidei, secundo circa agenda, et sic subiungit et bonae doctrinae.
Vel fidei verbum, quod et simplices habent, et bonae doctrinae, quam
spirituales Magistri.
Deinde cum dicit ineptas, etc., ostendit quid vitandum sit, quia fabulae
ineptae et inanes.
Fabula enim secundum Philosophum est composita ex miris, et fuerunt in
principio inventae ut dicit Philosophus in poetria, quia intentio hominum
erat ut inducerent ad acquirendum virtutes, et vitandum vitia. Simplices
autem melius inducuntur repraesentationibus quam rationibus. Unde in miro
bene repraesentato videtur delectatio, quia ratio delectatur in collatione.
Et sicut repraesentatio in factis est delectabilis, ita repraesentatio in
verbis: et hoc est fabula, scilicet dictum aliquod repraesentans, et
repraesentando movens ad aliquid. Antiqui enim habebant aliquas fabulas
accommodatas aliquibus veris, qui veritatem occultabant in fabulis.
Duo ergo sunt in fabula, quod scilicet contineat verum sensum, et
repraesentet aliquid utile. Item quod conveniat illi veritati. Si ergo
proponatur fabula, quae non potest repraesentare aliquam veritatem, est
inanis; sed quae non proprie repraesentat, est inepta, sicut fabulae de
thalmuth.
Deinde cum dicit exerce, etc., exclusa superstitiosa abstinentia, hic
comparat abstinentiam virtuosam aliis virtutibus.
Et sciendum est quod timotheus erat homo valde abstinens. Unde dicit infra
V, 23, quod modico vino utatur, et forte ut sit sollicitus de his quae ad
misericordiam pertinent, quia qui non parcunt sibi, frequenter nec aliis
parcunt. Et ideo inducit eum ut pietatem praeferat abstinentiae. Et primo
inducit eum ad pietatem; secundo praefert eam abstinentiae, ibi nam
corporalis; tertio confirmat quoddam dictum, ibi promissionem; quarto dat
formam docendi pietatem, ibi praecipe haec.
Dicit ergo exerce teipsum ad pietatem.
Pietas est, per quam parentibus patriaeque benevolentiae officium
impedimus, sicut religio, per quam cultum debitum Deo exhibemus. Pietas
enim importat quamdam affectionem ad suum principium. Principium autem
generationis est pater et patria. Et ideo oportet quod homo circa eos sit
benevolus.
Pater autem omnium est Deus. Mal. I, 6: si ego pater, ubi est honor meus?
et ideo nomen pietatis est derivatum ad cultum Dei, ut dicit Augustinus IV
de CIV. Dei.
Unde eusebia est idem quod pietas. Iob XXVIII, 28: ecce pietas ipsa est
sapientia, secundum aliam translationem, ubi nostra sic habet: ecce timor
Domini ipsa est sapientia.

28

