OPERA OMNIA
SANCTI THOMAE AQUINATIS
-----oOo----Textum electronicum praeparavit et indexavit
Ricardo M. Rom n, S. R. E. Presbyterus
Bonis Auris, MCMXCVIII

|*I_AD_TIMOTHEUM
SUPER AD TIMOTHEUM I

|+P

Prologus

Prooemium
In manu Dei potestas terrae, et execrabilis omnis iniquitas gentium, et
utilem rectorem suscitabit in tempore super illam.
Eccli. X, 4.
Haec verba materiae huius epistolae conveniunt. Prius enim instruxit
ecclesiam in his, quae ad eius unitatem pertinent, hic instruit ipsos
rectores ecclesiae, qui sunt quasi principalia membra eius. Circa quod
videnda est ista instructio et utilitas.
Instructio est in Deo, quia in manu Dei, etc.. Et hoc tripliciter, quia ab
ipso exoritur.
Rom. XIII, 1: non est potestas nisi a Deo.
Item quod secundum Deum debet regulari.
Prov. VIII, 15: per me reges regnant, et conditores legum iusta decernunt.
Item quia secundum Dei dispositionem, eorum potestas fundatur. Dan. II, 21:
et ipse mutat tempora et aetates, transfert regna atque constituit.
Item utilitas eorum ostenditur, quia est ad cohibendam nequitiam hominum,
quia execrabilis omnis iniquitas gentium. Iusto non est lex posita.
Rectores legis tripliciter debent se habere ad mala. Primo ut ea corde odio
habeant. II Mach. III, 1: animo odio habentes mala, etc.. Secundo ut
prohibeant ea ne fiant. Prov. XX, 8: rex qui sedet in solio iudicii
dissipat omne malum.
Tertio ut facta puniant. Rom. XIII, 4: minister enim Dei est, vindex in
iram eius qui male agit.
Quarto videnda est utilitas, ibi utilem rectorem, etc.. Et ad tria est
utilis rector, quae notantur Eccli. XLIX, 17: ioseph princeps fratrum, ut
gentem sustentet per potentiam. Is. XIX, 4: et rex fortis dominabitur
eorum, etc.. Rector fratrum, dirigendo per sapientiam. Is. XXXII, 8:
princeps ea quae sunt digna principe cogitabit, etc.. Eccli. X, 24: in
medio fratrum rector illorum. Stabilimentum populi, ut cohibeat ab iniustis
per iustitiam, Ps. XVII, 27: tu populum humilem salvum facies, et oculos
superborum humiliabis, etc..
Et sic patet materia harum epistolarum, quia est ad instructionem rectorum
populi fidelis, in quo quidam praeferuntur in spiritualibus, sicut praelati
ecclesiarum, quos primo instruit; quidam vero in temporalibus, quos secundo
monet; et hoc in epistola ad Philemonem.
Circa primum tres sunt epistolae, secundum tria quae competunt praelato,
quorum primum est ut gubernet populum; secundum, ut pro populo subdito
patiatur; tertium, ut malos coerceat.

1

