abstinentiae, et ad vitandum carnis peccata corpus macerabat. Eccle. II, 3:
cogitans in corde meo abstrahere a vino carnem meam, etc..
Et quia propter hoc fuit infirmus totaliter, ideo dicit noli adhuc,
postquam es infirmus, aquam bibere. Et quare? quia lev. II, 13: quicquid
obtuleris sacrificii, sale, scilicet discretionis, condies. Rom. XII, 1:
rationabile obsequium vestrum. Et ideo dicit utere vino, sed modico. Non ad
ebrietatem.
Eccli. XXXI, 36: exultatio animae et cordis, vinum moderate potatum.
Propter stomachum tuum, et frequentes infirmitates tuas, scilicet quae tibi
ex abstinentia provenerunt.
Glossa: laborandum enim est, ut si fieri potest coeptum officium gradatim
promoveatur, potius quam per inconsiderationem diminuatur.
Sed notandum est, quod sanabat Paulus infirmos, et mortuos suscitabat, et
tamen timotheum curat consilio medicinae; per quod datur intelligi, quod
non ad omnes utebatur miraculis, sed quando expediebat propter fidem.
Deinde cum dicit quorumdam, etc., ostendit qualiter intelligenda sunt duo
quae dixit, scilicet sine praeiudicio nihil in condemnationibus fiendum;
item manus cito, etc.. Et primo primum, secundo secundum.
Quantum ad primum dicit quorumdam enim peccata, etc., quasi dicat: superius
dixi sine praeiudicio, etc., tamen debes adhibere considerationem, quia
quaedam peccata sunt notoria, et haec non indigent examinatione; quaedam
occulta, et haec indigent.
Unde in istis vere intelligitur sine praeiudicio, et non in primis, quia
illa praecedunt iudicium, ista vero subsequuntur, scilicet manifestatio per
discussionem non tunc publicandam.
Prov. XXVII, 19: quomodo in aquis resplendent vultus prospicientium, sic
corda hominum manifesta sunt prudentibus.
Secundo dixit: manus cito, etc., quod dicit esse intelligendum in non
manifeste bonis, quia similiter facta bona quorumdam manifesta sunt. Matth.
V, 46: videant opera vestra bona, et glorificent patrem vestrum. Io. III,
21: qui autem facit veritatem, venit ad lucem, ut manifestentur eius opera.
Quae aliter se habent, id est quae non sunt manifesta, abscondi non
possunt, quia Matth. X, 26: nihil opertum quod non reveletur, et occultum
quod non sciatur, quia vel in futuro, vel etiam hic omnis iniquitas
manifestatur. Et in his non est facilis impositio.
|+6

Capitulus 6

|#1
Lectio 1
Supra apostolus timotheum instruxit de usu ciborum et de personis quibus
ecclesia ministrabat alimenta, hic agit de aliis personis ad populum
ecclesiae pertinentibus. Et primo de personis infimi status; secundo de
personis maioris status ibi divitibus.
Circa primum tria facit, quia primo ponit instructionem de servis; secundo
arguit contrariam assertionem, ibi si quis aliter; tertio monet ut
contraria vitet, et servet praedicta, ibi tu autem.
Item prima in duas, quia primo ostendit quid sit tenendum; secundo docet
hoc esse docendum, ibi haec doce.
Item, primo ostendit qualiter se habeant servi ad dominos infideles;
secundo qualiter se habeant ad fideles, ibi qui autem.
Dicit ergo quicumque servi sunt sub iugo, scilicet propter servilem
conditionem, quae dicitur iugum similitudinarie; quia sicut boves
continentur sub iugo, ut non liceat eis ire quo velint, ita servi sub
Domino, ut non liceat eis quod velint facere. Gal. V, 1: nolite iterum sub
iugo servitutis contineri.
Omni honore, id est, debita reverentia.
Eph. VI, 5: servi, obedite dominis carnalibus cum omni timore et tremore,
in simplicitate cordis vestri, sicut Christo.
Cuius ratio est ne nomen Domini et doctrina blasphemetur. Si enim Domini,
infideles servos suos intuitu fidei rebelles sentirent, damnarent nomen
Christi, et blasphemarent doctrinam nostram. Rom. II, 24: nomen Christi per
40

