instruat eos de pertinentibus ad cultum Dei, quod non potest esse, nisi
fides sit recta.
Ideo primo instruit de fide; secundo de cultu Dei, II cap., ibi obsecro
igitur; tertio agit de institutione officiorum, in III cap., ibi fidelis
sermo.
Sciendum est autem quod in primitiva ecclesia error fuit periculosus
quorumdam dicentium, legalia debere servari simul cum evangelio, quod
apostolus excludit primo ostendens legis conditionem; secundo probat per
experimentum in seipso, ibi gratias ago.
Circa primum tria facit, quia primo ostendit quid de lege sit repudiandum;
secundo quid in ea acceptandum, ibi finis autem praecepti; tertio concludit
legis conditionem, ibi scimus autem quia.
Repudiandum est autem in lege quod alii male addiderunt, non quod a Deo est
datum, nisi iam secundum carnalem intellectum, et primo docet falsas
fabulas et traditiones esse repudiandas; secundo rationem assignat, ibi
quae quaestiones.
Dicit ergo: dico quod debes facere sicut rogavi te, cum tamen possem
imperare.
Eccli. XXXII, 1: rectorem te posuerunt? noli extolli, esto in illis quasi
unus ex illis.
Ut denuntiares quibusdam.
Vel aliter: duo pertinent ad praelatum, ut cohibeat docentes falsa. Et ideo
dicit ne aliter docerent. Gal. I, 9: si quis vobis evangelizaverit praeter
id quod accepistis, anathema sit. Deut. IV, 2: non addetis ad verbum quod
ego loquor vobis, neque auferetis ex eo. Secundo, ut si contingat quod
aliqui falsa docerent, prohibeat populum ne eis intendant; unde dicit neque
intenderent fabulis et genealogiis interminatis.
Fuerunt autem quidam haeretici, qui detestantes vetus testamentum,
exponebant quod apostolus ipsum repudiabat, deridendo historias eius,
dicens fabulis et genealogiis interminatis, etc.. Contra quod dicit
Augustinus quod apostolus utitur historiis et genealogiis veteris
testamenti. Gal. IV, 22: Abraham duos filios habuit, etc.. Si ergo
reprobaret, non eis uteretur.
Dicit ergo fabulas, non datam legem in scriptis, sed in ore, scilicet
thalmuth: non quae Moyses ore tradidit, sed quae alii addiderunt, ut sunt
stultae fabulae, scilicet quod Adam habuit aliam uxorem, ex qua dicunt
natos Daemones. Matth. XV, 6: irritum fecistis mandatum Dei propter
traditionem vestram.
II Tim. IV, 4: ad fabulas autem convertentur.
Ratio huius est, quia praestant quaestiones, id est, contentiones. II Tim.
II, 14: noli verbis contendere. Prov. XX, 3: honor est homini qui se
separat a contentionibus.
Magis quam aedificationem Dei, quae est in fide, quando scilicet aliquis
est confirmatus in veritate fidei, ad quod debet omnis doctrina tendere.
Deinde cum dicit finis autem, ostendit quid de lege sit tenendum. Et circa
hoc duo facit, quia primo ostendit hoc; secundo quod periculum est his qui
hoc non tenent, ibi a quibusdam, etc..
Circa primum sciendum est quod lex vetus dicitur lex mandatorum, quia
mandatis et praeceptis continetur. Eph. II, 15: legem mandatorum, decretis
evacuans. Illud ergo ad quod ordinantur omnia mandata legis est praecipue
tenendum; hoc autem est charitas. Matth. XXII, 37: diliges Deum tuum ex
toto corde tuo, etc.. Et Paulo post: in his duobus mandatis universa lex
pendet et prophetae.
Sed quomodo charitas est finis praecepti? ad hoc sciendum, duo sunt
consideranda: primo quod omnia praecepta legis sunt de actibus virtutum, et
quod per omnes actus virtutum ordinatur homo unus ad alium.
Secundo quod obiectum unius virtutis est finis alterius, quia quandocumque
una potentia est circa aliquem finem, ad illam ordinantur omnia quae sunt
eiusdem, sicut ad finem; sicut fraenifactiva est ad equestrem, quia
officium equestris est eius finis, haec autem ad ducem.

3

