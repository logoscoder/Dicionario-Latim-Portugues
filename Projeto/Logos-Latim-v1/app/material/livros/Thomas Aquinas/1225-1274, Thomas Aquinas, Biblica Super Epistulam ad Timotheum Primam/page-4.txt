Virtutes autem theologicae ultimum finem habent pro obiecto. Aliae autem
sunt circa ea quae sunt ad finem. Virtutes ergo omnes respiciunt
theologicas sicut finem. Inter theologicas vero illa plus habet de ratione
finis, quae propinquius se habet ad ultimum finem.
Fides autem ostendit eum, spes facit tendere in eum, charitas unit. Ergo
omnes ordinantur ad charitatem, et sic dicitur charitas finis praeceptorum.
Sed cum ea quae sunt ad finem, disponunt ad finem, praecepta autem sunt ad
charitatem, ideo disponunt ad eam. Ideo dicit de corde puro. Ad hoc enim
quod cor sit purum, dantur praecepta virtutum, quarum quaedam ordinantur ad
modum rectificandi passiones, quarum, scilicet virtutum, materiae sunt
passiones, sicut temperantia quae ordinat concupiscentiam, mansuetudo iras,
fortitudo timores et audacias. Per has autem passiones turbatur puritas
cordis. Et ideo istae virtutes faciunt cor purum.
Sed numquid hoc requiritur ad charitatem? respondeo. Dicendum est quod sic,
quia impossibile est quod cor impurum sit promptum ad charitatem, quia
unicuique est diligibile quod sibi est conforme. Cor impurum diligit illud,
quod competit ei secundum passionem; ergo necesse est quod sit expeditum a
passionibus. Cant. I, 3: recti diligunt te.
Aliae virtutes sunt quae rectificant hominem ad proximum, et ex hoc
sequitur quod habeat conscientiam bonam, quia non facit alteri quod sibi
non vult fieri. Matth. VII, 12: omnia ergo quaecumque vultis ut faciant
vobis homines, et vos facite illis.
Et ideo quae contra proximum sunt, sunt contra conscientiam. Unde dicit et
conscientia bona. Qui ergo non habuerit conscientiam bonam, non potest Deum
pure diligere, quia qui non habet conscientiam bonam, timet poenam. Timor
autem non est in charitate, sed fugit Deum, et non unitur ei. Et ideo
praecepta, quae conscientiam rectificant, bene disponunt ad charitatem.
Aliae sunt virtutes ad habendam veram fidem, scilicet virtutes quibus Deum
colimus, scilicet latriae et huiusmodi, quae sunt ordinata ad removendum
errores, et ad confirmandum in cordibus fidei firmitatem de Deo. Qui enim
non habent veram fidem, non possunt Deum diligere; quia qui falso credit de
Deo, iam non diligit Deum. Non enim diligit qui non credit, quia non
figitur affectus, nisi in illo quod ostendit intellectus. Et ideo quae
faciunt fidem veram, ordinantur ad charitatem. Et ideo dicit de corde puro,
quia faciunt hoc. Matth. V, 8: beati mundo corde, quoniam ipsi Deum
videbunt.
Et conscientia bona. II Cor. I, 12: gloria nostra haec est, testimonium
conscientiae nostrae.
Et fide non ficta, id est, vera.
Et ideo virtutes et praecepta ordinantur ad finem qui est charitas, quae
sumitur secundum ista tria, etc..
|#3
Lectio 3
Supra ostendit virtutum dignitatem et utilitatem, hic declarat harum
necessitatem, quia quicumque ab his discedit, in periculum falsae doctrinae
cadit. Et circa hoc duo facit, quia primo ponitur falsitas doctrinae in
quam incidunt; secundo conditio falsa docentium, ibi volentes esse.
Dicit ergo: finis praecepti, etc. Et haec sunt principalia legis, a quibus
quidam discedunt. Ps. XI, 2: vana locuti sunt, etc..
Et nota quod recessus a charitate causa est falsae doctrinae, quia qui non
amant charitatem, cadunt in mendacium. II Thess. II, 11: qui non
crediderunt veritati, sed consenserunt iniquitati. Similiter qui dimittunt
cordis puritatem. Habentes enim cor infectum passionibus, iudicant secundum
affectum earum, et non secundum Deum. I Cor. II, 14: animalis homo non
percipit quae Dei sunt, etc.. Similiter habentes conscientiam malam, quia
non possunt quiescere in veritate. Et inde est quod quaerunt falsa, ut in
eis quiescant. Infra eodem: habens fidem et conscientiam bonam. Similiter
qui habet fiduciam fictam. Is. XXI, 2: qui incredulus est, infideliter
agit.
Deinde cum dicit volentes, etc., ponitur conditio falsa docentium, et primo
inordinata ambitio; secundo defectus eorum.
4

