si hoc faceret infidelis. II Petr. II, 21: melius erat eis non cognoscere
viam iustitiae, quam post agnitionem retrorsum converti, etc..
|#2
Lectio 2
Supra ostendit viduas ab ecclesia esse sustentandas, hic ostendit quales
sunt sustentandae. Et primo ostendit qualis sit eligenda, secundo qualis
vitanda, ibi adolescentiores.
Circa primum tria facit, quia primo ostendit esse eligendam ex tempore;
secundo ex castitate; tertio ex bonorum operum exercitio.
Ex tempore, quia sexaginta annorum.
Sed de qua electione agit? ad hoc potest responderi dupliciter.
Uno modo, quod loquitur de electione, qua eligitur ad praesidendum
gubernationi aliarum viduarum, quae ab ecclesia nutriebantur, quae sic
antiqua praeficiatur, ut de continentia eius nullus suspicetur. Num. IV, 3:
a triginta annis et supra usque ad annos quinquaginta, etc..
Sed contra videtur, quia ecclesia facit contrarium, quia abbatissae
iuniores fiunt.
Respondeo. Dicendum est, quod inordinatum est, quod nimis iuvenculae fiant,
sed tamen non est tanta diligentia ecclesiae in eis quae sunt inclusae, ut
in eis quae sunt liberae.
Alio modo, quod loquatur de electione, qua eligitur ad hoc, quod
sustentetur stipendiis ecclesiae, et talis eligatur non minus quam annorum
sexaginta, quia iuvenes possunt laborare manibus, sicut et apostolus, qui
licet posset de evangelio vivere, tamen laborabat, sed vetulae quiescunt.
Ex castitate etiam eligenda est vidua, ideo dicit quae fuerit unius viri
uxor.
Sicut enim requiritur in episcopo, quod sit vir unius uxoris, ita in
vetula, quod sit viri unius uxor.
Glossa: hoc dicit propter praedictum sacramentum. Haec Glossa est
Magistralis et parum valet. Non enim videtur ratio sumi ex aliquo
sacramento, quia mulieres non suscipiunt aliqua sacramenta ministranda. Sed
hoc dicit propter firmitatem, ut scilicet habeant continuum propositum
servandae viduitatis.
Sed Hieronymus in epistola ad geruntiam, alias ad esiciam, aliam rationem
assignat, scilicet quod apud gentiles mos erat, quod in sacris deorum nulla
praeerat, quae haberet duos viros. Et ideo apostolus voluit, ut quae
alimentis ecclesiae nutriebantur, non minus essent castae. Iudith XV, 11:
eo quod castitatem amaveris, et post virum tuum, alterum nescieris etc..
Lc. II, 36: vixit annis septem cum viro suo a virginitate sua. Et ideo est
quasi laudabile signum castitatis, quod unius viri fuit uxor.
Deinde cum dicit in operibus bonis, etc., ostendit viduam esse eligendam ex
exercitatione bonorum operum, et primo in generali; secundo in speciali,
ibi si filios; tertio dat idem intelligere de omnibus bonis operibus, ibi
si omne opus.
Quantum ad primum dicit in operibus bonis. Prov. Cap. Ult. 31: laudent eam
in portis opera eius. Et dicit testimonium habens. Io. V, 36: opera quae
dedit mihi pater, ut perficiam ipsa opera, quae ego facio, testimonium
perhibent de me. Exteriora enim opera ostendunt interiorem fidem.
Iac. II, 18: ostende mihi fidem tuam sine operibus, et ego ostendam tibi ex
operibus fidem meam.
Sed quae opera? primo ad suos, secundo ad alios. Ad suos dicit si filios
educavit, scilicet in timore Dei, et castitate. Eccli. VII, 25: filii tibi
sunt? erudi illos.
Quantum ad alios, tangit tria opera pietatis.
Primo ad misericordiam, quia mulieres habentes cor molle sunt naturaliter
misericordes.
Primo ergo docet hospitalitatem, ibi si hospitio receperit. Rom. XII, 13:
hospitalitatem sectantes.
Secundo cum hoc simul ponit humilitatem, dicens si sanctorum lavit pedes;
sic enim sunt sancti recipiendi et honorifice tractandi.

35

