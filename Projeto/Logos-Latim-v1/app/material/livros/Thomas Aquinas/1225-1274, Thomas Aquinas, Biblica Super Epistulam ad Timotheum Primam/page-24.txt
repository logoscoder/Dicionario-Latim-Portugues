primo commendando ipsam ecclesiam; secundo unitatem ecclesiae, ibi et
manifeste.
Circa primum duo facit, quia primo commendat ecclesiam ex parte eius, cuius
est ecclesia; secundo ex veritate ipsius ecclesiae, ibi columna.
Ex parte eius cuius est ecclesia, quia est Dei vivi. Ecclesia dicitur quasi
adunatio, quia in ecclesia est adunatio fidelium.
Rom. VIII, 30: quos vocavit, etc.. Et adunantur in Deum. Io. XVII, 21: ut
et ipsi in nobis sint unum, etc.. Et ideo dicit quae est Dei. Et addit
vivi, ad distinctionem aliorum deorum, ad quos congregantur gentes. Nam hi
sunt mortui, sed Deus ecclesiae est vivus.
Io. V, 26: sicut pater habet vitam in semetipso, etc.. Est ergo sic in ea
conversandum, ut spiritualiter vivamus. Ps. Xcii, 7: domum tuam, Domine,
decet sanctitudo, etc..
Secunda ratio est ex veritate ecclesiae.
Naturale est enim homini ut desideret cognitionem veritatis, cum sit
perfectio intellectus. Unde Augustinus dicit, quod beatitudo est finis
hominis, quae nihil aliud est quam gaudium de veritate. Hoc innotuit
philosophis per creaturas Rom. I, 19. Sed in hoc vacillabant, quia non
habebant certitudinem veritatis, tum quia erant corrupti erroribus, tum
quia vix invenitur apud eos, quod in veritate concordent. Sed in ecclesia
est firma cognitio et veritas. Unde dicit columna.
Eccli. XXIV, 7: thronus meus in columna nubis, etc.. Eccli. XXVI, 23:
columnae aureae, etc.. Et dicitur aurea, quia in se sancta.
Et firmamentum, scilicet quantum ad alios, quia non possunt firmari in
veritate, nisi per ecclesiae sacramenta. Lc. XXII, 32: tu aliquando
conversus confirma, etc.. Ps. Lxxiv, 3: ego confirmavi columnas eius.
Quia igitur ecclesia congregat in Deo et dat cognitionem veritatis, debemus
esse in ea.
Deinde cum dicit et manifeste, commendat veritatem ecclesiae. Et primo
Christum, ad cuius manifestationem apparuit; secundo de eius exaltatione
agit, ibi assumptum.
Commendat autem Christum dupliciter.
Primo quantum ad naturam divinam; secundo quantum ad humanam, ibi quod
manifestum est.
Dicit ergo et manifeste, etc.. Quia sacramentum idem est quod sacrum
secretum.
Nihil autem tam secretum, quam id quod in corde gerimus. Multo ergo magis
quod in corde Dei, et secretum est et sacrum.
I Cor. II, 11: quae sunt Dei nemo novit nisi spiritus Dei, etc.. Is. XXIV,
16: secretum meum mihi. Is. XLV, 15: tu es Deus absconditus. Et hoc est
verbum Dei in corde patris. Ps. XLIV, 2: eructavit cor meum verbum bonum.
Hoc siquidem secretum est sacramentum pietatis; secretum autem hominis
aliquando est vanum. Ps. Xciii, 11: Dominus scit cogitationes hominum,
quoniam vanae sunt. Inquantum ergo est restaurativum mundi, est pietatis.
Item magnum, quia est verus Deus, cuius magnitudinis non est finis.
Hoc ergo secretum quod latet in corde patris factum est homo. Et ideo
describit ipsum, secundo, quantum ad naturam humanam. Et primo quantum ad
carnem, secundo quantum ad animam.
Quantum ad primum dicit quod manifestatum est in carne. Sicut verbum quod
latet in corde manifestatur verbo sensibili, ita verbum Dei in corde Dei
latebat, sed in carne est manifestatum. Io. I, 14: verbum caro factum est,
etc..
Quantum ad animam dicit iustificatum est in spiritu. Hoc dupliciter
exponitur. Primo, ne credatur quod caro prius sit concepta, dicit quod non,
quia in spiritu, id est, per spiritum sanctum conceptus est. Matth. I, 20:
quod enim ex ea natum est, de spiritu sancto est. Et Lc. I, 35: quod enim
ex te nascetur vocabitur filius Dei; et hoc quia spiritus sanctus
superveniet in te, etc.. Vel in spiritu sancto humano, de quo Io. XIX, 30:
emisit spiritum. Et sic est manifestatum in carne, quod tamen est cum
spiritu.
Et dico spiritu iustificato, scilicet quia iustus est, absque omni macula.
24

