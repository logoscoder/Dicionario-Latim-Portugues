nescientia refertur ad negligentiam. Nam qui parva negligit, de facili
magna negligit, licet qui non curat de parvis, aliquando bene se habeat in
maioribus.
Consequenter ostendit qualiter se habeat ad multitudinem ecclesiae, in qua
non debet esse novitius in fide, sed antiquus. Unde dicit non neophytum, id
est, novam fidem habentem. Act. I, 21: oportet eligere unum ex his qui
nobiscum, etc.. Item Num. XI, 16: congrega mihi septuaginta viros de
senioribus, quos tu nosti quod senes sint populi ac Magistri et duces,
etc.. Sed, sicut dicitur sap. IV, 8, senectus venerabilis est, non
diuturna, neque numero annorum computata.
Contingit enim quandoque quod in aliquibus novis superabundet gratia, et
habent simul cum aetate iuvenili morum senectutem, qui dispensative
promoventur, sicut Ambrosius divina inspiratione. Unde hoc quod dicit hic,
ad eos pertinet qui non solum aetate neophyti, sed et qui neophyti sunt
perfectione.
Et huius est ratio ne in superbiam, etc..
Quando enim aliquis de novo veniens ad fidem et ad conditionem aliquam
promovetur, reputat se aliis meliorem et valde necessarium, quasi nisi ipse
esset, non haberent unde provideretur ecclesiae.
Et dicit diaboli, quia ipse condemnatus fuit propter peccatum superbiae.
Deinde cum dicit oportet autem illum, etc., ostendit qualiter se habeat ad
multitudinem infidelium, et ponit documenta.
Primo ut sit bonae famae. Col. IV, 5: in sapientia ambulate ad eos qui
foris sunt.
I Petr. II, 12: conversationem vestram inter gentes habentes bonam. Et hoc
necessarium est praelato, quia conversatio totius congregationis iudicatur
ex praelato.
Sed contra, II Cor. VI, 8: per infamiam et bonam famam.
Respondeo. Infamia insurgit quandoque ex culpa eius qui infamatur, et hanc
prohibet hic; quandoque ex malitia detrahentium et in hac oportet habere
patientiam, et de hac loquitur apostolus ibi. Sed hic loquitur de assumendo
in episcopum, qui et si sit bonus, et infamatur falso, debet patienter
ferre.
Secundo assignat rationem; unde subdit ut non in opprobrium, etc.. Ubi
tangit duplex periculum, scilicet ne fiat opprobriosus, et per hoc eius
auctoritas minuatur, et per consequens auferatur audacia corrigendi.
Matth. VII, 5: eiice primum trabem, etc..
Secundo ne incidat in laqueum diaboli, quandoque scilicet impatienter
sustinendo, per quod infamis concitetur ad odia, et desperet, et huiusmodi.
Et quod praelatus sit odiosus laicis, contingit, si negligit cultum divinae
laudis. Mal. II, 8 s.: irritum fecistis pactum levi, dicit Dominus
exercituum, propter quod dedi vos contemptibiles et humiles omnibus
populis.
Deinde cum dicit diaconos, etc., ostendit pertinentia ad diaconos, quod in
Graeco idem est quod ministri. In primitiva enim ecclesia solum erant tres
ordines, ut dicit Dionysius, scilicet episcoporum, presbyterorum et
ministrorum; et non dividebantur per diversos gradus, sed omnia erant in
uno ordine propter paucitatem ministrorum et propter novitatem ecclesiae.
Primo ergo ostendit quales debent esse secundum se; secundo quantum ad
alios, ibi mulieres.
Item, primo ostendit quales debent esse; secundo quomodo examinandi sunt,
ibi et hi.
Item, primo ostendit quales debent esse quantum ad eorum proprium corpus;
secundo quantum ad res exteriores, ibi non turpe; tertio quantum ad alia,
ibi habentes, etc..
Item quantum ad corpus, primo ostendit quo ad totius corporis qualitates;
secundo quantum ad oris refrenationem.
Dicit ergo: dico quod episcopi debent esse pudici, similiter oportet
diaconos esse, quia contrarium pudicitiae facit ineptum ad spiritualia,
quia denegat animum a spiritualibus, quem necesse est tales habere
elevatum.
21

