contra hoc patitur quaerens divitias, quia cor eius trahitur ad diversa.
Os. X, 2: divisum est cor eorum, nunc interibunt. Et hoc ideo, quia Matth.
VI, 21 ubi est thesaurus tuus, etc..
Item sunt inutilia huiusmodi desideria multipliciter.
Primo, quia inutilia sunt spiritualiter, quia divitiae non ducunt ad
beatitudinem.
Sap. V, 8: quid nobis profuit superbia? aut quid divitiarum iactantia
contulit nobis? etc.. Eccle. V, 9: qui amat divitias, fructum non capiet ex
eis. Item temporaliter, quia non dant quod promittunt. Eccle. VI, 1 ss.:
est aliud malum, quod vidi sub sole, et quidem frequens apud homines, vir
cui dedit Deus divitias, et substantiam, et honorem, et nihil deest animae
suae ex omnibus quae desiderat, nec tribuit ei potestatem Deus, ut comedat
ex eo, sed extraneus homo devorabit illud, etc..
Tertio sunt nociva. Eccle. V, 12: divitiae conservatae in malum Domini sui.
Et ostendit quomodo sunt nocivae, quia mergunt in interitum, scilicet in
praesenti. Propter divitias multi perierunt. Item in futuro; unde dicit et
perditionem. Act. VIII, 20: pecunia tua tecum sit in perditionem. Vel
utrumque refertur ad spirituale damnum. Interitum, id est, mortem aeternam.
Rom. IX, 22: sustinuit in multa patientia vasa irae apta in interitum,
etc.. Et perditionem, id est, poenam aeternam, quae dicitur perditio
propter poenam damni, quia sunt quasi perditi damnati, dum non possunt
redire in domum suam, scilicet aeternitatis. Iob XXI, 30: in diem
perditionis servabitur malus, et ad diem furoris ducetur.
Deinde cum dicit radix, etc., ostenditur ratio huius, et hoc ex duobus,
scilicet ex natura cupiditatis, et experientia, ibi quam quidam, etc..
Dicit ergo: incidunt in tentationem, etc.. Quare? quia radix omnium malorum
est cupiditas. Ubi notandum est, quod secundum quosdam cupiditas sumitur
tripliciter.
Quandoque pro avaritia, secundum quod est speciale peccatum, scilicet
inordinatus amor habendi divitias. Quandoque prout est genus peccatorum
omnium, secundum quod importat inordinatum appetitum rei temporalis, et hoc
includitur in omni peccato, quia peccatum est conversio ad bonum
commutabile.
Sed sic non est radix, sed genus omnium.
Tertio modo prout est quaedam inordinatio animi ad cupiendum bona
temporalia inordinate, et haec est habituale tantum peccatum, et non in
actu, sed est quaedam radix omnium peccatorum.
Et dicitur cupiditas radix, et superbia initium.
Eccle. X, 15: initium omnis peccati est superbia, quia superbia dicit
corruptionem animi ad recedendum a Deo. Arbor autem a radice habet
alimentum, et sic peccatum a cupiditate ex parte conversionis ad bonum
commutabile sumit nutrimentum.
Sed credo quod loquitur de cupiditate, secundum quod est speciale peccatum,
unde dicit: qui volunt divites fieri, etc.. Et haec est inordinatus amor
pecuniarum. Et ideo dico, quod avaritia est radix omnium. Omnia enim
peccata consistunt in appetitu, et ideo origo peccatorum est secundum
originem appetibilium.
Origo enim appetibilium procedit ex fine. Et ideo quanto aliquod peccatum
habet finem magis desiderabilem, tanto est peius.
Finis autem alicuius peccati est desiderabilis propter duo, scilicet
propter seipsum, et haec est excellentia, quia ad hoc homo bonum illud
vult, ut excellat. Et haec est superbia, et ideo superbia est initium
omnium peccatorum. Item propter aliud, et hoc est quod ad omnia valet, et
huiusmodi sunt divitiae, quia per hoc homines credunt se habere omnia. Ex
ista parte avaritia est radix omnium malorum.
Deinde cum dicit quam quidam, ostendit idem per experientiam. Et dicit
appetentes, quia quanto magis habentur divitiae, tanto magis desiderantur.
Eccli. V, 9: avarus non implebitur pecunia.
Et incidunt primo in damnum spirituale.
Unde dicit erraverunt a fide. Cuius ratio est, quia per sanam doctrinam
fidei prohibentur multa illicita lucra, a quibus desistere nolunt, et
44

