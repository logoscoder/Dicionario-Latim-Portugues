Et haec est beatitudo nostra. Dei autem beatitudo est qua cognoscit se. Si
enim se non cognosceret, Deus non esset. Beatus Gregorius: Deus dum seipso
perfruitur, perfecte gloriosus est.
Et convenienter de actore huius adventus dicit quod beatus est, quia ad hoc
est adventus Christi, ut nos deducat ad beatitudinem.
Tob. XIII, 20: beatus ero si fuerint reliquiae seminis mei ad videndum
claritatem ierusalem.
Quantum ad secundum dicit solus potens. Ps. Lxxxviii, 9: potens es, Domine,
etc.. Sed quare dicit solus? numquid non omnia habent potentiam? immo per
participationem, sed solus Deus a se essentialiter. Unde dicit rex regum,
et Dominus dominantium.
Ambrosius: Dominus est nomen potestatis, et rex similiter. Qui ergo habet
Dominum et regem supra se, est subiectus potestati, et talis non est potens
a se, sed ab alio. Si ergo Christus est rex regum, etc., necesse est, quod
solus habeat potentiam non ab alio, sed omnes ab eo.
Et designatur duplex potentia Dei, scilicet gubernativa mundi, cum dicit
rex regum, quasi a regimine dicta. Prov. XX, 8: rex qui sedet in solio
iudicii dissipat omne malum intuitu suo. Item potentia creandi, cum dicit
Dominus dominantium. Ps. Xcix, 3: scitote quoniam Dominus ipse est Deus,
ipse fecit nos. Apoc. XIX, 16: et habebat in vestimento, et in femore suo
scriptum: rex regum, et Dominus dominantium.
Quantum ad tertium dicit qui solus habet immortalitatem, et lucem habitat
inaccessibilem. Incomprehensibilitas Dei ex duobus patet. Primo quia
transcendit quidquid in creaturis est comprehensibile; secundo quia hoc
ipsum, quod Deus est, omnium comprehensionem excedit.
Primum, cum dicit solus. In qualibet enim mutatione est quaedam corruptio,
quia omne quod mutatur, inquantum huiusmodi, desinit esse tale. Illud ergo
proprie et vere est incorruptibile, quod penitus est immutabile.
Quaelibet autem creatura in se considerata, habet aliquam mutationem, vel
mutabilitatem: Deus autem est omnino immutabilis. Sed si aliqua creatura
est immutabilis, hoc convenit ei ex dono gratiae. Et ex hoc ostendit, quod
natura Dei transcendit omne quod est in natura creata. Supra I, 17: regi
saeculorum immortali, etc..
Quantum ad secundum dicit lucem, etc..
Lux in sensibilibus est principium videndi; unde illud quo aliquid
cognoscitur quocumque modo, dicitur lux. Unumquodque autem cognoscitur per
suam formam, et secundum quod est actu. Unde quantum habet de forma et
actu, tantum habet de luce. Res ergo, quae sunt actus quidam, sed non
purus, lucentia sunt, sed non lux. Sed divina essentia, quae est actus
purus, est ipsa lux. Io. I, 8: non erat ille lux, etc.. Deus autem habitat
apud se, et haec lux est inaccessibilis, id est, non visibilis oculo
carnis, sed intelligibilis.
Et tamen nullus intellectus creatus potest ad eum accedere.
Notandum est tamen, quod dupliciter potest intellectus accedere ad
cognitionem naturae alicuius, scilicet ut cognoscat et ut comprehendat. Ad
comprehendendum autem Deum impossibile est intellectum pervenire, quia sic
cognosceret Deum, ut cognoscibilis est: Deus autem perfecte cognoscibilis
est, inquantum habet de entitate et luce; haec autem sunt infinita, ergo
est infinite cognoscibilis. Virtus autem intellectus creati est finita. Et
ideo etiam intellectus Christi non comprehendit Deum.
Sed alius modus est cognoscendi Deum, scilicet attingendo Deum. Et secundum
hoc nullus intellectus creatus per propria naturalia attingit ad
cognoscendum id quod est Deus. Et ratio huius est, quia nulla potentia
potest in aliquid altius suo obiecto, sicut visus ad altius cognoscere.
Proprium autem obiectum intellectus est, quod quid est; unde quod superat
quod quid est, excedit proportionem omnis intellectus. In Deo autem non est
aliud esse, et quidditas eius.
Quomodo ergo cognoscibilis est? ergo accedamus ad eum cognoscendum, hic per
gratiam, et in futuro per gloriam. Ps. XXXIII, 6: accedite ad eum, et
illuminamini.

47

