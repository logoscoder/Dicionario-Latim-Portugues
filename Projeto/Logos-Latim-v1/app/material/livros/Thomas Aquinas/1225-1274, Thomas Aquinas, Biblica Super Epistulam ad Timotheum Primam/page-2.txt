Primum in prima ad timotheum; secundum in secunda, ubi agit de martyrio;
tertium in epistola ad titum, ubi agit ac docet quomodo vitet haereticos,
ut etiam patet in argumentis epistolarum.
|+1

Capitulus 1

|#1
Lectio 1
Dividitur haec epistola in salutationem et epistolarem narrationem, ibi
sicut rogavi.
Circa primum tria facit, quia primo ponitur persona salutans, secundo
persona salutata; tertio bona optata.
Describit autem personam salutantem, primo ex nomine Paulus, quod convenit
auctoritati propter duo. In apostolatu enim duo sunt, scilicet altitudo
potestatis, ad quam exaltantur humiles. I Reg. XV, 17: cum esses parvulus
in oculis tuis, caput in tribubus Israel factus es. Et Paulus dicitur
modicus. Item claritas sapientiae, et hanc Dominus praebet parvulis. Matth.
XI, 25: revelasti ea parvulis, etc..
Secundo ex auctoritate, quia apostolus, id est, missus. Io. XX, 21: sicut
misit me pater.
I Cor. IX, 2: signaculum apostolatus mei vos estis in Domino.
Tertio ex origine huius auctoritatis, unde dicit Iesu Christi secundum
imperium Dei, etc.. Act. XIII, 2: segregate mihi barnabam et Saulum in opus
ad quod assumpsi eos.
I Reg. XIII, 14: quaesivit sibi Dominus virum iuxta cor suum, etc.. Ex quo
patet quod praelati ex necessitate praecepti tenentur ad ea quae sunt
proprii officii. I Cor. IX, 16: vae mihi enim est, si non evangelizavero.
Et Christi Iesu spei nostrae, qui est spes nostra, ut ad eum veniamus.
Phil. I, 23: desiderium habens dissolvi, et esse cum Christo, etc.. Vel
spei nostrae, quia per ipsum speramus adipisci bona aeterna.
I Petr. I, 3: regeneravit nos in spem vivam, etc.. Rom. XV, 4: per
consolationem Scripturarum spem habeamus.
Personam salutatam describit tripliciter.
Primo ex nomine, cum dicit timotheo, de quo Act. XVI. Item ex affectione,
dicens dilecto. Phil. II, 20: neminem habeo tam unanimem, etc.. Item ex
filiatione, dicens filio in fide, scilicet a se converso. I Cor. IV, 17:
misi ad vos timotheum filium meum charissimum, et fidelem in Domino, etc..
Tunc autem primo ponit bona optata, et deinde ostendit a quo sunt.
Sciendum est autem quod in aliis epistolis duo ponuntur, hic tria, quia
praelati pluribus indigent. Et ideo dicit gratia et misericordia, primo
sibi, et deinde aliis. Et sumitur hic misericordia pro remissione
peccatorum, quia haec est ex Dei misericordia: gratia vero pro munere
gratiarum, quo indigent praelati. Vel gratia, sicut in aliis, pro gratia
iustificante, sed misericordia pro munere divino in spiritualibus
charismatibus exaltante. Sap. IV, 15: gratia Dei et misericordia in sanctos
eius, et respectus in electos illius. Et pax, scilicet tecum, et per te
aliis. Ps. Lxxi, 3: suscipiant montes pacem.
Sed unde? a Deo, ut dent populo. Iac. I, 17: omne datum optimum, et omne
donum perfectum desursum est, descendens a patre luminum. Et Christo Iesu
Domino nostro, scilicet per quem maxima nobis et pretiosa promissa donavit,
II Petr. I, 2.
|#2
Lectio 2
Hic incipit epistolaris narratio. Et est haec epistola quasi pastoralis
regula, quam apostolus tradit timotheo, instruens de omnibus, quae spectant
ad regimen praelatorum, et eo ordine quo debet esse intentio.
Primo ergo instruit eum de spiritualibus ministrandis, secundo de
temporalibus, in IV cap., ibi spiritus autem.
Item ad praelatum pertinet primo quod doceat de forma fidei, ne fides
subditorum corrumpatur. Lc. XXII, 32: ego rogavi pro te, ut non deficiat
fides tua, et tu aliquando conversus confirma fratres tuos. Secundo ut

2

