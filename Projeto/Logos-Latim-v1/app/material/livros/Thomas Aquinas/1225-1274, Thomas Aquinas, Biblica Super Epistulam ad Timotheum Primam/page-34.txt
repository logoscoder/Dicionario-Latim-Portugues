Dicit ergo quae autem vere vidua est et desolata, id est, quae non habet
consolationem humanam, scilicet filios, vel parentes, et talis quae non
habet aliud confugium, speret in Deum, etiam quantum ad temporalia subsidia
per ecclesiam sustentata.
Et debet instrui primo, ut exercitetur in bonis; secundo ut caveat a malis,
ibi et hoc praecipe.
Circa primum duo facit, quia primo ostendit quibus debet occupari haec
vidua; secundo rationem assignat, ibi nam vidua.
Dicit ergo speret in Deum, et actum spei convenientem exerceat, quod fit
per orationem et obsecrationem, per quas obtinetur quod speratur. Oratio
enim elevatio est mentis in Deum; obsecratio est postulatio per aliqua
sacra. Et ideo subiungit et instet obsecrationibus et orationibus.
Et dicit die ac nocte, quia impossibile est, quod animus hominis sit sine
aliqua cura.
Et ideo, ex quo vidua nihil habet in quo occupetur, debet vacare semper
Deo. Lc. II, 37: Anna non discedebat de templo, etc.. Iudith VIII, 5: fecit
cubiculum in superiori ad orandum.
Deinde cum dicit nam quae, reddit rationem quare debet semper vacare
orationi, scilicet quia impossibile est, quod animus non occupetur circa
aliquam delectationem.
Et cum animus otiosi non occupatur utilibus, oportet quod occupetur
carnalibus.
Et ideo dicit quod vidua sic desolata vacet orationi, quia si non habet
hanc occupationem, dat se deliciis, et sic mortua est morte peccati. Apoc.
III, 1: nomen habes, quod vivas, et mortuus es. Is. XXXVIII, 19: vivens,
scilicet interius, vivens, scilicet exterius, confitebitur tibi.
Et licet deliciae sint omnibus hominibus occasio mortis, specialiter tamen
mulieribus, quia ex sui natura habent animi mollitiem.
Cum ergo deliciae emolliant animum, necesse est quod mulieres multo plus
emolliantur.
Ier. XXXI, 22: usquequo deliciis dissolveris, filia vaga? Apoc. XVIII, 7:
quantum glorificavit se et in deliciis fuit, tantum date illi tormentum et
luctum.
Deinde cum dicit et hoc praecipe, ostendit quod instruendi debent cavere se
a malis. Et ideo dicit, quod etiam prohibeant hoc, praecipiens quod
mulieres, quae ab ecclesia sustentantur, sint irreprehensibiles. Ps. Xcii,
7: domum tuam, Domine, decet sanctitudo.
Deinde cum dicit si quis autem, assignat rationem huius quod dicit: discat
primum, etc., dicens quod oportet quod circa hoc instruatur vidua, quia hoc
est de necessitate. Et ideo dicit suorum, quorum scilicet cura ei incumbit,
et maxime domesticorum.
Cant. II, 4: ordinavit in me charitatem.
Et sicut Augustinus dicit, possumus omnibus bene velle, sed illi qui sunt
nobis coniuncti aestimantur quasi quaedam sors, et ideo magis diligendi.
Ambrosius in libro de offic. Dicit, quod ratio huius est quia forte his
quibus non est verecundum suscipere a suis, esset verecundum suscipere ab
aliis.
Fidem negavit, per opera, quia si non servat fidem his quos sibi natura
copulavit, consequens est, quod nec aliis. Tit. I, 16: confitentur se nosse
Deum, factis autem negant.
Sed numquid est hoc verum? et est infideli deterior. Cuius contrarium
videtur per Augustinum Io. XV: si non venissem, etc.. Quia super hoc dicit
quod ibi loquitur de peccato infidelitatis, quod est gravius caeteris
peccatis, quia peccata in Deum sunt graviora, quam quae in proximum.
Respondeo, quod status fidelis ab infideli potest dupliciter considerari.
Primo quantum ad statum peccati, et sic infideles sunt in peiori statu,
quia nihil agunt Deo acceptum.
Secundo quantum ad unum peccatum, et tunc e contra; fidelis enim et
infidelis si moechentur, plus peccat fidelis, quia facit iniuriam fidei. Et
sic dicit, quod si fidelis contemnit curam parentum, gravius peccat, quam

34

