inveniunt sibi aliam doctrinam, ubi eis sit spes salutis. Et hoc
specialiter faciunt usurarii. Secundo, quia inseruerunt se doloribus
multis, etiam in praesenti, quia est sollicitudo in acquirendo, timor in
possidendo, dolor in amittendo. Iob XX, 22: cum satiatus fuerit divitiis,
arctabitur, aestuabit, et omnis dolor irruet in eum. Et multo magis in
futuro dolebunt.
Deinde cum dicit tu autem, monet ad sequendum sanam doctrinam, et vitandam
malam. Et primo exponit viam quam sequatur, secundo alligat eum inductione
praecepti, ibi praecipio.
Item, primo hortatur ad vitandum peccata praedicta; secundo ostendit quid
agat, ibi sectare vero.
Et quia servus debet imitari Dominum suum, quia, ut dicitur Eccli. X, 2:
secundum iudicem populi, sic et ministri eius, ideo dicit: o homo Dei;
quasi dicat: tu deditus servituti Dei. Ps. Cxv, 6: ego servus tuus. I Io.
II, 6: qui dicit se in illo manere, debet sicut ille ambulavit, et ipse
ambulare.
Si igitur tu es homo Dei, debes facere sicut Christus fecit, qui, ut
habetur Io. VI, 15, fugit cum eum volebant facere regem. Hebr. XII, 2: qui,
proposito sibi gaudio, sustinuit crucem, confusione contempta. Ergo et tu
haec fuge. Ps. LIV, 7: elongavi fugiens, et mansi in solitudine.
Quid ergo faciet? ad duo hortatur, primo scilicet ad sectandum arma
spiritualia; secundo ad certandum in eis, ibi certa bonum.
Arma autem spiritualia, aut sunt ad faciendum bonum, aut ad malum
tolerandum.
Primum autem est, vel in comparatione ad proximum, cui per duo ordinamur,
scilicet per iustitiam et pietatem seu misericordiam, quia primum sine
secundo est severitas; secundum sine primo est remissio. Quantum ad primum
dicit sectare iustitiam, quae competit praelatis. Sap. I, 1: diligite
iustitiam, qui iudicatis terram. Item quantum ad secundum dicit pietatem,
id est, misericordiam.
Prov. XX, 28: misericordia et iustitia custodiunt regem, et roboratur
clementia thronus eius.
In comparatione autem ad Deum, primum est quod perficit intellectum, fides.
Hebr. XI, 6: sine fide impossibile est placere Deo, etc.. Secundum quod
perficit affectum, est charitas. I Io. IV, 16: qui manet in charitate, in
Deo manet, et Deus in eo.
Ad sustinenda mala sunt duae virtutes, scilicet patientia et mansuetudo,
quia homo in malo duas passiones inordinatas incurrit, scilicet tristitiam
inordinatam, et iram quae est ex ea. Et ideo patientia est contra
immoderatam tristitiam. Lc. XXI, 19: in patientia vestra possidebitis
animas vestras. Et mansuetudo est contra iram.
Deinde inducit eum ad debitum certamen. Et primo ostendit qualiter certet;
secundo inducit rationem.
Dicit ergo certa bonum certamen, scilicet exemplo militum, qui dupliciter
pugnant, scilicet quandoque ad defendendum quod habent, quandoque ad
acquirendum non habita; et hoc imminet sanctis.
Primum ut custodiant habita, scilicet fidem et virtutes; et ideo dicit
fidei, id est, pro fide custodienda. Eccli. IV, 33: usque ad mortem certa
pro iustitia, etc.. Vel fidei, ut per fidem vites peccata. I Io. Cap. Ult.:
haec est victoria, quae vincit mundum, fides nostra. Vel fidei, id est, ut
alios ad eam convertas. Et dicit bonum, id est, legitimum certamen. I Cor.
IX, 25: omnis qui in agone contendit, ab omnibus se abstinet. Tunc est
bonum quando abstinet se ab omnibus impedimentis. II tim. IV, 7: bonum
certamen certavi.
Secundo certant ad acquirendum quae non habent. Et haec est vita aeterna,
quae acquiritur per pugnam. Matth. XI, 12: regnum caelorum vim patitur, et
violenti rapiunt illud.
Et ideo dicit apprehende vitam aeternam, scilicet quasi tenens, tuo
certamine vincas.
Vel, certes certamen fidei. Et quo praemio? ut apprehendas vitam aeternam.
I Cor. IX, 25: nos autem incorruptam, etc..
45

