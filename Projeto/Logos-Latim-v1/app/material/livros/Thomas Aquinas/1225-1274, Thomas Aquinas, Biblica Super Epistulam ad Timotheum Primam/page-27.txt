Dicit ergo quod prohibent abstinere, et hoc contra intentionem Dei, qui
creavit eos ad percipiendum. Gen. IX, 3: sicut olera virentia dedi vobis
omnia, etc..
Sed dicis: numquid plantae propter animalia, et animalia propter homines?
respondeo.
Dicendum est quod sic, secundum etiam Philosophum in I polit., quia
imperfectum ordinatur ad perfectius. Et ideo sicut in generatione est
multiplex perfectio: primo scilicet plantarum, deinde animalium, et ultimo
humana, ita in usu rerum.
Et ideo ad percipiendum, sed cum gratiarum actione. I Thess. Cap. Ult.: in
omnibus gratias agite; quia scilicet concessa sunt vobis a Deo. Ps. XXI,
26: edent pauperes, etc..
Et subdit fidelibus, quia illi qui percipiunt cum gratiarum actione, sunt
fideles. Nullus enim potest gratias agere Deo in eo quod illicitum est.
Stultus enim est qui agit gratias de fornicatione Deo, quia Deus non est
actor malorum. Ergo ille gratias agit qui habet hoc, quod usus ciborum sit
licitus. Et hoc quidem innotescit per fidem solam. Et ex ista ratione dicit
fidelibus.
Deinde cum dicit qui cognoverunt veritatem, quia omnis, etc., improbat
errorem ex conditione creaturae. Et primo proponit creaturam esse bonam
secundum se; secundo quantum ad usum.
Dicit ergo omnis creatura est bona, scilicet in sua natura. Gen. I, 31:
vidit Deus cuncta quae fecerat, et erant valde bona. A bono etiam actore
nihil est nisi bonum.
Sed quia multa sunt in se bona, quorum tamen usus non est bonus, ideo
probat omnem creaturam esse bonam non solum in se sed et quantum ad usum.
Et primo ponit intentum, secundo probat, ibi sanctificatur enim.
Dicit ergo nihil reiiciendum est, scilicet ex debito divinae legis, quamvis
ex alia causa: sicut venenum comedere, inquantum cibus non est peccatum,
sed reiiciendum est inquantum est mortiferum. Similiter nec alii cibi,
inquantum res tales sunt, non sunt reiiciendi, sed inquantum incitant ad
lasciviam.
Ergo secundum discretionem rationis, et ordinationem charitatis, non sunt
reiiciendi.
Matth. XV, 11: omne quod intrat in os, non coinquinat hominem, etc..
Quare ergo aliqui cibi in veteri lege sunt prohibiti? Augustinus ponit
rationem contra faustum, quia in illo statu, non solum per verba, sed etiam
per acta praefiguratus est Christus. Et ideo in cibis, vestibus et
sacrificiis fuerunt figurae futuri status.
Non ergo prohibentur secundum se, sed quia immundorum figurae sunt, sicut
porcus est signum immundae vitae. Et ideo prohibitio carnis eius est signum
quod in lege Christi est prohibita omnis immunditia. Et est exemplum
Augustini. Hoc nomen fatuus potest considerari secundum quod est vox
composita ex litteris, et sic est bona, vel inquantum signum et
significativa talis rei, et sic mala est et prohibita. Omnis ergo creaturae
usus secundum se est bonus.
Cuius ratio est, quia si esset malus, hoc non posset esse nisi inquantum
diabolus, post peccatum hominis, accepisset potestatem super eos: quia ex
quo homo peccavit, accepit in hominem potestatem, et in ea quae sunt eius.
Sed per Christum est ablata haec potestas, et haec vocatur sanctificatio.
Unde omnia quaecumque benedicimus exorcizantur primo, et ibi est oratio
expellens diabolum.
Et ideo dicit sanctificatur enim per verbum Dei, id est, per Christum, qui
omnes sanctificat, Io. XVII, 9, et per orationem fidelium. Iac.: multum
valet deprecatio iusti assidua.
|#2
Lectio 2
Supra reprobavit superstitiosam ciborum abstinentiam, hic mandat timotheo
ut doctrinam praemissam proponat fidelibus, et primo ostendit quid debet
proponere; secundo quid debet vitare, ibi ineptas autem.

27

