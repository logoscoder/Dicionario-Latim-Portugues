Seductio autem duplex est, scilicet in universali, et in particulari
eligibili, quae est ignorantia electionis. Quicumque ergo peccat, seducitur
ignorantia electionis in particulari eligibili. Mulier autem fuit seducta,
ignorantia in universali, quando scilicet credidit quod serpens dixit; sed
vir non credidit hoc, sed deceptus fuit in particulari, scilicet quod
gerendus esset mos uxori, et cum ea comedere deberet, et inexpertus divinae
severitatis credidit quod facile ei remitteretur.
Sed contra. Ignorantia est poena peccati, ergo poena praecessit culpam.
Respondeo. Dicendum est quod non praecessit, quia statim ad verba serpentis
fuit elata, eo quod alius esset de ea sollicitus, et ex illa elatione
seducta est, unde elatio praecessit.
Deinde cum dicit salvabitur autem, respondet cuidam tacitae quaestioni;
quia diceret quis, quod si mulier non est propter virum, et ex ea est
initium peccati, ergo viro est nociva; sed si aliquid non est propter
aliud, sed est ei nocivum, debet tolli; ergo mulier non debet salvari.
Dicendum est ergo, quod duplex est salus, scilicet temporalis, et haec est
communis etiam brutis; alia est aeterna, et haec est propria hominum. Is.
LI, 8: salus autem mea in sempiternum erit. Utramque autem salutem mulier
non amisit.
Non temporalem, quia statim non privatur sexu muliebri propter generationem
prolis.
Nec aeternam, quia secundum animam capax est gratiae et gloriae. Et ideo
quantum ad primum dicitur salvabitur, id est, non extirpabitur, et hoc per
generationem filiorum, ad quam est a Deo ordinata. Quantum ad secundum
dicit si permanserit.
Sed quia si importat causam, numquid quae non permansit non salvabitur, cum
apostolus dicat, quod mulier melius facit si non nubat? respondeo. Uno modo
potest esse locutio figurativa, et sic per virum ratio superior
intelligitur, ratio inferior est mulier, opera bona sunt filii inferioris
rationis, et charitas quam per virum concipit, et per haec salvabitur.
Alia est expositio litteralis, ut ly per non dicat causam, sed
repugnantiam. Et est sensus: mulier salvabitur, etiam si incedat per
generationem, scilicet si nubat et non sit virgo. Et tunc ly per dicit
augmentationem salutis, quasi per generationem filiorum ad cultum Dei,
magis salvabitur. Eccli. VII, 25: filii tibi sunt? erudi illos, et incurva
illos a pueritia illorum.
Quo ad salutem aeternam consequendam tria ponit. Primo aliquid quo ad
intellectum; secundo quo ad affectum; tertio quo ad exteriorem actum.
In intellectu est fides, per quam intellectus Christo subiicitur; unde
dicit in fide. Hebr. XI, 6: sine fide impossibile est placere Deo. Et quia
fides nihil valet sine dilectione, ideo quoad affectum statim subiungit,
dicens et dilectione. I Cor. XIII, 2: si habuero omnem fidem, ita ut montes
transferam, charitatem autem non habuero, nihil sum, etc.. In exteriori
autem ponit duo contra lasciviam, quae consistit in duobus, scilicet, in
luxuria; et quantum ad hoc dicit in sanctificatione, id est, in castitate.
I thess. IV, 3: haec est voluntas Dei sanctificatio vestra, etc.. Item in
crapula, contra quod dicit cum sobrietate. Tit. II, 12: sobrie, et pie, et
iuste vivamus in hoc saeculo.
|+3

Capitulus 3

|#1
Lectio 1
Supra instruxit timotheum de pertinentibus ad fidem rectam et cultum Dei,
hic agit de instructione officiorum ecclesiasticorum.
Et primo ponitur institutio, secundo suae institutionis occasio seu
necessitas, ibi haec tibi scribo.
Item primo instruit de pertinentibus ad episcopum, secundo quo ad diaconos,
ibi diaconos similiter.
Sed cum secundum Dionysium tres sint ordines, scilicet episcoporum, qui
praeficiunt, presbyterorum, qui illuminant, diaconorum, qui purgant: quare
non facit mentionem de presbyteris? respondeo. Dicendum est quod presbyteri
17

