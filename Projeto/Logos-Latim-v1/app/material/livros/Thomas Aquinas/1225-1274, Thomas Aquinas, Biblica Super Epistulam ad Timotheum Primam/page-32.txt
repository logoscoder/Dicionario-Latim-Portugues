Item, primo ponit rationem; secundo ostendit quomodo quod in ratione
continetur impleri potest, ibi haec meditare.
Dicit ergo noli, etc.; quasi dicat: imo attende, quia qui recipit gratiam
non debet in ea negligens esse, sed ex ea fructificare debet. Servus
abscondens in terra pecuniam, punitur propter negligentiam. Matth. XXV, 24
s.. Noli ergo negligere gratiam, etc.. Per hoc intellige, vel dignitatem
episcopalem, vel donum scientiae, vel prophetiae, vel miraculorum, quorum
nihil debet negligi. II Cor. VI, 1: ne in vanum gratiam Dei recipiatis.
Dico gratiam, quae data est tibi per prophetiam, id est, per divinam
inspirationem.
Nam in primitiva ecclesia, ubi pure et propter Deum electiones fiebant,
nullus assumebatur ad episcopatum nisi per electionem divinam, sicut
electus est Ambrosius et Nicolaus.
Et hanc inspirationem vocat hic prophetiam.
Unde Glossa dicit, id est, per sanctorum electionem, quia sancti non
eligebant quem a Deo non sciebant electum. Item apostolus praevidebat hunc
profuturum esse populo.
Prov. XXIX, 18: cum prophetia defecerit, id est, talis modus electionis,
dissipabitur populus.
Et quomodo? cum impositione manus presbyteri. Alia littera habet manuum
presbyterii.
Et, sicut dictum est, nomina presbyteri, vel episcopi sunt promiscua, quia
sacerdotes et presbyteri, id est, episcopi, erant, qui recipiebantur cum
manus impositione.
Num. XXVII, 18: voca iosue, et impone manum tuam super eum, etc.. Dominus
etiam imposuit manum pueris, ut dicitur matthaei XIX, 15. Item apostoli
septem diaconibus, Act. VI, 6. Et ideo ordinandis in episcopum imponuntur
manus.
Sed quaestio est, cum episcopus debeat ordinari a tribus, quare hic dicitur
singulari numero presbyteri? respondeo. Hoc ideo dicit, quia etsi
conveniant multi, tamen unus est principalis et alii coassistentes. Tamen
potest dici, quod tunc haec constitutio nondum erat, et tunc pauci erant
episcopi, qui non poterant congregari.
Alia littera habet presbyterii, id est, illorum qui sibi imposuerunt manus
non inquantum homines, sed inquantum presbyteri. Et haec impositio
significat collationem gratiae, non quod ministri dent gratiam, sed quod
significant gratiam datam a Christo. Unde illorum est solum, qui sunt
ministri Christi. Et ideo dicit presbyterii, vel presbyteri, quia manus
impositio, alia est quae fit a diaconibus, et alia quae fit a presbyteris.
Deinde cum dicit haec meditare, ostendit quomodo impleatur quod dictum est,
ut scilicet continue meditetur ea quae spectant ad officium suum. Hebr.
Cap. Ult.: ipsi enim pervigilant quasi rationem pro animabus vestris
reddituri. Haec ergo meditare, id est frequenter cogita, quae sunt ad curam
gregis tui. In his esto, id est, tota virtus tua sit ad hoc. Et quare? ut
profectus tuus manifestus sit omnibus. Matth. V, 15: nemo accendit
lucernam, et in abscondito ponit, etc.. Phil. IV, 5: modestia vestra nota
sit omnibus hominibus.
Et haec debet servare propter praemium expectatum, propter quod subdit,
dicens attende tibi et doctrinae. Aliqui sic attendunt doctrinae, quod sui
curam negligunt; sed apostolus dicit quod primo attendat sibi, et postea
doctrinae. Eccli. XXX, 24: miserere animae tuae placens Deo. Unde Iesus
coepit facere et docere. Insta in illis, id est, instanter exerce. II Tim.
IV, 2: insta opportune. Et fructus erit ex hoc copiosus, quia hoc enim
faciens, et teipsum, etc.. Et hoc est magnum. Iac. V, 20: qui converti
fecerit peccatorem ab errore vitae suae, salvabit animam suam a morte. Dan.
XII, 3: qui ad iustitiam erudiunt multos, quasi stellae, etc.. Unde
doctoribus debetur praemium aureolae.
Deinde cum dicit seniorem, etc., ostendit quomodo diversimode diversis suam
doctrinam debet tradere, et ponit duas diversitates.
Unam secundum aetatem; aliam secundum sexum. Secundum aetatem: primo
quantum ad viros, secundo quantum ad foeminas, ibi anus, etc..
32

