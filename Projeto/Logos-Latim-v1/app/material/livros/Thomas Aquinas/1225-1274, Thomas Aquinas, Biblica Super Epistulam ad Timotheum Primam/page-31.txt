Doctrina vero pietatis in duobus consistit, scilicet in agendis et
credendis.
Agenda autem non solum debent instruere si sunt auctoritatem habentes, sed
etiam praecipere.
Et ideo dicit praecipe haec. Tit. II, 15: argue cum omni imperio. Quantum
ad credenda dicit et doce. Matth. Cap. Ult.
Docete omnes gentes. Iob IV, 3: ecce docuisti plurimos.
Deinde cum dicit nemo, ostendit quomodo possit esse idoneus ad praedicta,
et primo ad praecipiendum; secundo quomodo ad docendum, ibi dum venio.
Circa primum duo facit, quia primo docet quomodo debet excludere
contemptum; secundo manifestat per quid excludendum sit, ibi sed exemplum.
Praeceptum efficaciam non habet nisi per auctoritatem praecipientis, et
ideo quando auctoritas contemnitur, praeceptum frustratur, quod maxime fit
in adolescentia, quia tales non creduntur prudentes esse. Unde secundum
Philosophum, nemo iuvenes elegit duces. Et ideo dicit nemo, etc., quasi
dicat: licet sis iuvenis, mores tamen repraesentent senectutem. Tob. I, 4:
cum esset iunior.
Deinde ostendit quomodo excluditur contemptus, dicens sed esto, etc., ut
scilicet talem exhibeas te ut sis exemplum faciendi quod verbo doces.
Et notandum, quod in his in quibus praelatus est exemplum, est multiplex
differentia.
Quaedam enim ordinantur ad proximum, quaedam ad Deum, quaedam ad se.
Quantum ad proximum dicit exemplum esto fidelium, ut scilicet quod verbo
praecipis, impleas opere.
I Petr. Cap. Ult., 3: forma facti gregis, etc.. Et hoc in locutione; unde
dicit in verbo, scilicet ponderato, ordinato, et circumspecto. Col. IV, 6:
sermo vester semper in gratia sale sit conditus. I Petr. IV, 11: si quis
loquitur, quasi sermones Dei. Item in conversatione exteriori, ut sicut
excellit loco et dignitate, ita et honesta conversatione. I Petr. II, 12:
conversationem vestram inter gentes habentes bonam, etc.. Matth. V, 16:
videant opera vestra bona, et glorificent patrem vestrum qui in caelis est.
Quantum ad Deum ordinatur charitate, quae perficit affectum; unde dicit in
charitate.
I Cor. XIII, 1: si linguis hominum loquar, etc.. Col. III, 14: super omnia
charitatem habentes. Item per fidem, quae illuminat intellectum; unde dicit
in fide. Hebr. XI, 6: sine fide impossibile est placere Deo.
Quod specialiter competit praelatis, qui sunt custodes fidei. Unde Lc.
XXII, 32 specialiter Dominus orat pro fide Petri, dicens: ego pro te
rogavi, Petre, ut non deficiat fides tua.
Quantum ad se, vitam et mentem ordinat castitas, quia indecens est nimis,
ut vita ministrorum discordet a vita Domini. Eccli. X, 2: secundum iudicem
populi, sic et ministri eius. Christus autem sic castitatem dilexit, ut de
virgine vellet nasci, et ipse eam servavit, ideo sequitur in castitate.
Deinde cum dicit dum venio, etc., ostendit quomodo sit idoneus ad docendum,
et primo facit hoc; secundo assignat rationem praemissae monitionis, ibi
noli negligere.
Per duo autem est idoneus ad docendum, scilicet per lectionem, in qua
acquirit scientiam, et per exercitium, in quo efficitur promptus. Et ideo
dicit dum venio, attende lectioni, scilicet librorum sanctorum.
I Mac. XII, 9: habentes solatio libros sanctos.
Io. V, 39: scrutamini Scripturas. Et hoc significatur Ex. XXV, 12 s., ubi
dicitur, quod semper in arca Domini debebant esse vectes in circulis, et
circuli in angulis: quasi semper parati ad portandum.
Ad exercitium autem necessaria est exhortatio nostra quantum ad agenda,
doctrina quantum ad cognoscenda. Ideo addit exhortationi et doctrinae. Ier.
III, 15: dabo vobis pastores iuxta cor meum, et pascent vos scientia et
doctrina.
Deinde cum dicit noli, ponit rationem monitionis praemissae; et primo ponit
causam ex dono suscepto; secundo causam ex praemio expectato, ibi attende
tibi.

31

