Iob XXXI, 24: si putavi aurum robur meum, et obrizo dixi: fiducia mea.
Prov. X, 15: substantia divitis urbs fortitudinis eius.
Deinde cum dicit in incerto divitiarum, assignat rationem monitionis.
In eo enim sperat aliquis, unde credit auxilium habere; sed auxilium
habetur a forti, et divitiae sunt fragiles; ergo non est in eis sperandum.
Matth. VI, 11: nolite thesaurizare vobis thesauros in terra, ubi aerugo, ac
tinea demolitur, etc..
Sed in Deo vivo, ubi est vera spes ponenda.
Ier. XVII, 7: beatus vir qui confidit in Domino, et erit Dominus fiducia
eius. Iac. I, 5: dat omnibus affluenter.
Sed hoc quod dicit abunde ad fruendum, dupliciter potest exponi: uno modo,
ut fruitio sumatur pro gaudio, et hoc modo est etiam in corporalibus. Vel
expone, id est, ut per haec perveniamus ad fruitionem Dei.
Deinde cum dicit bene agere, monet ad operandum bonum. Qui autem habent
affectum ad divitias, primo nituntur ad acquirendum non habitas; secundo ut
utantur habitis; tertio ut ad finem divitiarum perveniant: haec tria monet
apostolus.
Primo ut acquirant spirituales divitias quas non habent. Et ideo dicit bene
agere, etc..
Is. I, 17: discite benefacere.
Quantum ad secundum, sciendum est quod duplex est usus divitiarum. Unus est
tenere et alius est dare, sed principalis est dare. Et ideo ista duo ponit;
primo ut dent, unde dicit facile tribuere, id est, sine gravitate cordis
interius. II Cor. IX, 7: non ex tristitia, aut ex necessitate, etc.. Et
sine tarditate. Prov. III, 28: ne dicas amico tuo: vade et revertere, et
cras dabo tibi, cum statim possis dare.
Iob XXXI, 16: si oculos viduae expectare feci. Secundo ut custodiat non
quidem tantum ad suam utilitatem, sed ad quoddam commune; unde dicit
communicare, id est, habere eas sicut communes. Rom. XII, 13:
necessitatibus sanctorum communicantes.
Quantum ad tertium, ut ad finem thesaurizandi perveniant, ideo dicit
thesaurizate, etc..
Thesaurus spiritualis est congregatio meritorum, quae sunt fundamentum
futuri aedificii, quod nobis praeparatur in caelo, quia tota praeparatio
futurae gloriae est per merita, quae acquirimus per gratiam, quae est
principium merendi. Matth. VI, 20: thesaurizate vobis thesauros in caelo,
ubi neque tinea, etc..
I Cor. IX, 24: sic currite, ut comprehendatis.
Deinde cum dicit o timothee, instruit ipsum timotheum. Et primo ut bona
conservet; secundo ut mala devitet, ibi devitans.
Dicit ergo: o timothee, depositum custodi. Depositum hominis est omne
bonum, quod habet quilibet, quod sibi commissum est a Deo, ut conservet et
multiplicet.
Eccli. XVII, 18: gratiam hominis quasi pupillam conservabit. I Cor. XV, 10:
et gratia eius in me vacua non fuit, sed gratia eius semper in me manet.
Et sic dicit ei, ut depositum custodiat, id est, ut se in gratia Dei
conservet et multiplicet.
Qui enim abscondit talentum, punitur.
Matth. XXV, 28: tollite ab eo talentum, et date ei qui habet decem talenta.
Et inutilem servum eiicite in tenebras exteriores, etc..
Et specialiter praelati habent depositum, scilicet curam proximorum et
fidelium.
Io. Cap. Ult.: pasce oves meas. Hebr. Cap. Ult.: ipsi pervigilant quasi
rationem reddituri pro animabus vestris. II Tim. I, 14: bonum depositum
custodi.
Item quod mala vitet, praecipue illa quae sunt nata coinquinare fidem.
Cuius ratio est, quia sicut princeps saecularis ponitur ad custodiendam
unitatem regni, ita spiritualis ad servandam unitatem spiritualem.
Pax autem regni consistit in iustitia, et ideo ille ordinatur ad iustitiam;
sed unitas ecclesiae est in fide, et ideo principaliter monet ad custodiam

49

