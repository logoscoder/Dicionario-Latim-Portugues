intelliguntur cum episcopis: non quod sit indistinctio inter ordines
quantum ad rem, sed quantum ad nomina; quia presbyter idem est quod senior,
et episcopus superintendens.
Et ideo presbyteri et episcopi quantum ad nomen vocabantur et episcopi et
presbyteri.
Circa hoc ergo primo agit de desiderio perveniendi ad episcopatum; secundo
describit conditionem episcopi, ibi oportet autem.
Praemittit ergo suae institutionis assertionem, dicens fidelis sermo,
scilicet quem dicam, vel dixi. Apoc. Cap. Ult.: haec verba fidelissima et
vera sunt. Si quis episcopatum desiderat, etc.. Ex hoc sumpserunt aliqui
occasionem ambitionis episcopatus et praelationis, sed non recte
intelligunt quod hic dicitur. Apostolus enim hic voluit ostendere quid
pertineat ad episcopum. Episcopus est nomen Graecum, scopos enim idem est
quod intendens, epi, id est, supra; episcopus ergo dicitur quasi
superintendens.
Duo ergo sunt consideranda in episcopo, scilicet gradus superior, et actio
plebi utilis.
Aliqui enim proiiciunt forte oculum ad ea quae circumstant eum, scilicet
quod qui praeest honoratur, et quod habet potestatem. Et qui propter ista
desiderat episcopatum, nescit quid sit episcopus. Et ideo dicit apostolus,
quid sit episcopus, et quid desideret qui episcopatum desiderat, quia bonum
opus.
Non dicit bonum desiderium habet, sed bonum opus, scilicet utilitatem
plebis.
Sed numquid licet ipsum desiderare? Augustinus dicit quod non. Glossa:
locus superior, sine quo regi non potest populus, et si teneatur et
administretur decenter, tamen indecenter appetitur. Et idem dicit XIX de
civitate Dei. Cuius ratio est quod nullus debet appetere aliquid supra
vires suas non sibi proportionatum, alias esset stultus. Horatius: ludere
qui nescit campestribus abstinet armis.
Ille ergo bene episcopatum desiderare posset, cuius facultas episcopatui
esset proportionata.
Ad hoc autem nullus est idoneus, quia praelatus secundum gradum et
convenientiam debet omnes alios excedere in conversatione et
contemplatione, ita ut in respectu sui alii sint grex. Et hanc idoneitatem
de se praesumere est maximae superbiae.
Aut ergo appetit circumstantias, et tunc nescit quid appetat, quia non est
hic episcopatus; vel ipsum opus, et hoc est superbiae.
Et ideo non est accipiendum nisi impositum.
Glossa: si dicis: status episcoporum est perfectior statu religiosorum,
hunc autem licet appetere, igitur.
Respondeo. Perfectio aliter se habet in hoc et in illo, quia status
episcoporum praesupponit perfectionem, et ideo nullus appetere debet nisi
habeat eam; sed status religiosorum est via, et ideo non requiritur
perfectio iam habita, sed quod teneatur acquirere eam nisi habeat. Et hoc
patet Io. Cap. Ult., ubi Dominus simoni non dicit: si vis perfectus esse,
pasce, etc. Et iuveni dicit: si vis perfectus esse, etc..
Sic ergo intelligendum est in nomine episcopatus bonum opus. I Petr. V, 3:
non ut dominantes in cleris, sed forma facti gregis, etc.. Quasi dicat: si
tu episcopatum desideras, hoc est quod desideras, quia bonum opus.
Sed qualis debeat esse episcopus, ostendit, cum subdit oportet episcopum,
etc., quem primo instruit in generali; secundo in speciali, ibi unius
uxoris.
Dicit ergo: dico quod bonum opus desiderat, sed ad hoc non omnis est
idoneus, sed oportet quod sit talis, primo irreprehensibilis.
Unde de zacharia dicitur Lc. I, 6 quod incedebat in omnibus mandatis et
iustificationibus sine querela. Lev. XXI, 17: qui habuerit maculam non
offeret panes Deo suo, nec accedet ad ministerium eius.
Nec intelligendum est, quod omnino sit sine peccato, quia dicitur I Io. I,
8: si dixerimus, etc.. Nec est dicendum, sicut aliqui dixerunt, quod
quicumque peccavit mortaliter post baptismum, non est idoneus, quia pauci
18

