Is. LII, 11: mundamini, qui fertis vasa Domini. Lc. XII, 35: sint lumbi
vestri praecincti.
Deinde ostendit quales debent esse in ore. Os servit locutioni et gustui.
Quantum ad primum dicit non bilingues. Eccli. XXVIII, 16: lingua tertia
multos commovit, et dispersit illos a gente in gentem. Bilinguis est habens
duas linguas. Non erunt tales diaconi ministri pacis.
Quantum ad secundum dicit non multo.
Prov. XXIII, 29 s.: cui vae? cuius patri vae? cui rixae? cui foveae? cui
sine causa vulnera? cui suffossio oculorum? nonne his qui commorantur in
vino et student calicibus epotandis? Is. V, 22: vae qui potentes estis ad
bibendum vinum, et viri fortes ad miscendam ebrietatem.
Deinde cum dicit non turpe lucrum sectantes, ostendit quomodo se habeant ad
res exteriores.
Non solum enim divertuntur a iustitia quandoque propter cupiditatem lucri,
sed etiam a veritate, dicentes quae non oportet.
Et ideo prohibetur eis temporale lucrum, in quo intelligitur omne lucrum
inhonestum.
Sed quantum ad affectionem dicit habentes, etc., et instruit eos, primo,
quantum ad fidem, secundo quantum ad conscientiae puritatem.
Unde dicit mysterium fidei, non fidem, id est, non tantum fidem simplicem,
sed intelligentiam eius quod in fide occultum est mysterium enim idem est
quod occultum, quia ministri debent scire non tantum ea de fide quae et
populus intelligit, sed et mysteria, quia debent alios instruere. I Petr.
III, 15: parati semper ad satisfactionem omni poscenti vos rationem de ea,
quae in vobis est fide et spe, etc..
Item conscientiam puram, quia impura facit in fide errare. Supra I, 5:
finis autem praecepti est charitas de corde puro, et conscientia bona, et
fide non ficta.
Deinde cum dicit et hi probentur primum, et sic, etc., ostendit quomodo
examinentur.
Posset enim dicere aliquis: puto omnes bonos. Hoc enim debet esse in tua
reputatione, sed quantum ad eorum promotionem omnes sunt examinandi. Unde
etiam ipsi examinantur; unde dicit et hi, etc..
Nullum crimen, id est, peccatum mortale; non autem intendit de peccato
veniali, quia, ut dicitur I Io. I, 8, si dixerimus quia peccatum non
habemus, ipsi nos seducimus, et veritas in nobis non est. Nec dicit, qui
habuerunt, sed habentes, id est, qui sunt notabiles et habent infamiae
crimen. Alioquin hoc esset derogare clavibus ecclesiae.
Deinde cum dicit mulieres, etc., ostendit qualiter se habeant ad alios. Et
primo ponit suam instructionem; secundo rationem, ibi qui enim bene.
Circa primum duo facit, quia primo ostendit qualiter se habeant ad uxores,
quas habebant in primitiva ecclesia, et loquitur pro statu illo.
Secundo quomodo ad filios, ibi qui filiis.
Iterum prima in duas, quia primo ostendit quales debent esse eorum uxores;
secundo qualiter ipsi habeant se ad illas, ibi diaconi.
In uxoribus eorum requirit quatuor, scilicet pudicitiam, modestiam,
sobrietatem et fidelitatem.
Dicit ergo: similiter sicut dixi de diaconibus dico de mulieribus, quia
oportet eas esse pudicas. Eccli. XXVI, 19: gratia super gratiam mulier
sancta et pudorata. Item modestas in lingua, non detrahentes. Eccli. X, 11:
quomodo si serpens mordeat in silentio, nihil eo minus habet qui detrahit.
Item sobrias, quae est maximum ornamentum mulierum. Supra II, 9: similiter
et mulieres in habitu ornato cum verecundia et sobrietate.
Item fideles, vel Deo quantum ad veram fidem, vel viris suis.
Sed quae culpa est diaconi, si eius uxor est mala? respondeo. Aliquis a
ministerio repellitur non solum propter culpam, sed etiam propter aliquod
impedimentum ministerii. Et ideo si praeter culpam eorum possent mulieres
esse malae, tamen praestant impedimentum dupliciter: primo quia cum malae
sunt, indigent maiori cura, et per hoc earum viri minus vacarent
ecclesiasticis ministeriis; secundo quia viri depravantur ex uxoribus.

22

