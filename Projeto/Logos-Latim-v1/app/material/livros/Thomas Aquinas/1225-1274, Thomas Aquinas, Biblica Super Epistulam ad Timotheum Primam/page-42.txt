Prov. III, 5: ne innitaris prudentiae tuae. Prov. XI, 2: ubi humilitas, ibi
sapientia.
Item defectus intellectus. Ubi sciendum est, quod sicut in corpore sanitas
est quaedam aequalitas humorum, ita veritas est quaedam aequalitas in
intellectu, quia veritas est adaequatio rei et intellectus. Unde sicut
infirmus, quando non habet aequalitatem complexionis, ad modica contraria
accidentia laeditur, sic in intellectu quando homo non fundatur in
veritate, nec habet virtutem per quam possit iudicare veritatem, a qualibet
quaestionis difficultate incidit in errorem. Unde dicit languens circa
quaestiones, etc.. Sap. IX, 5: homo infirmus et exigui temporis, et minor
ad intellectum iudicii et legum.
Sicut dicit boetius, ita se habet intellectus ad rationem, sicut circulus
ad centrum. Ratio enim discurrit considerando actus ac defectus et
habitudinem unius rei ad aliam. Et nisi resolvat usque ad intellectum
veritatis, vana est ratio. Unde quando accipit veritatem rei, habet eam
quasi centrum. Quidam autem discurrunt, et non attingunt. II tim. III, 7:
semper discentes, et numquam ad scientiam veritatis pervenientes. Et ideo
dicit circa quaestiones, id est, non pervenientes ad ipsum centrum.
Et dicit quaestiones, etc., quia in aliquibus dubitatio fit ex parte rei,
in aliquibus ex parte verborum et nominum. Et ideo dicit quaestiones,
quantum ad primum, scilicet de rebus. Supra I, 4: quae quaestiones
praestant magis quam aedificationem Dei, quae est in fide. Quantum ad
secundum dicit pugnas verborum. Prov. XIX, 8: qui tantum verba sectatur,
nihil habebit. Et dicit pugnas verborum, quod intelligitur quando sit
dissensio ex verbis tantum orta. Quia Dominus dicit Io. VIII, 36: si filius
vos liberaverit, vere liberi eritis, et Matth. XVII, 25: ergo liberi sunt
filii, si ex hoc vellent aliqui inferre, quod omnes catholici sicut sunt
filii Dei, ita essent etiam liberi, esset pugna verborum, quia Dominus
loquitur ibi de libertate spirituali, non de carnali.
Deinde cum dicit ex quibus, etc., ponit effectum erroris. Et primo ponit
ipsum effectum; secundo manifestat quaedam quae dixerat, ibi est autem
quaestus.
Item, primo ostendit quae mala sequantur ex falsa doctrina, secundo in
quibus, ibi hominum mente.
Inter mala vero quae ponit, quaedam sunt intus in corde, quaedam exterius.
Interius sunt inordinati motus respectu boni, vel respectu mali. Respectu
boni est invidia, quae est tristitia de bono alieno; unde dicit invidiae,
quod potest intelligi, vel in proposito, vel universaliter, quia cum aliqui
laborant non ad veritatem, sed solummodo ad verba, non vident aequo animo
si aliquis praevalet. Iob V, 2: parvulum occidit invidia.
Item in proposito, quia si servi habentur ut liberi et non subditi, Domini
invidebunt et dolebunt servos sibi aequari. Ex invidia vero homo insurgit
contra proximum cui invidet. Et haec est contentio. Prov. XX, 3: honor est
homini qui se separat a contentionibus. Vel insurgit contra Deum, et hoc
est blasphemia. II Petr. II, 12: quae ignorant, blasphemantes, etc..
Respectu vero mali est suspicio, unde dicit suspiciones malae, scilicet
dominorum adversus christianos, quasi libertatem ad lucrum finxerimus, vel
quod solum tota doctrina christiana esset inventa, ut servi fierent liberi.
Eccli. III, 26: multos supplantavit suspicio illorum, et in vanitate
detinuit sensus illorum.
Et ex istis sequuntur conflictationes adversus fideles. Gen. XIII, 7: facta
est rixa inter pastores gregum Abraham et Loth.
Sed hoc non est in cordibus omnium, sed quorumdam. Et ponit tres eorum
conditiones, quarum prima pertinet ad defectum luminis naturalis, secunda
ad defectum cognitionis, tertia ad vitium inordinatae affectionis.
Quantum ad primum dicit hominum mente corruptorum, id est, ratione etiam
naturali, qui habent perversum iudicium. Ps. XIII, 1: corrupti sunt, et
abominabiles facti sunt. Quantum ad secundum dicit a veritate, scilicet
cognitionis eius, privati sunt.
Os. IV, 1: non est veritas, et non est misericordia, et non est scientia
Dei in terra.
42

