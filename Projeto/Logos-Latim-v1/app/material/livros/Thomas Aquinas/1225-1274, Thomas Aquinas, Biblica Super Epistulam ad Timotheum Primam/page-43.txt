Quantum ad tertium dicit existimantium quaestum esse pietatem, id est, quod
cultus Dei ordinetur ad quaestum et acquisitionem divitiarum. Sap. XV, 12:
existimaverunt lusum esse vitam nostram, et conversationem vitae compositam
ad lucrum, et oportere undecumque etiam ex malo acquirere.
Homines ergo huiusmodi, qui hoc credunt, de facili contemnunt et incidunt
in mala praedicta.
Deinde cum dicit est autem, declarat ultimo dictum, scilicet quaestum esse
pietatem. Et primo ostendit quomodo pietas habet se ad quaestum; secundo
ostendit, quod non consistit in quaestu divitiarum exteriorum, ibi nam qui
volunt.
Item, primo ostendit primum; secundo rationem assignat, ibi nihil enim.
Dicit ergo: isti dicunt, quaestum esse pietatem; sed ego dico, quod pietas
est quaestus; ideo addit cum sufficientia, sed illarum divitiarum, quae
dant sufficientiam. Et hoc consistit in duobus. In uno principaliter,
scilicet pietate, quae ordinat alia in Deum et proximum, et haec sunt
virtutes et dona gratiae.
Sap. VII, 14: infinitus enim thesaurus est hominibus, quo qui usi sunt,
participes facti sunt amicitiae Dei. Secundo in sustentatione vitae; unde
dicit cum sufficientia, id est, in his, quae sunt necessaria ad vitam.
Matth. VI, 33: quaerite primum regnum Dei et iustitiam eius, etc.. Supra
IV, 8: pietas ad omnia utilis est.
Deinde cum dicit nihil enim, etc., assignat rationem huius. Et primo ex
humana conditione; secundo ex eius necessitate, ibi habentes.
Conditionem autem ponit quantum ad duo, scilicet quantum ad principium,
quia nihil intulimus, etc.; quasi dicat: sufficit necessitas, non expedit
superfluitas, quia nihil intulimus in hunc mundum. Iob I, 21: nudus
egressus sum de utero matris meae.
Item quantum ad finem, quia nihil auferemus.
Ps. Lxxv, 5: dormierunt somnum suum, et nihil invenerunt omnes viri
divitiarum in manibus suis. Iob XXVII, 19: dives cum dormierit, nihil secum
auferet, aperiet oculos suos, et nihil inveniet. Eccle. V, 15: quomodo
venit, sic revertetur.
Quantum ad necessitatem dicit habentes alimenta, et quibus tegamur, quia
bona sunt propter necessitatem, quibus indiget homo contra interiora
consumentia, et haec sunt alimenta; vel contra exteriora corrumpentia, et
sic indiget homo tegumentis vestium et domorum. Hebr. Cap. Ult.: sint mores
sine avaritia contenti praesentibus. Eccli. XXIX, 28: initium vitae hominis
aqua et panis, et vestimentum, et domus protegens turpitudinem.
|#2
Lectio 2
Supra ostendit apostolus quis sit quaestus christianis expediens, quia
pietas cum sufficientia, hic ostendit, quod quaerentes superfluum quaestum
divitiarum incurrunt damna multa. Et primo ostendit mala quae sequuntur ex
inordinato appetitu divitiarum; secundo assignat rationem, ibi radix enim.
Mala autem, quae sequuntur, sunt duplicia: quaedam enim oriuntur ex hoste
exteriori; quaedam vero a concupiscentia interiori, ibi desideria.
Dicit ergo: simus contenti alimentis, etc.; quia qui volunt divites fieri,
non ad necessitatem, sed ad abundantiam divitiarum, incidunt, etc.. Eccli.
X, 10: nihil est iniquius quam amare pecuniam. Eccle. V, 9: qui amat
divitias, fructum non capiet ex eis.
Et ponit duo, scilicet tentationes, et laqueum, quia primo tentant,
inquantum divitiae alliciunt, et inducunt ad aliqua peccata.
I Thess. III, 5: ne forte tentaverit vos qui tentat, etc.. I Cor. X, 13:
tentatio vos non apprehendat nisi humana. Et laqueo involvunt, quia
divitiae sunt non habentibus ad tentationem, habentibus in laqueum, quia
non libenter reddunt eas quas auferunt. Prov. XXI, 6: qui congregat
thesauros lingua mendacii, vanus et excors est.
Ex parte interiori ponit tria mala.
Primo quod incidit in desideria multa. Perfectio enim hominis est quod cor
eius congregetur in unum, quia quanto aliquid est magis unum, tanto est Deo
similius, qui vere unus est. Ps. XXVI, 4: unam petii a Domino, etc.. Sed
43

