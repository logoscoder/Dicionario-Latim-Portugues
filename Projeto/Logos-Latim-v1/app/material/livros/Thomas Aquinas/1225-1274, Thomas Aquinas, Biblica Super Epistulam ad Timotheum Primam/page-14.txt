Doctor autem generat scientiam in anima discipuli. Scientia autem non est
de falso; unde docens falsum non est doctor.
Sed contra, Matth. XXIII, 8: nolite vocari Rabbi.
Respondeo. Non prohibet ministerium doctrinae, sed ambitionem officii. Act.
IX, 15: vas electionis est mihi iste, ut portet nomen meum, etc.. Is. XLIX,
6: dedi te in lucem gentium, etc..
Et debeo eas docere in fide et veritate, quia debet docere fidem et bonos
mores. Et dicit in fide, id est, de his quae pertinent ad statum
praesentem, in quo secundum fidem vivimus, et in veritate quantum ad statum
gloriae.
Deinde cum dicit volo, descendit ad speciales gradus hominum. Et circa hoc
duo facit, quia primo monet viros de oratione, secundo mulieres, ibi
similiter et mulieres.
Dicit ergo volo, etc.. Tria exigit a viris in orando: primo quod oratio sit
assidua; secundo pura; tertio quieta.
Assidua, ut in omni tempore et in omni loco. Et dicit volo, quia bonum est
quod homo oret, et ego doctor volo viros orare in omni loco, non in
ierusalem tantum, ut Iudaei, nec in monte Garizim, ut Samaritani Io. IV,
21. In omni loco potest homo spiritualiter et mentaliter orare. Soph. II,
11: adorabunt eum viri de loco suo; omnes insulae gentium, etc..
Sed quomodo Dominus reprehendit Pharisaeos stantes in angulis, Matth. VI,
5? respondeo.
Oratio mentalis ubique potest fieri, sed signa orationis exterius non
debent fieri in omni loco, quia homo non debet singularis apparere in
exterioribus, quia propter hoc posset haberi inanis gloria.
Sed quare nunc sunt factae ecclesiae? respondeo.
Non quod locus sit de necessitate orationi, sed ad bene esse ei; quia
oratio requirit solitudinem et quietem.
Item pura. Ideo dicit levantes puras manus. Augustinus: quod exterius
orando agimus, facimus ut affectus noster interius excitetur. Genuflexiones
enim et huiusmodi non sunt per se acceptae Deo, sed quia per haec tamquam
per humilitatis signa homo interius humiliatur, sicut elevatio manus
significat elevationem cordis. Thren. III, 41: levemus corda nostra cum
manibus ad Dominum in caelo. Levantes, etc., id est, orantes cum devotione
cordis. Iob VIII, 5 s.: si diluculo consurrexeris ad Deum, et omnipotentem
fueris deprecatus, si mundus et rectus incesseris, statim evigilabit ad te,
et pacatum reddet habitaculum iustitiae tuae.
Item quieta. Ideo dicit sine ira et disceptatione.
Et ponit duo. Primo, ut scilicet mens sit sine ira, quae animum inquietat
ad inferendum nocumentum proximo, a qua oportet liberum esse animum
orantis. Eccli. XXVIII, 3: homo homini servat iram, et a Deo quaerit
medelam.
Item liber debet esse homo a disceptatione, quod potest intelligi
dupliciter. Uno modo, secundum Glossam, ut non disceptemus contra Deum
increduli verbis eius, et murmurando contra eius ordinationem. Rom. IX, 20:
o homo, tu quis es qui respondeas Deo, etc.. Item contra proximum, ut non
rumpamus pacem cum eo, quod fit per disceptationem.
Pax enim est necessaria oranti.
Matth. XVIII, 19: si duo ex vobis consenserint super terram, de omni re
quam petierint, fiet illis a patre meo.
Deinde cum dicit similiter et mulieres, ordinat mulieres, et primo quantum
ad orationem, secundo quantum ad doctrinam, ibi mulieres in silentio.
Item primo ostendit quid requiratur a muliere orante; secundo exponit quae
dixerat, ibi non in tortis.
Circa primum sciendum est quod omnia quae requiruntur ad virum orantem,
requiruntur et ad mulieres. Et ideo dicit similiter et mulieres; quasi
dicat: omnia servent quae dicta sunt. Sed addit duo, scilicet ornamenta et
verecundiam, dicens in habitu ornato cum verecundia, cuius ratio est, quia
naturale est quod sicut mulieres sunt mollioris corporis quam viri, ita et
debilioris rationis. Rationis autem est ordinare actus, et effectus

14

