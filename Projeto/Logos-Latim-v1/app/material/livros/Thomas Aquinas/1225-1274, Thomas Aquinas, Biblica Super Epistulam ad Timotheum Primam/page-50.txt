fidei. Lc. XXII, 32: ego rogavi pro te, ut non deficiat fides tua, et tu
conversus aliquando confirma fratres tuos, etc..
Similiter autem posset corrumpi fides per fallaciam, sicut etiam quaelibet
scientia. Sed, sicut dicitur I elenc., fallacia quandoque fit ex voce,
quandoque ex re. Unde est fallacia in dictione, et extra dictionem. Et sic
fides aliquando corrumpitur per aliquas voces inordinatas, sicut dicit
Hieronymus, quod ex verbis inordinate prolatis fit haeresis. Et ideo dicit
devitans profanas vocum novitates. Quia non velle audire aliquid novi est
oblatrare contra consuetudines. Sed nova profana non sunt audienda. Sed
profana novitas est, quando inducitur aliquid contra fidem. Et dicitur
novum per comparationem ad id quod est antiquum. Hoc fecit Nestorius,
quando dixit de virgine maria christotocos, ut inferret quod non esset
mater Dei. Et ideo sancti patres in ephesino Concilio instituerunt, quod
diceretur theotocos. II Tim. I, 13: formam habens sanorum verborum, quae a
me audisti in fide, et dilectione in Christo Iesu. Et cap. II, 16: profana
et vaniloquia devita, etc..
Quandoque vero corrumpitur per rationes reales sophisticas. Et illud
vitandum est. Et dicit et oppositiones scientiae falsi nominis, quia non
est vera scientia, sed apparens.
Scientia enim secundum propriam rationem non est nisi verorum. Impossibile
autem est, quod verum sit vero contrarium, licet quandoque duo falsa sint
sibi contraria; et ideo impossibile est quod illud quod repugnat veritati
divinae, quae est summa veritas, sit verum.
Col. II, 8: videte ne quis vos decipiat per philosophiam et inanem
fallaciam secundum traditionem hominum, secundum elementa mundi, et non
secundum Christum.
Promittentes, id est, dicentes se habere. Ier. X, 14: stultus factus est
omnis homo a scientia sua; quae non est Dei, quia qui loquitur mendacium,
ex propriis loquitur, io. VIII, 44. Ier. II, 16: filii mempheos et taphnes
constupraverunt te usque ad verticem.
Is. XLVII, 10: sapientia tua et scientia tua haec decepit te.
Gratia Dei tecum. Amen.

50

