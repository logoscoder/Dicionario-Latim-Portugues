Dicit ergo seniorem, etc., sed obsecra ut patrem, Lev. XIX, 32: honora
personam senis. Et ideo non sunt mordaciter increpandi, sed obsecrandi. I
Petr. V, 1: seniores qui in vobis sunt, obsecro consenior.
Et si Petrus senior hoc faciebat, quanto magis iuvenis hoc debet? sed
contra Is. Lxv, 20: puer centum annorum morietur, et peccator centum
annorum maledictus erit.
Respondeo. Dicendum est, quod senex propter excedentem malitiam perdit
honorem senectutis, et tunc increpandus. Iuvenes, ut fratres. Matth. XXIII,
8: omnes vos fratres estis. Ez. XXXIV, 4: cum austeritate imperabitis eis.
Ex parte foeminarum est differentia aetatum, quia anus ut matres, maxime
quae non sunt iuvenes infra V, 3: viduas honora. Iuvenculas, ut sorores, ex
amore charitatis. Et hoc, in omni castitate. Quia amor spiritualis ad
mulieres, nisi cautus sit, degenerat in carnalem, ideo in his, quae ad
iuvenculas pertinent, adhibenda est castitas: et ideo apostolus addit hoc.
Unde Papa scribens eis dicit: dilectis in Christo. Sed viris simpliciter
dicit: dilectis filiis.
|+5

Capitulus 5

|#1
Lectio 1
Supra instruxit timotheum de usu ciborum et de abstinentia, hic instruit
eum de dispensatione ciborum, quae fit spiritualibus personis, scilicet
quae dispensabantur viduis et doctoribus.
Primo ergo instruit eum de viduis; secundo de doctoribus, ibi et qui bene
praesunt.
Circa primum, primo ostendit quomodo viduis et doctoribus sunt ministranda
alimenta per ecclesiam; secundo qualis vidua sit eligenda, ibi vidua
eligatur.
Item, primo ostendit qualibus viduis sit subveniendum; secundo manifestat
quod dixit, ibi si qua autem; tertio ostendit rationem dictorum, ibi si
quis.
Dicit ergo viduas honora, non solum reverentiam exhibendo, sed necessaria
tribuendo. Haec enim duo intelliguntur in verbo honoris. Unde in praecepto
honorandi parentes intelligitur etiam de subventione; quasi dicat: in
necessariis provide. Et hoc inchoatum est a principio ecclesiae. Act. VI,
1: factum est murmur Graecorum adversus Hebraeos, eo quod despicerentur in
ministerio quotidiano viduae eorum. II Mac. III, 10: in templo pecunia
posita erat ad alimoniam viduarum et pupillorum.
Sed quas viduas? illas quae vere sunt viduae.
Vidua dicitur quasi a viro idua, id est, divisa. Nam vidua vere est illa,
quae non habet alias personas a quibus sustentetur, et huic necessaria
dabantur de eleemosynis fidelium.
Deinde cum dicit si qua autem, exponit quae sunt vere viduae; et primo
ostendit, quae non sunt vere; secundo quae sunt vere, ibi quae autem.
Circa primum, primo agit de institutione earum, quae sunt vere viduae;
secundo rationem assignat, ibi hoc enim.
Instruit ergo huiusmodi, quod discant domum suam regere. Tob. X, 13:
docuerunt filiam suam regere familiam.
Et dicit primum, quia vidua quae assumitur ad provisionem sibi ab ecclesia
fiendam, debet esse cum honestate vigilans. Et hoc est quod dicit discat.
Item debet suis parentibus servire, et ideo dicit mutuam, etc., quasi
dicat: sicut parentes eam nutrierunt, ita et ipsa eos si habet.
Et huius ratio assignatur, cum subiungit, dicens hoc enim est acceptum,
etc.. Quia haec non solum hominibus fiunt, sed Deo. Et hoc patet, quia
Dominus de hoc speciale mandatum dedit, Ex. XX, 12. Quod etiam Dominus
Iesus in evangelio noluit praetermitti. Item hoc natura docet, ut homo
recompenset beneficia impendentibus. At nulli tantum impenderunt quantum
parentes.
Deinde cum dicit quae autem vere, tractat de veris viduis.
Primo ostendens quae vere sint viduae; secundo qualiter instruendae sunt,
ibi speret in Deum.
33

