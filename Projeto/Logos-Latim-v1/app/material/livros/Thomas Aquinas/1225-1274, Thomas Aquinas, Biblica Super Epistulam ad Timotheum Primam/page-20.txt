Et hoc est officium proprium praelati. Ier. III, 15: dabo vobis pastores
iuxta cor meum, et pascent vos scientia et doctrina, etc..
Consequenter cum dicit non vinolentum, etc., removet vitia opposita. Tria
autem removet: unum quod pertinet ad concupiscentiam carnis, aliud ad iram,
aliud ad cupiditatem.
Quantum ad primum dicit non vinolentum.
Minus dicit, et plus significat. Eph. V, 18: nolite inebriari vino, in quo
est luxuria.
Quasi dicat: non gulosum, non luxuriosum.
Quantum ad iram duo ponit; primo quantum ad actum dicit non percussorem.
Decenter prohibet hoc post vina, quia ebrii de facili percutiunt. Sed
modestum, id est, patientem.
Phil. IV, 5: modestia vestra nota sit omnibus hominibus. Ps. Xci, 15: bene
patientes erunt ut annuntient. Christus passus non percutiebat. Secundo
quantum ad verba, cum dicit non litigiosum. II Tim. II, 24: servum Dei non
oportet litigare.
I Cor. XI, 16: si quis autem videtur contentiosus esse, nos talem
consuetudinem non habemus, neque ecclesia Dei. Et hoc quia episcopi sunt
successores apostolorum, quos Christus instruxit ut pacem annuntiarent.
Item in passione sua Christus dixit: pacem meam do vobis, pacem relinquo
vobis.
Quantum ad res temporales dicit non cupidum, quia ponitur iudex et
ordinator ecclesiae, qui, si sit cupidus, de facili declinat a iustitia.
Ex. XXIII, 8: ne accipias munera, quae excaecant etiam prudentes et
subvertunt verba iustorum. Sed heu. Ier. VI, 13: a maiore usque ad minorem
omnes avaritiae student.
|#2
Lectio 2
Supra ostendit apostolus qualis debet esse episcopus secundum se, hic
ostendit qualis debet esse in comparatione ad multitudinem. Et primo quo ad
multitudinem domesticae familiae; secundo quo ad multitudinem ecclesiae,
ibi non neophytum; tertio quo ad multitudinem infidelium, ibi oportet
autem.
Item primo ostendit qualis debet esse in comparatione ad familiam
domesticam; secundo rationem huius assignat, ibi si quis autem.
Item primo ostendit quod ab episcopo requiritur gubernatio debita familiae;
secundo bona instructio filiorum, ibi filios habentem.
Dicit ergo: oportet episcopum bene praeesse domui, id est, familiae suae,
ut eam bene gubernet. Bona autem gubernatio non solum est acquisitio
divitiarum, quia hae non sunt finis oeconomiae, sed instrumenta; sed finis
eius est recta vita. Eccli. XLIV, 6: pacificantes in domibus suis.
Specialiter autem in domestica familia praecipui sunt filii. Et ideo dicit
de eis specialiter filios habentem subditos, id est, quod suis filiis
dominetur non emollitus ex teneritudine amoris, quam quandoque extendit ad
filios.
Inter alia autem, quae requiruntur in filiis episcoporum, quos habuerunt
antequam essent episcopi, requiritur quod sint casti. Ideo subditur cum
omni castitate, quia mala eorum vita esset testimonium contra parentem et
praelatum. Eccli. X, 2: secundum iudicem populi, sic et ministri eius, et
qualis rector civitatis, tales et habitantes in ea. Sap. IV, 6: ex iniquis
enim omnes filii qui nascuntur testes sunt nequitiae adversus parentes in
interrogatione sua. Secunda ratio est, quia ad domum episcopi concurrit
populus, ideo oportet eos esse castos. Contra illud I Reg. II, 22, ubi
filii Heli non casti corrumpebant mulieres venientes ad templum. Unde et
Heli a Domino est punitus.
Deinde cum dicit si quis autem, dicti sui rationem assignat.
Posset enim dici: quid ad episcopum quod bene regat familiam, cui imminet
cura communis? et ideo dicit si quis autem domui suae, etc., propriae
familiae. Lc. XVI, 10: qui fidelis est in minimo, et in maiore fidelis est.
Contingit tamen frequenter quod aliqui non sunt bene regitivi in parvis
domesticis, qui tamen bene regunt in maioribus. Sed quod dicit nescit, haec
20

