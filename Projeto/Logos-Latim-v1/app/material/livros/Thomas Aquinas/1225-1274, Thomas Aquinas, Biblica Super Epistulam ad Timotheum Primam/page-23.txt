Item esset in periculum, quia ministrorum ecclesiae multi frequentant
domos.
Dixerunt autem cathaphrigae, quod ex quo inter diaconos agitur de
mulieribus, mulieres possunt ordinari ad sacros ordines.
Sed sciendum est quod in iure aliquae mulieres aliquando vocantur
diaconissae, non quia habeant huiusmodi ordinem, sed propter aliquod
ministerium ecclesiae, sicut in Graeco dicitur diaconus quilibet minister.
|#3
Lectio 3
Supra ostendit apostolus, quales debent esse diaconi et eorum uxores, hic
ostendit quomodo diaconi se habeant ad uxores et ad filios et familiam. Et
primo ponit documentum, secundo eius rationem, ibi qui enim bene.
Dicit ergo: dixi quod mulieres diaconorum sint pudicae. Etsi in uxoribus
est pudicitia habenda propter eos, amplius in ipsis est necessaria, ut sint
omnino a contactu mulierum immunes. Sed quia secundum hoc pauci essent
ministri, concedit quod saltem sint unius uxoris viri, quia habuisse
plures, est signum incontinentiae et contra significationem sacramenti. Et
inde est quod Dominus instituit matrimonium unius ad unum. Unde et prima
uxor benedicitur, non secunda.
Deinde monet qualiter se habeant ad filios, dicens qui filiis suis bene
praesint, scilicet bene erudiendo in disciplina bona et vita. Eccli. VII,
25: filii tibi sunt? erudi illos, etc..
Consequenter hortatur eos bene praeesse toti domui, id est, familiae,
scilicet cum mansuetudine. Eccli. IV, 35: noli esse sicut leo in domo tua,
etc..
Et huius ponit rationem, dicens qui enim bene ministraverint, etc.; quasi
diceret: quod requiris ab episcopis rationabile est; quia ipsi sunt
praelati.
Sed quare a diacono qui est minister? respondet dicens qui enim, etc.. Et
primo ostendit quod bonus usus huius ministerii est via ad maiorem
dignitatem; secundo etiam quod est via ad vitam aeternam. Quantum ad primum
dicit qui enim bene ministraverint, exercendo officium diaconi quod enim
est in Graeco diaconus, in Latino dicitur minister, gradum bonum sibi
acquirent, id est, promoveri merentur ad gradum altiorem.
Matth. XXV, 21: quia in pauca fuisti fidelis, supra multa te constituam,
etc.. Et dicit bonum, quia supra eodem: qui episcopatum desiderat, bonum
opus desiderat. Nec tamen in hoc est eorum finis, sed cum hoc
remunerationem habent a Deo. Io. XII, 26: volo ut ubi ego sum, illic sit et
minister meus. Et ideo dicit multam fiduciam, scilicet auxilii gratiae in
praesenti, et gloriae in futuro; et hoc in fide, etc., id est, per fidem
Christi. II Cor. III, 4: fiduciam talem habemus, etc.. Is. XII, 2:
fiducialiter agam, et non timebo.
Deinde cum dicit haec tibi scribo, ponit rationem omnium praedictarum
monitionum. Et primo excludit causam opinatam; secundo astruit veram, ibi
si autem; tertio assignat rationem, ibi quae est ecclesia.
Circa primum sciendum est, quod posset timotheus credere quod ex quo
scripsit, de caetero eum non visurus esset, alias superfluum videretur eum
litteris monere.
Et ideo dicit haec tibi scribo, fili.
Et nominat eum filium, quia sibi charissimus erat. I Cor. IV, 17: ideo misi
ad vos timotheum, qui est filius meus charissimus. Et dicit sperans, quasi
non certus. II Io. I, 12: plura habens vobis scribere, nolui per chartam et
atramentum; spero enim me futurum apud vos, et os ad os loqui. Scribo
igitur, licet spem habeam, quia spes in longum protrahi potest. Prov. XVI,
1: hominis est praeparare animum, et Domini linguam gubernare.
Et ideo dicit si autem tardavero, etc.. I Thess. II, 18: sed Satanas
impedivit nos. Ego igitur scribo, si tardavero, ut scias, quomodo oporteat
te in domo Dei conversari.
Ps. Lxvii, 6: habitare facit unius moris in domo, etc..
Deinde cum dicit quae est ecclesia, assignat rationem quare sit sic
conversandum in ea. Et assignat rationem huius causae, quae est duplex:
23

