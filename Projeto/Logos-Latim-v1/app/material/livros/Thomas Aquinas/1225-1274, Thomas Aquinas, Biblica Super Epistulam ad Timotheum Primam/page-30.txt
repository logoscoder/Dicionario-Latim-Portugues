immediatus effectus est pietas. Et ideo secundum propriam rationem attingit
ad merendam vitam aeternam. Abstinentia autem non, nisi inquantum ordinatur
ad charitatem et pietatem, quia si ieiunans non refert hoc ad dilectionem
Dei, non meretur vitam aeternam.
Tertia quaestio est, quia dicit hic Ambrosius in Glossa: omnis summa
disciplinae christianae in misericordia et pietate est, quam aliquis
sequens, si lubricum carnis patiatur, sine dubio vapulabit, non tamen
peribit.
Ubi primo est dubium de prima eius parte, quia misericordia et pietas
immediate ordinantur ad charitatem, in qua est summa christianae
religionis.
Respondeo. Quorumdam fuit opinio, sicut Augustinus dicit X de CIV. Dei,
quod exercentes pietatis opera, quantumcumque faciant peccata carnalia,
finaliter non pereunt aeternaliter.
Et ad hoc est auctoritas ista.
Item quod habetur Matth. XXV, 41, ubi damnandis solum improperat defectum
misericordiae; ergo debetur poena aeterna solum immisericordibus.
Augustinus autem dicit contrarium, quia apostolus dicit: quia talia agunt,
regnum Dei, etc.. Quantumcumque enim exercitetur quis in misericordia, si
in morte est in peccato mortali, non intrabit in regnum.
Ad opposita dicendum est, quod non est misericors qui sibi non miseretur,
secundum illud Eccli. XXX, 24: miserere animae tuae placens Deo; et hoc fit
si homo coniungatur Deo per amorem, alias non est misericors.
Ad illud evangelii respondet Augustinus quod non quicumque peccat
detruditur in infernum statim, quia remanet ei locus poenitentiae; sed ille
detruditur, qui finaliter moritur in peccato, et pertinet poenitentia ad
misericordiam.
Sed quid dicit: si lubricum, etc.? respondeo. Dicendum est, quod loquitur
de lubrico mortali.
Et quod dicit: non peribit, licet hoc non sit ex condigno, tamen est ex
congruo, inquantum disponitur animus ad bonum; unde Dominus post lapsum
hominem reparat. Et hoc praecipue videtur esse in pietate, quia homo
benefaciendo aliis, inducit alios ad orandum pro se: et Dominus donat
aliquando veniam peccatoribus precibus sanctorum, inquantum impetratur eis
venia peccatorum et donum gratiae, quia homo potest mereri ex congruo
alteri primam gratiam, alias pro nihilo oraret ecclesia pro peccatoribus.
Deinde cum dicit fidelis sermo, ostendit quod promittitur nobis futura
vita, et primo ostendit hoc ex labore sanctorum; secundo ex eorum spe, ibi
quia speramus; tertio ex benignitate Dei, ibi qui est.
Dicit ergo sermo, quod scilicet pietas habet promissionem, est fidelis.
Quod supra expositum est.
Et quare? in hoc enim, id est, propter hoc, ut consequamur vitam aeternam,
laboramus.
II Tim. II, 6: laborantem agricolam oportet primum de fructibus percipere.
Item ut benefaciamus, licet mala sustineamus; unde dicit benedicimus et
maledicimur. Iac. I, 4: patientia opus perfectum habet; et Rom. V, 3:
patientia probationem operatur, etc..
Et sustinemus propter spem vitae, quia speramus in Deum vivum, qui est
salvator vitae praesentis et futurae.
Item ex officio Dei, cuius est salvare. Is. XLIII, 11: non est absque me
salvator.
Et ideo incarnatus est Deus, et vocatus est Iesus. Matth. I, 21: ipse enim
salvum faciet populum suum a peccatis eorum. Et Iesus idem est quod
salvator, quia salvat, salute corporali, quo ad omnes; et ideo dicit omnium
hominum. Item spirituali quo ad bonos; et ideo dicit et maxime fidelium.
|#3
Lectio 3
Superius apostolus hortatus est timotheum ad pietatem, hic dat ei formam
docendi pietatem; cui primo iniungit ut pietatem doceat; secundo quomodo
sit idoneus ad docendum, ibi nemo; tertio quomodo diversos diversimode
doceat, ibi seniorem.
30

