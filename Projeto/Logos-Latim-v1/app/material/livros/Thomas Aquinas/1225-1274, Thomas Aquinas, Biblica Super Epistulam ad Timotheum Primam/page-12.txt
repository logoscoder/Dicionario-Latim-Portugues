Deinde cum dicit hoc enim bonum, ponitur ratio orationis. Et circa hoc duo
facit, quia primo ponit rationes; secundo probat quoddam propositum, ibi
unus enim Deus.
Item primo assignat rationem ex specie operis; secundo ex parte Dei, ibi et
acceptum.
Ponit ergo rationem ex operis specie, quia quando aliquid est secundum se
bonum, illud debemus facere; sed pro aliis orare est huiusmodi, quia est
actus charitatis.
Et ideo dicit hoc enim bonum est. Ps. LI, 9: quoniam bonum est in conspectu
sanctorum tuorum.
Item ex parte Dei, quia est et acceptum coram Deo. Ps. L, 20: tunc
acceptabis sacrificium, etc.. Et hoc non nisi in charitate fuerit oblatum.
Et dicit salvatore, quia solus Deus salvat. Is. XLIII, 11: non est absque
me salvator.
Et probat quod sit acceptum, ibi qui vult, etc.. II Petr. III, 9: nolens
aliquos perire, sed omnes ad poenitentiam reverti.
Sed contra: omnia quaecumque voluit fecit, ergo omnes salvat. Sed si dicis
quod non, quia homo non vult, videtur inconveniens quod omnipotens
impediatur per voluntatem non omnipotentis.
Respondeo. Velle ponitur quandoque pro voluntate beneplaciti, quandoque pro
voluntate signi. Pro voluntate signi vult salvare omnes, quia omnibus
proposuit salutis praecepta, consilia et remedia.
Pro voluntate beneplaciti, sic exponi potest quatuor modis. Uno modo ut sit
locutio causalis, sicut Deus dicitur aliquid facere, quia facit alios illud
facere, sicut rom. VIII, 26: spiritus postulat, id est, postulare nos
facit. Sic ergo Deus vult, quia scilicet facit suos sanctos velle quod
omnes salvi fiant. Hoc velle enim debet esse in sanctis, quia nesciunt qui
sunt praedestinati, et qui non.
Alio modo ut sit distributio accommoda, id est omnes qui salvabuntur, quia
nullus salvatur nisi per voluntatem eius, sicut in una schola Magister
docet omnes pueros huius civitatis, quia nullus docetur nisi ab eo.
Alio modo ut sit distributio pro generibus singulorum, non pro singulis
generum, id est, nullum genus hominum excipit a salute, quia olim tantum
Iudaeis, sed modo omnibus praebetur.
Et hoc magis facit ad intentionem apostoli.
Alio vero modo, secundum Damascenum, ut intelligatur de voluntate
antecedente, non consequente. In voluntate enim Dei licet non sit prius et
posterius, dicitur tamen voluntas antecedens et consequens. Item secundum
ordinem volitorum, secundum quod voluntas potest dupliciter considerari,
scilicet in universali vel absolute, et secundum aliquas circumstantias et
in particulari. Et prius est absoluta consideratio et in universali, quam
in particulari et comparata. Et ideo voluntas absoluta est quasi
antecedens, et voluntas alicuius rei in particulari est quasi consequens.
Exemplum de mercatore qui vult omnes merces suas salvare absolute, et hoc
voluntate antecedente. Sed si consideret salutem, non vult omnes merces per
comparationem ad alia salvare, scilicet quando cum salute sequitur
submersio navis. Et haec voluntas est consequens. Sic in Deo salus omnium
hominum in se considerata habet rationem ut sit volibilis. Et apostolus hic
ita loquitur, et sic eius voluntas est antecedens. Sed si consideretur
bonum iustitiae, et quod peccata puniantur, sic non vult. Et haec est
voluntas consequens.
Et subdit ad agnitionem veritatis, quia salus non est nisi per agnitionem
veritatis.
Io. VIII, 32: agnoscetis veritatem, et veritas liberabit vos.
Deinde cum dicit unus, etc., probat quod dixerat per rationem, et sunt tres
probationes. Una ex parte Dei, alia ex parte hominis Christi, tertia ex
parte testium Christi.
Dicit ergo quod Deus velit omnes, etc..
Patet, quia unus est Deus omnium, qui salvat.
Rom. III, 29: an Iudaeorum Deus tantum? an non et gentium? imo et gentium,
quoniam quidem unus Deus, etc..
12

