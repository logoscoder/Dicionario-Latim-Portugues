Et praenuntiat defectum fidei futurum; unde dicit in novissimis temporibus,
etc.. Novissimum tempus dicitur ultima aetas, quia nos sumus in quos fines
saeculorum devenerunt.
Tamen in hoc tempore amplius novissimum est, quanto magis propinquum
novissimae diei. Et sicut in primitiva ecclesia, propter propinquitatem ad
Christum et sacramenta recenter instituta, fuit ferventissima fides, sic in
novissimis temporibus, in comparatione ad tempus apostolorum, discedent
quidam a fide, quia carnales erunt, sed magis in fine abundabunt errores.
Gen. XLIX, 1: congregamini, ut annuntiem quae ventura sunt vobis novissimis
diebus, etc..
Causa defectus est duplex: una ex parte diaboli seducentis. II Cor. XI, 3:
timeo ne sicut serpens evam seduxit astutia sua, etc.. Et ideo dicit
attendentes spiritibus erroris, scilicet Daemonibus, quorum est officium in
errorem mittere. Io. VIII, 44: mendax est, et pater eius. III Reg. Cap.
Ult.: egrediar, et ero spiritus mendax, etc.. Et dicit spiritibus, quia
Daemon maior multos habet ministros.
Sed quomodo attendent eis? numquid eos videbunt? non, sed loquentur in eis.
Et ideo addit secundam causam, scilicet falsam doctrinam.
Et secundum Glossam dicit hic falsos doctores, Daemones, nec immerito.
Sicut enim boni homines interdum dicuntur Angeli, sic isti propter
excellentem malitiam Daemones dicuntur. Io. VI, 71: nonne ego duodecim vos
elegi? et unus est ex vobis diabolus.
Ex parte decipientium est duplex causa: una, eorum falsitas; alia,
perversitas conscientiae eorum.
Quantum ad primum dicit Daemoniorum, id est, hominum a Daemone possessorum,
et horum dico loquentium mendacium. Ier. XXIII, 26: usquequo istud est in
corde prophetarum vaticinantium mendacium, et prophetantium seductiones
cordis sui? et nota quod per mendacium simplex absque pallio apparentiae,
non posset aliquis decipere quempiam. Et ita hi neminem possent fallere,
nisi praetenderent aliquod pallium, vel bonae intentionis, vel
simulationis, vel falsae auctoritatis. I Cor. III, 18: nemo vos seducat,
etc.. II Tim. III, 5: habentes quidem speciem pietatis, id est, fictam
pietatem.
Et Daemoniorum, dico, habentium conscientiam cauteriatam. Cauterium est
corruptio in carne per ignem, ex qua egreditur continue putredo. Ita ex
igne perversae voluntatis, irae, odii, concupiscentiae, ulceratur
conscientia, et Daemoniorum egreditur falsa doctrina. Tit. I, 15:
coinquinatae sunt eorum mentes.
Deinde ostendit quae sit ista falsa doctrina, et tangit haeresim
Manichaeorum, qui damnant matrimonium, contra illud Matth. XIX, 6: quos
Deus coniunxit, homo non separet; I Cor. VII, 36: mulier non peccat si
nubat. Item Manichaei prohibent usum ciborum, id est, mandant abstinere a
cibis.
Abstinere autem a cibis potest quis licite intentione domandi carnem, sicut
timotheus abstinebat a vino, vel propter scandalum, sicut dicit apostolus I
Cor. VIII, 13: si esca scandalizat fratrem meum, non manducabo carnes in
aeternum. Item illicite: uno modo propter legis praeceptum, quasi legalia
adhuc essent servanda, contra quod loquitur ad Gal. II. Alio modo secundum
haeresim Manichaeorum, non quia prohibitum lege (quam damnant), sed quia
dicunt quod in carnibus, ovis, et vino, et huiusmodi, id est, in aliqua
talium particula, divina natura est commixta, quod non potest de Deo
putari.
Non videtur autem hoc dicere de cibis legalibus, quia dicit in novissimis
diebus, sed de prohibitis a Manichaeis.
Et istos Manichaeos Daemones vocat, quia inter omnes haereses plus dant
diabolo de honore, quia ponunt eum principium ex aequo cum Deo bono,
ponentes eum principium visibilium.
Improbat autem apostolus hanc erroneam doctrinam dupliciter, scilicet ex
intentione Dei creantis cibos; secundo ex conditione creaturae, ibi omnis
creatura.

26

