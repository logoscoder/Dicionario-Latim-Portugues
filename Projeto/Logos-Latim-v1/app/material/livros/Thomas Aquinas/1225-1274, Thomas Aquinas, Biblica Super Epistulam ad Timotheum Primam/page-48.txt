Sed qualiter ergo Deus habitat lucem inaccessibilem? et in Ps. Xcvi, 2:
nubes et caligo in circuitu eius; Ex. IX: Moyses accessit ad caliginem, in
qua erat Deus.
Respondet Dionysius: omnis caligo est inaccessibile lumen. Est ergo idem
quod hic lumen, et ibi caligo; sed caligo est inquantum non videtur, lumen
vero inquantum videtur.
Sed aliquid est invisibile dupliciter. Uno modo propter se, sicut opacum;
alio modo propter excedentiam eius, sicut sol ab oculo noctuae. Sic quaedam
sunt nobis non conspicua propter defectum sui esse, et quaedam propter
excedentiam eius; et sic Deus nobis quodammodo inaccessibilis est.
Quem nullus hominum vidit. Si intelligatur de comprehensione, sic absolute
verum est, etiam de Angelis, quia solus Deus comprehendit se. Si autem de
visione qua attingitur, sic intelligitur tripliciter. Uno modo, nemo vidit
oculo corporali. Alio modo secundum essentiam oculo mentis vivens in carne,
nisi Christus. Ex. XXXIII, 20: non videbit me homo et vivet. Tertio modo
nemo vidit quid est Deus per seipsum. Matth. XI, 27: nemo novit patrem,
etc.. Matth. XVI, 17: caro et sanguis non revelavit tibi.
Deinde prorumpit in laudem Dei, dicens cui honor. Et ponit duo. Primum
pertinet ad reverentiae exhibitionem, dicens honor, qui est exhibitio
reverentiae. Mal. I, 6: si ego pater, ubi est honor meus, etc.. Secundum ad
gubernationem, cum dicit imperium sempiternum.
|#4
Lectio 4
Supra egit de instructione personarum infimi status, hic redit ad materiam
suam, et instruit eum ad instruendum divites. Et primo facit hoc; secundo
agit de instructione timothei, ibi o timothee.
Et semper quando instruit eum ad instructionem aliorum, monet ut non
negligat se.
Et circa primum primo excludit vitia, quae solent in divitibus abundare;
secundo inducit ad bona, ibi bene agere.
Item circa primum primo proponit vitia, quae solent esse in divitibus;
secundo excludit haec, reddendo rationem huius, ibi in incerto.
Dicit ergo divitibus. Divitiae abundantiam important. Est autem abundantia
spiritualium, et hae sunt verae divitiae. Is. XXXIII, 6: divitiae salutis
sapientia et scientia, timor Domini ipse est thesaurus eius.
Quaedam corporales, et hae non sunt verae divitiae, quia non sufficiunt. Et
ideo addit cum quadam diminutione huius saeculi. Bar. III, 18: qui argentum
thesaurizant, et aurum in quo confidunt homines.
His ergo praecipe. Quando de servis egit, non posuit praeceptum, quia hoc
est virtus, quod homo utatur auctoritate ad maiores, non ad minores. Et
ideo dicit: non dimittas propter divitias et propter altum statum eorum,
quin praecipias.
Et quid debet praecipere? non sublime sapere, id est, non sentire aliquid
excelsum de se.
Numquid hoc est malum? respondeo. Potest reddi malum ex duobus. Primo si
sublime sapit de se, propter ea quae non habent excellentiam veram. Et hoc
est, si in rebus temporalibus; unde qui propter exteriorem excellentiam
sublime sapit de se, inordinate sapit, et haec est superbia. Et tamen
carnales non aliam sublimitatem curant nisi istam, et haec acquiri potest
per divitias.
Eccle. X, 19: pecuniae obediunt omnia. Unde quia divites huius mundi haec
habent, inaniter extolluntur.
Item alio modo, quia sunt quaedam, quae habent sublimitatem, sicut dona
spiritualia.
Eccli. XXV, 13: quam magnus est, qui invenit sapientiam et scientiam, etc..
In his enim aliquis potest inordinate sapere sublimitatem, non ex natura
donorum, sed, vel attribuendo sibi quod non habet, vel non cognoscendo a
Deo ea quae habet.
Unde in primo est inordinatio propter defectum rerum; in secundo, propter
inordinationem affectus.
Secundum vitium in divitibus est spes mundanorum. Unde dicit neque sperare.
48

