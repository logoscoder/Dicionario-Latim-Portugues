essent tales, sed irreprehensibilis, id est, non subiectus alicui peccato,
unde ab aliis reprehendi posset, quia indecens est si reprehensibilis sit
reprehensor. Matth. VII, 5: eiice primum trabem, etc..
Deinde cum dicit unius uxoris, etc., instruit eum in speciali, et primo
quantum ad se, secundo quantum ad multitudinem, ibi filios habentem.
Iterum prima in duas, quia primo ostendit quibus virtutibus ornetur;
secundo a quo mens debet esse immunis, ibi non vinolentum.
Omnis autem moralis virtus est primo circa passiones; et sunt duo quae
faciunt sanctitatem, scilicet castitas et sobrietas, quia per delectationem
vel delectabilia carnis, maxime inquietatur anima. Et ideo primo ponit quod
pertinet ad castitatem, dicens unius uxoris virum. Simile Tit. I, 6.
In hoc autem discordia videtur esse inter Augustinum et Hieronymum.
Hieronymus enim dicit quod hoc intelligitur post baptismum, quia si ante
baptismum duas habuit uxores, vel unam primo, et aliam postea, non
impeditur ab ordinatione, quia per baptismum omnia delentur. Augustinus et
Ambrosius contrarium dicunt, quia sive ante, sive post, si duas habuit, non
ordinatur.
Et numquid baptismus omnia delet? respondeo, sic quo ad peccata, non autem
quo ad irregularitatem, quae interdum etiam sine peccato incurritur ex sola
ecclesiastica institutione; sed matrimonium non est peccatum etiam in
Paganis.
Sed quae est causa huius institutionis? numquid non magis impeditur qui
multas concubinas habet? respondeo. Dicendum quod hoc fit non propter
incontinentiam tantum, sed propter repraesentationem sacramenti, quia
sponsus ecclesiae est Christus, et una est ecclesia.
Cant. V: una est columba mea.
Secundo agit de sobrietate, dicens sobrium. Tit. II, 12: sobrie et pie et
iuste vivamus in hoc saeculo, etc.. Hic enim docet episcopum qui dicitur
superintendens, ut vigilet. Lc. I, 8: pastores autem erant, etc.. Et
ebrietas obstat vigiliis. I Petr. Cap. Ult.: sobrii estote, etc..
Tertio ordinat rationem, dicens prudentem, quia haec est regitiva omnium
virtutum, et episcopus eligitur ut alios regat.
Matth. X, 16: estote prudentes. Matth. XXIV, 45: quis, putas, est fidelis
servus et prudens, etc..
Consequenter ponit virtutes, quae ordinant actiones exteriores.
Primo quantum ad se, secundo quantum ad alios.
Quantum ad se dicit ornatum, pudicum. Ornatus est quando bene componitur in
actibus et dictis. Ornatus enim importat pulchritudinem quae consistit in
proportione.
Unde tunc est ornatus, quando agit et loquitur ut decet. Eccli. XLIV, 6:
homines divites in virtute, pulchritudinis studium habentes.
Hoc requiritur in episcopo, quia per exteriora iudicamus de interioribus.
Eccli. XIX, 27: amictus corporis, et risus dentium, et ingressus hominis,
enuntiant de illo. Quia praelatus ponitur in aspectu hominum, oportet quod
sit ornatus. Unde dicitur de Ambrosio, quod quosdam ordinare nolebat, quia
dissolute incedebant. Item quandoque contingit quod occurrunt alicui aliqua
turpia in aliis vel agentibus vel dicentibus, et ad haec debet habere
pudicitiam, ut verecundetur si videat vel audiat. Augustinus: impudicus
oculus impudici cordis est nuntius. Eccli. VII, 21: gratia enim verecundiae
illius super aurum.
Deinde cum dicit hospitalem, etc., agit de episcopo in comparatione ad
alios. Imponitur autem episcopo ut pascat oves. Io. Cap. Ult. Et I Petr.
Cap. Ult..
Et duplex est eleemosyna, scilicet corporalis et spiritualis. Ergo debet in
utraque pascere.
Quantum ad primum dicit hospitalem, scilicet peregrinorum et hospitum. Rom.
XII, 3: hospitalitatem sectantes. Hebr. Cap. Ult.: hospitalitatem nolite
oblivisci, etc..
Iob XXXI, 32: Ostium meum viatori patuit, etc.. Quantum ad secundum dicit
doctorem.
Eph. IV, 11: alios pastores et doctores, etc..
19

