Quantum ad primum dicit sed iniustis, qui scilicet agunt contra ius
naturale. Is. XXIV, 5: transgressi sunt leges, mutaverunt ius,
dissipaverunt foedus sempiternum, etc.. Quantum ad secundum dicit non
subditis, scilicet praecepto humano. Rom. I, 30: parentibus non obedientes.
Et haec duo respiciunt rationem peccati.
Ponit autem alia, quae sumuntur per comparationem ad illud, et hoc est vel
contra Deum, vel contra proximum, vel in seipsum.
In Deum dicitur impietas, quia pietas importat cultum Dei; ideo dicit
impiis. In proximum, sic dicit peccatoribus. Ps. I, 5: non resurgent impii
in iudicio, etc.. Gal. II, 15: nos enim natura Iudaei, et non ex gentibus
peccatores.
Sed secundum Augustinum, de doctr.
Christ. Peccata distinguuntur in duo, scilicet in spiritualia, quae
dicuntur facinora, et in carnalia, et haec dicuntur flagitia; et ideo dicit
sceleratis, quantum ad spiritualia. Prov. XVII, 9: qui abscondit scelera,
etc.. Quantum ad carnalia dicit contaminatis. Mal. II, 11: contaminavit
Iudas sanctificationem Domini, etc..
Deinde connumerat peccata in speciali.
Et primo nominat quaedam in speciali; secundo colligit alia in generali,
ibi et si quid aliud, etc..
Primo ponit peccata operis; secundo peccata oris, ibi mendacibus, etc..
Circa primum primo ponit quantum ad facinora; secundo quantum ad flagitia.
Facinora dicuntur quae sunt in nocumentum proximi. Et quanto est proximus
coniunctior, tanto est eorum peccatum gravius, quia plus eis tenemur. Et
ideo primo dicit de patre, secundo de matre. Ex. XX, 12: honora patrem tuum
et matrem tuam, etc., et postea XXI, 15: qui percusserit patrem suum aut
matrem, morte moriatur; deinde prosequitur de aliis proximorum homicidiis,
dicens; Ex. XXI, 14: si quis per industriam occiderit proximum suum, etc..
Deinde ponit flagitia, et primo quae secundum naturam sunt, cum dicit
fornicariis.
Hebr. Cap. Ult.: fornicatores et adulteros iudicabit Deus. Secundo contra
naturam, dicens masculorum concubitoribus.
I Cor. VI, 10: neque masculorum concubitores regnum Dei possidebunt.
Deinde ponit nocumenta oris, et primo quantum ad simplex mendacium, dicens
mendacibus. Eph. IV, 25: deponentes mendacium, loquimini veritatem, etc..
Secundo quantum ad iuramentum, dicens periuris.
Et tunc colligit alia in generali, dicens et si quid aliud sanae doctrinae,
etc..
Iob VI, 30: non invenietis in lingua mea iniquitatem, nec in faucibus meis
stultitia personabit, etc.. Tit. II, 1: loquere quae decent sanam
doctrinam.
Deinde cum dicit quae est secundum evangelium, ostendit quod evangelium
communicat sanam doctrinam, quod tripliciter describit. Et primo a fine,
cum dicit gloriae, scilicet quam annuntiat, Ps. Xcv, 3: annuntiate inter
gentes gloriam eius. Secundo ab auctore gloriae, cum dicit beati Dei. Infra
ult.: quem suis temporibus ostendet beatus, et solus potens rex regum,
etc.. Tertio a ministro, cum dicit quod creditum est mihi. Gal. II, 7: cum
vidissent quod creditum est mihi evangelium praeputii, etc..
Deinde cum dicit gratias ago, probat per experimentum in seipso, quid
fuerit ipse tempore legis et quid consecutus sit tempore gratiae. Et primo
ostendit, quid circa se utroque tempore sit actum; secundo inducit
timotheum ad imitandum se, ibi hoc praeceptum.
Circa primum duo facit, quia primo ostendit quid sibi datum fuit in lege,
et quid sibi sit datum in evangelio; secundo rationem assignat, ibi fidelis
sermo.
Item prima pars dividitur in tres particulas, quia primo ponit dignitatem,
quam consecutus est in evangelio; secundo peccata quibus subiacuit in statu
legis, ibi qui prius fui; tertio quomodo liberatus fuit, ibi sed
misericordiam, etc..
Sed ad hoc quod aliquis sit minister evangelii, tria requiruntur. Primo
quod sibi committatur. Rom. X, 15: quomodo praedicabunt, nisi mittantur,
6

