Lc. X, 40: martha autem satagebat circa frequens ministerium. Sic Christus,
Io. XIII, 14: si ergo ego lavi pedes vestros, Dominus et Magister, et vos
debetis alter alterius lavare pedes. Glossa Augustini super ioannem:
faciunt hoc sibi invicem fratres etiam in ipso opere visibili, et quod manu
non faciunt, corde non faciunt. Multo autem melius est, ut etiam manibus
fiat, nec dedignetur id quod fecit Christus facere christianus.
Qui enim ad pedes fratris inclinatur, ei in corde humilitas excitatur, vel
si iam inerat, confirmatur humilitatis effectus.
Tertio fortitudinem et constantiam, ut scilicet tribulatis assistat; unde
dicit si tribulationem patientibus subministravit. Hebr. X, 34: vinctis
compassi estis.
Deinde cum dicit si omne opus, concludit in quibus debet esse bona, dicens
si omne opus bonum subsecuta est, id est, prosecuta est. Gal. VI, 10: dum
tempus habemus, operemur bonum ad omnes.
Deinde cum dicit adolescentiores, etc., ostendit quae sint vitandae. Et
primo hoc ostendit; secundo assignat rationem, ibi cum enim luxuriatae.
Dicit ergo: eligantur viduae talis aetatis, sed devita adolescentiores
viduas, id est, passim non recipias ad sustentationem in ecclesia,
praecipue infames et dissolutas. Vel devita eas, quantum ad consortium et
familiaritatem.
Eccli. XLII, 14: melior est iniquitas viri, id est, securior ad
commorandum, quam mulier bene faciens; unde ibi subditur: et mulier
confundens in opprobrium. Prima expositio est litteralis.
Deinde cum dicit cum enim luxuriatae fuerint, etc., assignatur duplex ratio
ex duplici periculo, quod imminet.
Circa primum duo facit, quia primo proponit primum, secundo respondet
quaestioni, ibi habentes damnationem.
Si enim adolescentes assumantur ad sustentationem ecclesiae, sunt duo
consequentia, scilicet quod habeant sufficientiam, et quod non cogantur
manibus operari. Ex utroque autem imminet periculum.
Ex primo, periculum castitatis, unde dicit cum enim luxuriatae fuerint.
Luxuria quandoque sumitur pro superfluitate actus venerei, et sic est unum
de septem vitiis capitalibus; quandoque vero sumitur pro omni superfluitate
rerum corporalium, et sic sumitur hic; quasi dicat: cum habuerint
superabundantiam in Christo, id est, per suffragium Christi, tunc nubere
volunt.
Ex. XXXII, 6: sedit populus manducare et bibere, et surrexerunt ludere.
Valerius dicit, quod a cerere, id est, cibo et libero patre, propinquus est
locus ad venerem.
Os. IV, 10: comedent, et non saturabuntur, fornicati sunt, et non
cessaverunt, etc..
Deinde cum dicit habentes, etc., respondet tacitae quaestioni.
Posset enim aliquis dicere: quid enim mali est si nubant? tu enim dicis I
Cor. VII, 28: mulier non peccat si nubat. Ideo dicit: in hoc habent
damnationem, quia primam fidem, etc., scilicet castitatis, quam voverunt.
Alias enim non fuissent assumptae ad alimoniam. Unde dicit Augustinus hic,
quod ex solo proposito quis incurrit damnationem.
Verum est si sit ad determinatum et cum consensu. Eccli. V, 3: si quid
vovisti Deo, ne moreris reddere. Lc. IX, 6: nemo mittens manum in aratrum
et aspiciens retro, aptus est regno Dei.
Ex secundo, scilicet quod non laborant, tria mala incurrunt. Primum malum
est otiositas. Eccli. XXXIII, 29: multam malitiam docuit otiositas. Ez.
XVI, 49: haec fuit iniquitas sodomae sororis tuae, superbia, saturitas
panis, et abundantia, et otium. Prov. XII, 11: qui sectatur otium
stultissimus est.
Ex otiositate sequuntur haec mala. Cor mulieris non est firmum sicut viri,
et propter hoc ad diversa movetur. Si ergo non adstringatur ad operandum,
oportet ferri ad diversa.
Et ideo est periculum, quod mulieres sint otiosae, unde antiqui occupabant
eas.

36

