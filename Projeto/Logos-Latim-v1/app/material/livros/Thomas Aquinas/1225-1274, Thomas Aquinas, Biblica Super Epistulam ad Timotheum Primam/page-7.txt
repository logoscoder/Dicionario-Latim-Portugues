etc.. Secundo idoneitas, id est, ut sit fidelis. I Cor. IV, 2: hic iam
quaeritur inter dispensatores, ut fidelis quis inveniatur. Item ut sit
fortis ad prosequendum.
Et haec tria ponit ordine retrogrado, et primo tertium, dicens qui me
confortavit, etc., scilicet ad prosequendum officium iniunctum.
Ez. III, 14: manus Domini erat mecum confortans me. Secundum ponit ibi quia
fidelem me, etc.. Matth. XXIV, 45: fidelis servus et prudens, quem
constituit Dominus super familiam suam. Et hoc quia quaerebat solum quae
Dei erant. Primum vero ostendit, cum dicit in ministerio, id est,
committens mihi ministerium hoc. Act. XIII, 2: segregate mihi barnabam et
Saulum in opus ad quod assumpsi eos. II Cor. XI, 23: ministri Christi sunt?
et ego.
Sed qualis erat in statu legis? peccator.
Et primo in Deum, cum dicit qui prius fui blasphemus, scilicet nominis
Christi.
Lev. XXIV, 14: educ blasphemum extra castra, et ponant omnes qui audierunt
manus suas super caput eius, et lapidet eum populus universus. Unde sibi
illud competebat.
Item in proximum, cum dicit et persecutor.
I Cor. XV, 9: non sum dignus vocari apostolus, quoniam persecutus sum
ecclesiam Dei. Item et contumeliosus, verbis et factis.
Ier. XX, 10: audivi contumelias multorum, etc..
Deinde cum dicit sed misericordiam Dei, ostendit quomodo fuit liberatus per
Christum. Et circa hoc duo facit, quia primo ponit misericordiam
liberantem; secundo ostendit quod superabundanter in bonis repletur, ibi
superabundavit autem.
Quantum ad primum dicit sed misericordiam Dei consecutus sum. Thren. III,
22: misericordiae Domini quod non sumus consumpti. Rom. IX, 18: cuius vult
miseretur, et quem vult indurat. Sed ex parte mea aliqua est excusatio
peccati, quia ignorans feci. Minus dicit, plus significat, quia aliud est
ignoranter agere, aliud per ignorantiam; quia ignoranter facit aliquid qui
nescit quod facit, tamen si sciret, etiam faceret illud, sicut credens se
interficere feram, occidit inimicum suum, quem tamen occidisset etiam
libentius, si novisset eum.
Sed per ignorantiam facit, qui facit aliquid quod non faceret, si nosset,
sicut occidens patrem, quem si sciret, non occideret eum, quem tamen
occidit, quia eum credit inimicum.
Sed Paulus fecit per ignorantiam, quia si scivisset quod Christus esset
filius Dei, hoc non fecisset. Sed Iudaei per ignorantiam non occiderunt
Christum, sed ignoranter, quia si scivissent ipsum esse Christum, libentius
occidissent eum. Lc. XII, 47: servus qui cognovit voluntatem Domini sui, et
non se praeparavit, nec fecit secundum voluntatem eius, vapulabit multis,
etc..
Quantum vero ad secundum dicit superabundavit, etc.. Rom. V, 20: ubi
abundavit delictum, superabundavit et gratia.
Cum fide et dilectione. Nam fecit ibi effectum fidei per dilectionem
operantem, quae est in Christo Iesu. Gal. III, 14: in Christo Iesu, ut
pollicitationem spiritus accipiamus per fidem.
|#4
Lectio 4
Supra ostendit conditionem suam, et quantum ad peccata sub lege, et quantum
ad bona tempore gratiae, hic ostendit rationem horum beneficiorum, quae
sumitur ex divina miseratione. Et primo proponit divinam miserationem in
communi; secundo aptat ad se, ibi quorum primus; tertio ponit gratiarum
actionem, ibi regi autem saeculorum.
Circa primum duo facit, quia primo commendat veritatem proponendam; secundo
proponit divinam miserationem, ibi quia Christus Iesus.
Quantum ad primum dicit fidelis sermo, etc.. Duo autem sunt in sermone
commendanda, scilicet quod sit verus et quod sit acceptabilis. Aliquando
enim sermo verus est durus, et odia concitans. Gal. IV, 16: inimicus factus
sum vobis, verum dicens vobis. Sed hic sermo primo quidem habet veritatem;
7

