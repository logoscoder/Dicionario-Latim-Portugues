unde dicit fidelis sermo. Apoc. Cap. Ult.: haec verba fidelissima et vera
sunt. Item acceptabilis est, quia de salute nostra; ideo dicit et omni
acceptione dignus. Iac. I, 13: et respondit Dominus Angelo qui loquebatur,
etc..
Alia littera habet: humanus sermo, quia de susceptione hominum. Tit. III,
4: apparuit benignitas et humanitas salvatoris nostri, etc..
Et hic sermo est talis, quia Christus venit, etc.. Quod in mundum venit,
exprimit duplicem naturam, scilicet divinitatis, in qua erat antequam in
mundo appareret.
Io. XVI, 28: exivi a patre, et veni in mundum, etc.. Et humanitatis, in qua
apparuit.
Et quia Deus est, caelum et terram implet, Ier. XXIII, 24, ideo non
competit ei secundum divinam naturam in aliquo loco esse, sed competit ei
secundum humanam naturam.
Io. I, 10: in mundo erat, et mundus etc.. In propria venit, etc..
Sed ad quid venit? peccatores salvos facere, id est, propter salutem
populorum. Io. III, 17: non enim misit Deus filium in mundum, ut iudicet
mundum, sed ut mundus salvetur per ipsum. Io. XII, 47: non enim veni ut
iudicem mundum.
Sed si nullus fuisset peccator, numquid incarnatus non fuisset? videtur
quod non, quia venit peccatores salvos facere. Non ergo fuisset necessaria
incarnatio.
Item Glossa: tolle morbum, et medicinae non opus erit.
Respondeo. Dicendum est quod ex verbis sanctorum satis hoc patet. Sed haec
quaestio non est magnae auctoritatis, quia Deus ordinavit fienda secundum
quod res fiendae erant.
Et nescimus quid ordinasset, si non praescivisset peccatum; nihilominus
tamen auctoritates videntur expresse sonare quod non fuisset incarnatus, si
non peccasset homo, in quam partem ego magis declino.
Deinde cum dicit quorum primus, adaptat hoc ad se.
Primo confitens se peccatorem; secundo dicit se salvatum, ibi sed
misericordiam.
Dicit ergo quorum primus ego sum. Hic dicit haereticus, quod anima Adae
fuit in Paulo, et transivit de corpore in corpus.
Quasi dicat: ego primus peccator, quia anima Adae est anima mea; sed hoc
est contra apostolum, Rom. IX, 11: cum nondum nati essent, etc.. Ergo anima
non est ante corpus. Primus ergo, non tempore sed peccatorum magnitudine.
Et hoc dicit ex humilitate.
Prov. XVIII, 17: iustus prior est accusator sui. Prov. XXX, 2: stultissimus
sum virorum, etc..
Sed numquid fuit apostolus maximus peccator? et videtur quod Iudas fuit
maior.
Sed quidam dicunt quod peccatum Pauli generalius fuit, quia contra totam
ecclesiam.
Sed hoc nihil est, quia Paulus in incredulitate, et multi Iudaei
persequebantur ex malitia.
Dicendum est ergo quod est primus, non quod inter peccatores maximus qui
tunc erant, sed maximus inter peccatores salvatos; quasi dicat: venit
peccatores salvos facere, quorum, scilicet peccatorum salvatorum, ego sum
primus; quod est de illis intelligendum qui praecesserant apostolum, quia
prius etiam multi alii sunt ecclesiam persecuti.
Et hoc dicit ut ostenderet quod omnia quae Deus facit, facit ad ostensionem
bonitatis suae. Prov. XVI, 4: universa propter semetipsum operatus est
Dominus. Eccli.: gloria Domini plenum est opus eius. Item propter
utilitatem; et ideo dicit ideo salvavit me. Primo propter gloriam suam.
Unde exponitur primum tempore, vel primum, id est, potissime.
Omnem patientiam, id est, perfectam, quia provocatus non punivit, sed
potius adversarium exaltavit, et hoc ad utilitatem nostram; unde dicit ad
exemplum, id est, informationem et eruditionem; quasi dicat: ut non
diffidant peccantes ad eum accedere. I petr. Cap. Ult.: forma facti gregis.

8

