Isti duplici digni sunt honore, quorum unus est in ministratione
necessariorum. Tob. I, 16: ex his quibus honoratus fuerat a rege, habuisset
decem talenta argenti, etc.. Prov. III, 9: honora Dominum de tua
substantia.
Item alius in exhibitione reverentiae. Eccli. IV, 7: presbytero humilia
animam tuam. Hebr. XIII, 17: obedite praepositis vestris. Prov. Cap. Ult.
Omnes domestici eius vestiti sunt duplicibus. Is. Lxi, 7: in terra sua
duplicia possidebunt.
Sed maxime praecipue hic honor est illis exhibendus, qui hoc merentur suo
labore, scilicet qui laborant in verbo praedicationis. Phil. II, 15: inter
quos lucetis sicut luminaria in mundo, verbum vitae continentes. Col. III,
16: verbum Christi habitet in vobis abundanter, in omni sapientia docentes.
Item in doctrina, id est, in eruditione.
Ier. III, 15: dabo vobis pastores iuxta cor meum, et pascent vos scientia
et doctrina.
Et Eph. IV, 11 iungit pastores et doctores, quia hoc est officium episcopi.
Deinde cum dicit dicit enim, probat per duplicem auctoritatem, et unam
introducit secundum sensum mysticum, aliam secundum litteralem, ibi dignus
est.
Dicit ergo dicit enim Scriptura, scilicet Deut. XXV, 4: non alligabis os
bovi trituranti. I Cor. IX, 8 probat apostolus hoc esse intelligendum de
doctoribus, quia Deo non est cura de bobus, non quin subsint divinae
providentiae, sed quia Deo non est cura qualiter homines tractent boves,
qui possunt eis uti ut volunt. Unde illa lex non est de bobus, sed per
similitudinem dicitur.
Quasi dicat: homini laboranti in officio praedicationis et regiminis non
prohibeas quin vivat de illo officio. Per boves enim intelliguntur
docentes. Prov. XIV, 4: ubi plurimae segetes, ibi manifesta est fortitudo
bovis. Per messes, fideles. Matth. IX, 37: messis quidem multa, etc.. Ergo
non sunt prohibendi praedicatores et doctores quin sumptus habeant.
Alia auctoritas est dignus est operarius cibo suo, Matth. VII. Vel potius
in veteri testamento est, licet non sic scripta sit. Nec consuevit
apostolus de evangelio adducere auctoritatem, nisi cum expressione
dicentis; sed sumitur haec de Lev. IX: non morabitur apud te merces
mercenarii tui usque mane.
Sed numquid isti sumptus sunt merces? dicit Augustinus in Glossa quod sic:
non tamen venale est evangelium, ut pro istis praedicetur. Merces enim
quandoque dicitur, quod homini redditur pro praemio finali, et sic absit
quod praedicatorum merces sint huiusmodi sumptus; quandoque dicitur merces
solum, quo quis fit dignus laborando, et hoc modo large hic dicitur merces.
Et ideo dicit Augustinus: accipiant ergo, etc..
Deinde cum dicit adversus presbyterum, agit de correctione presbyteri,
dicens quod presbyteri qui bene praesunt, duplici honore sunt honorandi,
sed mali sunt corrigendi.
Circa quod tria facit.
Primo dicit, quod faciliter eorum accusatio non admittatur; secundo quod
culpabiles sunt publice corrigendi, ibi peccantes; tertio quod non
damnentur temere, ibi sine praeiudicio.
Dicit ergo: tu maior presbyter, noli adversus presbyterum accusationem,
etc..
Duo sufficiunt si boni sunt. Cuius dicti ratio est in Glossa, quia non est
facile accusanda tam alti ordinis persona, quae sit vice Christi.
Sed hoc non videtur sufficere quia aliorum accusatio non nisi sub duobus
vel tribus testibus admittitur. Deut. XVII, 6: in ore duorum aut trium
testium peribit, qui occidetur.
Unde notandum quod aliud est accipere accusationem, et aliud condemnare
accusatum; secundum non debet iudex, nisi cum testibus convictus fuerit
damnandus, et hoc in hominibus vulgi; sed in sacerdotem non debet
accusationem recipere, nisi sit evidens.

38

