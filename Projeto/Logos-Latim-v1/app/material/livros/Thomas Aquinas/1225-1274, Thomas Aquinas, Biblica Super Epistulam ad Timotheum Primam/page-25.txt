Deinde cum dicit apparuit, ostendit eius manifestationem, et primo factam
Angelis, secundo hominibus, ibi praedicatum.
Dicit ergo sacramentum illud quod apparuit Angelis, et excedit etiam
cognitionem Angelorum. Illud autem dicitur apparere quod in potestate sua
habet videri et non videri, et non subest potestati videntis. Unde non
dicitur: lapis apparet mihi, sed video lapidem.
Si ergo Angelus in sua natura vel potestate haberet quod videret verbum,
non diceretur verbum apparere sibi, sed quod ipse videret cum vellet. Et
ideo dicit apostolus quod apparuit Angelis, quia non in sua natura viderunt
ipsum. Et verum est quod a principio apparuit Angelis, quando ex
conversione ad se aedificavit ipsos; sed quando est incarnatum, multa
mysteria innotuerunt Angelis, quae non cognoverant antea. Et ideo dicit
beda, quod in nativitate apparuit Angelis claritas, quae non antea in
veritate visa est hominibus.
Et hoc dupliciter: primo quantum ad ministerium apostolorum; secundo
quantum ad cognitionem populorum quibus manifestatur.
Olim siquidem solis Iudaeis manifestabatur, sed nunc in gentibus. Et ideo
dicit praedicatum est gentibus. Matth. Cap. Ult.: euntes ergo docete omnes
gentes, etc.. Ps. Xcv, 3: annuntiate inter gentes gloriam eius.
Et hoc efficaciter, quia creditum est in mundo. Et hoc Dominus orabat Io.
XVII, 18.
Et hoc maxime mirum est quod per simplices pauperes et impotentes, totus
mundus est conversus. I Cor. I, 26: non multi sapientes, etc.; et hoc ut
non glorietur omnis caro, etc..
Secundo manifestat quod sola veritas Dei hoc facit, quia assumptum est in
gloria, Christus scilicet, quia manifestatus assumptus est in caelis.
Matth. Cap. Ult.: Dominus quidem Iesus postquam locutus est eis, assumptus
est in caelum. Phil. II, 11: et omnis lingua confiteatur, quia Dominus
noster Iesus Christus in gloria est Dei patris.
|+4

Capitulus 4

|#1
Lectio 1
Superius instruxit timotheum de pertinentibus ad ordinationem ecclesiae in
spiritualibus; secundo quantum ad documentum fidei, cultum Dei, et
dispositionem ministeriorum, hic instruit eum de ordinatione ecclesiae
quantum ad exteriora. Et primo quantum ad cibos; secundo quantum ad status
hominum et divitias, ibi quicumque sub iugo.
Item primo agit de usu ciborum, secundo de dispensatione ciborum, cap. V,
ibi viduas honora.
Item, primo excludit superstitiosam abstinentiam; secundo praefert pietatem
abstinentiae licitae, ibi exerce te.
Item, primo praenuntiat falsam doctrinam de illicita abstinentia; secundo
instruit eum haec proponere fratribus, ibi haec proponens.
Item primo, errorem manifestat; secundo excludit ipsum, ibi quos Deus.
Item, primo praenuntiat errorem futurum ex parte deceptorum; secundo ex
parte decipientium, ibi in hypocrisi.
Item ponit actorem denuntiationis; secundo fidei defectum, ibi quia in
novissimis; tertio causam defectus, ibi attendentes.
Dicit ergo: magnum est pietatis sacramentum quod iustificatum est in
spiritu, sed supra hoc sacramentum spiritus sanctus aliquid praenuntiat
futurum. Ad eum enim pertinet revelare mysteria. II Cor. XV, 2 et Io. XVI,
13: quae ventura sunt, annuntiabit vobis. Spiritus ergo praenuntiat prius
secreta in corde patris futura. Sed olim loquebatur in similitudinibus.
Num. XII, 6: si quis fuerit inter vos propheta Domini, in visione apparebo
ei, vel per somnium loquar ad illum. Os. XII, 10: ego visionem
multiplicavi, et in manu prophetarum assimilatus sum. Sed in novo
testamento spiritus sanctus manifeste dicit. Io. XVI, 25: et palam de patre
meo annuntiabo vobis.

25

