Item efficiuntur instabiles quantum ad locum, quia discunt circumire domos.
Prov. VII, 12: nunc foris, nunc in plateis, nunc iuxta angulos insidians.
Ier. XIV, 10: dilexit movere pedes suos, et non quievit, et Domino non
placuit.
Quantum ad verba dicit verbosae. Ex quo enim non occupantur, multum vacant
nugis.
Prov. VII, 10: garrula, vaga, quietis impatiens.
Quantum ad cor curiosae, quia ex quo non occupantur in suis, intromittunt
se de alienis, et ideo loquuntur quae non oportet, quia omnium facta
diiudicant. Eccli. IX, 11: colloquium eius quasi ignis exardescit.
Deinde cum dicit volo ergo, etc., ostendit cui operi sint applicandae,
scilicet ut nubant. Et proponit primo documentum, secundo assignat
rationem, ibi iam enim.
Dicit ergo volo iuniores, scilicet viduas, nubere. Contra I Cor. VII, 8:
bonum est eis si sic permaneant; ergo debet melius dicere: volo continere.
Respondeo. Hieronymus dicit, quod illud I Cor. VII, 7, volebat ex
principali intentione, sed unusquisque habet proprium donum a Deo. Et ideo
subdit: melius est nubere quam uri. Et ideo in quo casu loquitur, videndum
est, quia in hoc, ne primam fidem faciant irritam, et ideo quod hic dicit
volo, intelligitur non ex principali intentione.
Filios procreare, et non eos occulte occidere per abortum. Supra II, 15:
salvabitur autem per filiorum generationem, si permanserit in fide.
Matresfamilias esse, ut scilicet sint occupatae, nec verbosae discurrant
per domos. Et etiam hoc volo, ut nullam occasionem dent adversario, id est,
vel diabolo, vel gentili, maledicti gratia, id est, ut possit maledicere
ecclesiis Dei. In quo sic concludit vitam viduarum, ut sic vivant, quod in
nullo alios provocent ad lasciviam.
I Petr. II, 15: si est voluntas Dei, ut bene facientes, obmutescere
faciatis imprudentium hominum ignorantiam.
Et est eius haec ratio, quia quaedam voventes castitatem, conversae sunt
retro, votum irritantes. Et tales vadunt post Satanam, per imitationem,
quia apostatavit de societate Angelorum.
Deinde cum dicit si quis, ostendit quae viduae sunt nutriendae a privatis
personis; et primo ponit documentum, secundo rationem, ibi ut non gravetur.
Dicit ergo, quod quae est vidua vere, speret in Deo, sed iam quod si qua
habet fratres, vel parentes, sustentetur ab illis. Et ideo dicit si quis
fidelis, etc., quia hoc est opus pietatis.
Et hoc ut ecclesia non gravetur, etc.. Et hoc necessarium est, quia tunc
ecclesia non habuit possessiones, sed modo habet possessiones deputatas ad
hoc. I Thess. II, 9: nocte et die operantes, ne quem vestrum gravaremus.
|#3
Lectio 3
Superius egit de viduis honorandis, quae stipendiis ecclesiae
sustentabantur, hic agit de honoratione presbyterorum; et primo instituit
timotheum qualiter se habeat ad eos; secundo ostendit quomodo quaedam dicta
sunt intelligenda, ibi quorumdam hominum.
Item primo ostendit, quod presbyteri sunt honorandi; secundo confirmat per
auctoritatem, ibi dicit enim Scriptura.
Circa primum duo facit, quia primo ostendit quod sunt honorandi; secundo
ostendit qua ratione debetur eis honor, ibi maxime qui.
Dicit ergo qui bene praesunt presbyteri. Presbyter idem est quod senior, et
sicut senes aetate consueverunt habere prudentiam iob XII, 12: in multo
tempore prudentia ita qui sumitur ad regimen ecclesiae, debet prudens esse,
Lc. XII, 42: fidelis servus et prudens, etc.. Et ideo praelati ecclesiae,
scilicet episcopi et sacerdotes, vocantur presbyteri. Et ideo dicit qui
praesunt, etc.. Nec hoc tantum, sed oportet quod bene praesint, scilicet ad
Dei honorem, et non ad propriam commoditatem. Ez. XXXIV, 2: vae pastoribus
Israel, qui pascebant semetipsos. Item prudens sit, ut unicuique det
tempore suo. I Cor. IV, 2: hic iam quaeritur inter dispensatores, ut
fidelis quis inveniatur.

37

