Deinde cum dicit peccantes, etc., ostendit quomodo puniatur si sibi
probetur; et primo ostendit, quod publice corrigat eum; secundo adiurat
eum, quod observet ista, ibi testor coram.
Dicit ergo peccantes, tam presbyteros, quam quoscumque, coram omnibus
argue. Et quare? ut caeteri timorem habeant.
Proceditur tamen aliter in correctione fraterna, aliter in iudiciaria, quia
iudex gerit personam publicam, et ideo debet intendere bonum commune, quod
laeditur per peccatum publicum, quia multi scandalizantur. Et ideo iudex
ecclesiasticus sic debet publice punire, ut alii aedificentur. Eccle. VIII,
11: quia non cito profertur contra malos sententia, absque ullo timore
filii hominum perpetrant mala. Prov. XIX, 25: pestilente flagellato,
stultus sapientior erit.
Nota quod dicit coram omnibus.
Sed contra Matth. XVIII, 15: si peccaverit in te frater tuus, corripe eum
inter te et ipsum solum, etc..
Respondet Augustinus in Glossa: distingue tempora et peccatum, quia aliud
est occultum aliud publicum. Sed primum indiget occulto remedio, id est,
occulte est arguendum, et de hoc loquitur Dominus. Unde dicit in te,
scilicet solo, quasi occulte. Sed apostolus loquitur de peccato publico,
quod publica poena indiget. Et hoc significatur in mortuis quos Dominus
suscitavit. Matth. IX, 25, puellam suscitavit intra domum, per quod
occultum peccatum intelligitur, unde et tunc eiecit turbam; sed Lc. VII,
12, filium viduae extra portam, coram omnibus, per quod ostenditur publicum
peccatum publice puniendum.
Deinde dicit testor, etc., quia iudex ecclesiasticus maxime gerit in
iudicando personam Dei, ideo per Deum attestandus est, quod iuste iudicet.
Sic enim debet arguere coram omnibus, quod non despiciat iudicium Dei. Ubi
tria ostendit. Primum est auctoritas divina, quia Deus pater auctoritate
iudicabit; ideo dicit coram Deo. Gen. XVIII, 25: iudicas omnem terram. Item
Christus homo sicut in iudicio comparens. Io. V, 27: potestatem dedit ei
iudicium facere, quia filius hominis est.
Et ideo dicit et Christo Iesu. Item Angeli sicut ministri. Matth. XXV, 31:
cum venerit filius hominis in maiestate sua, et omnes Angeli cum eo, tunc
sedebit super sedem maiestatis suae. Ideo addit coram Angelis. Iob X, 17:
instauras testes tuos contra me.
Deinde cum dicit sine praeiudicio, removet temerarium iudicium, dicens sine
praeiudicio, ut scilicet non temere procedas, sed cum deliberatione, nihil
faciens, scilicet declinando ad aliquam partem.
Vel sine praeiudicio, id est, sine praecedenti discussione. Eccli. XXXIII,
30: sine iudicio nihil facias grave. Iob XXIX, 16: causam quam nesciebam
diligentissime investigabam, alioquin non esses medius inter partes.
Ex. XXIII, 6: non declinabis in iudicio pauperes.
Deinde cum dicit manus cito nemini imposueris, agit de promotione, et hoc
videtur esse ratio primi. Sicut enim non debet cito punire, ita nec cito
promovere, id est, ordinare de facili ad sacros ordines. Supra III, 10: et
hi probentur primum, etc..
Num. XI, 16: congrega ad me septuaginta viros de senioribus Israel, quos tu
nosti, quod senes sint populi ac Magistri, quasi dicat: illos quos tibi
constat idoneos esse.
Et quare? neque communicaveris peccatis alienis, quia si inordinate
promoveas, et ex hoc contingat peccatum eis, vel in plebe, hoc tibi
imputabitur. Vel communicat alienis, quia non corripit cum potest. Rom. I,
32: digni sunt morte non solum qui faciunt ea, sed etiam qui consentiunt
facientibus. Is. LII, 11: pollutum noli tangere.
Deinde cum dicit teipsum, etc., ostendit quomodo habeat se ad seipsum. Et
hoc satis rationabiliter, quia contingit quod aliquis ita fertur ad alios
quod se negligit, unde primo hortatur eum ad castitatem; secundo ex hoc
reprimit immoderatam eius abstinentiam, ibi noli adhuc, etc..
Dicit ergo: tu, qui alios debes corrigere, teipsum castum, etc.. I Cor. IX,
27: castigo corpus meum, et in servitutem redigo, ne cum aliis
praedicavero, ipse reprobus efficiar. Iste siquidem timotheus erat nimiae
39

