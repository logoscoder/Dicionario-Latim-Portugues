vincit mundum, fides, etc.. Item per conscientiam bonam, quia de facili
homo recedit ab eo quod mordet eum; unde remorsus conscientiae est sicut
quidam stimulus, qui habentem malam conscientiam pungit, et ideo cito a
peccatis per bonam conscientiam et rectam fidem recedit. Act. XXIII, 1: ego
omni conscientia bona conversatus sum ante Deum usque in hodiernam diem. II
Cor. I, 12: gloria nostra haec est, testimonium conscientiae nostrae.
Necessitas bonae conscientiae consequenter ostenditur, cum dicit quam
quidam, etc.; ubi primo ponit culpam; secundo poenam; tertio fructum
poenae.
Culpam, ibi quam, scilicet conscientiam bonam, quidam repellentes, circa
fidem naufragaverunt.
Qui enim contra fidem errat, perdit omnia quae habet. Hebr. XI, 6: sine
fide impossibile est placere Deo. Item moritur, quia iustus meus ex fide
vivit, Abac. II, 4 et Rom. XI, 17: ex quibus est Alexander et Hymenaeus. II
Tim. IV, 14: Alexander aerarius multa mala mihi ostendit, etc..
Deinde ponitur eorum poena, cum dicit quos tradidi, etc., quia
excommunicavit eos, ut fideles vitent eos ne coinquinent ipsos.
Fuit autem excommunicatio apostoli tantae virtutis quod excommunicati mox
corripiebantur a diabolo, et corporaliter vexabantur.
I Cor. V, 4 s.: congregatis vobis et meo spiritu in virtute Domini Iesu,
tradere huiusmodi hominem Satanae in interitum carnis, ut spiritus salvus
fiat.
Tamen etiam modo traduntur ad vexandum spiritualiter, quia amittunt
suffragia ecclesiae, quae multum iuvant contra diabolum. Et tradidi sicut
Deus tradidit in reprobum sensum Rom. I, 28, quasi subtrahendo suum
auxilium, et communionem ecclesiae, et suffragia.
Et hoc non ex odio, sed ex charitate ad profectum eorum. I Cor. V, 5: ut
spiritus salvus fiat. Unde dicit ut discant, saltem per poenam, non
blasphemare. Discit autem quis recedere a peccato tripliciter, quandoque
scilicet ex poena, quando corporaliter vexatur; item ex confusione
excommunicationis; item ex hoc quod cum ecclesia tradit aliquem Satanae,
ruit in peccata manifesta, unde confusus humiliatur, et abstinet etiam ab
occultis, quae prius non cognoscebat se habere.
|+2

Capitulus 2

|#1
Lectio 1
Supra docuit timotheum quomodo reducat populum ad formam verae fidei, hic
agit de pertinentibus ad cultum fidei, scilicet orationibus et obsequiis;
et primo ponit doctrinam orationis in communi; secundo descendit ad
determinatas conditiones hominum, ibi volo ergo.
Item primo distinguit diversos modos orationis; secundo ostendit pro quibus
sit orandum, ibi pro omnibus; tertio assignat rationem, ibi hoc enim bonum.
Dicit ergo. Quia ita est quod Christus venit peccatores salvos facere,
igitur primum omnium obsecro, etc.. In quo aperte ostendit quod inter omnia
necessaria ad vitam christianam praecipua est oratio, quae valet contra
pericula tentationis et ad proficiendum in bono. Iac. Cap. Ult.: multum
valet oratio iusti assidua.
Distinguit ergo orationem in quatuor, scilicet obsecrationes, orationes,
postulationes, et gratiarum actiones, quorum tria pertinent ad beneficia
impetranda, ultimum ad beneficia accepta.
In impetrandis autem beneficiis tria requiruntur.
Primo, ut scilicet impetrans assignet causam quare debet ei concedi;
secundo oportet quod ostendat causam esse rationalem; tertio concludit
petitionem. Et sicut rhetores faciunt, sic et nos in orando debemus facere.
Primo excogitare causam quare sit concedendum, et hoc non merita nostra,
sed miserationem divinam. Dan. IX, 18: non in iustificationibus nostris
prosternimus preces ante faciem tuam, sed in miserationibus tuis multis,
etc.. Et ad hoc est obsecratio, quae est attestatio per sacra, sicut: per
passionem et crucem tuam libera nos, Domine.

10

