Tit. I, 1: in agnitione veritatis, quae est secundum pietatem. Sed quantum
ad terrenam pietatem, competit pietati ut homo sit benevolus compatriotis;
sed quantum ad christianam pietatem requiritur, ut homo omnibus hominibus
sit benevolus, quia omnes sumus eiusdem patriae. Et ideo pietas sumitur pro
misericordia.
Cum ergo dicit exerce teipsum ad pietatem, potest accipi secundum quod
pertinet ad cultum Dei, et ad opera misericordiae exhibenda. Glossa: ad
pietatem, id est, ad cultum omnipotentis Dei, et opera misericordiae.
Et dicit exerce, non fac, quia exercitium dicit promptitudinem; et hoc
ideo, quia exercitatus facit levius, delectabilius, et stabilius. Prov.
XXIV, 27: diligenter exerce agrum tuum.
Deinde cum dicit nam corporalis exercitatio ad modicum utilis est, praefert
eam abstinentiae. Et primo ostendit ad quid valet exercitatio corporalis;
secundo ad quid pietas, ibi pietas autem.
Corporalis exercitatio ieiunii et huiusmodi in sua natura non sunt bona,
sed poenalia, et si homo non peccasset, nihil horum fuisset, sed sunt bona
medicinalia. Sicut enim reubarbarum est bonum inquantum relevat a colera,
sic et ista inquantum comprimunt concupiscentias; ergo ad istud modicum
sunt utilia. I Cor. IX, 27: castigo corpus meum et in servitutem redigo,
etc.. Col. III, 5: mortificate membra vestra, quae sunt super terram. Et
ideo si homo esset in statu, in quo non posset peccare, non indigeret
ieiunio et huiusmodi. Unde chrysostomus super illud Matth. XVI: venit
Iesus, etc., dicit: ioannes purus homo indigebat medicina ieiunii: Christus
Deus erat et non purus homo, et ideo huiusmodi non indigebat.
Ergo ad modicum utilis est, quia tantum ad morbum peccati carnalis, non
spiritualis, quia aliquando propter abstinentiam homo iracundiam, inanem
gloriam, et huiusmodi incurrit.
Deinde cum dicit pietas autem, praefert abstinentiae pietatem, et accipitur
hic utroque modo, scilicet pro cultu Dei, et misericordia. Et est ad omnia
utilis, quia ad omnia peccata delenda. Eccli. III, 33: ignem ardentem
extinguit aqua, et eleemosyna resistit peccatis. Item ad bona promovenda.
Eccli. XVII, 18: eleemosyna hominis quasi sacculus, etc.. Item promeretur
specialem Dei misericordiam. Matth. V, 7: beati misericordes, quoniam ipsi
misericordiam consequentur. Et ideo ad hoc designandum Dominus Matth. XXV,
34, specialiter commemorat opera misericordiae.
Quod probat subdens promissionem habens. In praeceptis enim Decalogi unum
solum invenitur, quod pertinet ad pietatem, scilicet honorare patrem et
matrem, et sub illo continentur omnia praecepta, ad quodcumque beneficium
impendendum proximo; et hoc est solum praeceptum, inter ea quae sunt ad
proximum, habens promissionem, scilicet ut sis longaevus, etc., Ex. XX, 12.
Et apostolus hic interpretatur longaevus secundum vitam praesentem, et
futuram; unde dicit vitae quae nunc est et futurae.
Prov. III, 16: longitudo dierum in dextra eius.
Sed tunc est quaestio, quia aliquando invenitur aliquis pietatem sequens,
qui tamen non est longaevus.
Respondeo. Sicut dicit Philosophus, haec bona temporalia intantum sunt
bona, inquantum utilia ad felicitatem. Unde si quis haberet tantum de
temporalibus quod propter ipsa impediretur a bono virtutis et felicitatis,
hoc non esset sibi ad bonam fortunam, sed ad malam, ut dicitur X ethic.. Et
longitudo vitae est unum de temporalibus, intantum bonum, inquantum
coadiuvat ad virtutem.
Aliquando autem est occasio ad peccandum, et ideo Deus aliquando subtrahit
eam homini, non quia deficiat a promissione, sed quia dat quod melius est.
Sap. IV, 11: raptus est, ne malitia immutaret intellectum eius.
Alia est quaestio, quia apostolus praefert pietatem corporali
exercitationi, quia habet spem vitae praesentis et futurae. Sed numquid
corporalis exercitatio non habet spem? alias ieiunans non mereretur vitam
aeternam.
Respondeo. Quando duae virtutes sunt et una continet aliam, illud quod est
superioris virtutis per se, competit per accidens inferiori; virtus autem
cui competit per se mereri vitam aeternam, est charitas, cuius proprius et
29

