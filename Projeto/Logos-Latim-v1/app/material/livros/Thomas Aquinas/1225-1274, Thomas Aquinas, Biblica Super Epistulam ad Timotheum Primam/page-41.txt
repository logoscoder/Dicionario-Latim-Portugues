vos blasphematur. Qui ergo infideles habent dominos, illis obediant, ne
nomen Dei, etc..
Sed quomodo fidelibus? qui autem fideles habent dominos, non contemnant,
quod quandoque contingit, quando familiaritas infimis exhibetur, scilicet
quod erigantur in superbiam. Prov. XXX, 21: per tria movetur terra, et
quartum non potest sustinere, per servum, cum regnaverit.
Et huius ratio est, secundum Philosophum, quia homines in talibus
paralogizant; quod si in uno vident se aequales, credunt quod sint in
omnibus aequales, et nolunt illis in aliquo subdi, sicut in civilibus
bellis, quia populus non est subiectus credunt quod sint totaliter aequales
nobilibus. Et sic posset contingere, quod servi videntes se in aliquo,
scilicet fide, aequales dominis, reputent se aequales simpliciter. Et ideo
dicit non contemnant.
Et ponit tria. Primum est fidei donum. Unde dicit quia fideles sunt, et hoc
valde magnum est, quia per fidem vivit iustus. Item per eam vincitur
mundus. Secundum est dignitas divinae dilectionis; ideo dicit dilecti,
scilicet excellentius aliis creaturis, quia adoptantur in filios Dei. I Io.
III, 1: videte qualem charitatem dedit nobis Deus pater, ut filii Dei
nominemur et simus. Tertium est beneficium gratiae; ideo dicit quia
beneficii participes sunt, scilicet quantum ad sacramentum Domini. I Cor.
X, 16: panis quem frangimus nonne communicatio corporis Domini est? Ps.
Cxviii, 63: particeps ego sum omnium timentium te.
Haec doce, scilicet nescientes, et exhortare, ut impleant scientes. Tit.
II, 15: haec loquere, etc..
Deinde cum dicit si quis, excludit contrariam assertionem. Et primo modum
falsae doctrinae; secundo radicem, ibi superbus; tertio effectum eius, ibi
ex quibus.
Si vis scire, quae doctrina sit erronea, hoc ostendit ex tribus. Primo si
sit contra doctrinam ecclesiasticam. Et ideo dicit si quis aliter docet,
scilicet quam ego et alii apostoli, quantum ad primum. Gal. I, 9: si quis
vobis evangelizaverit praeter id quod accepistis, anathema sit. Doctrina
enim apostolorum et prophetarum dicitur canonica, quia est quasi regula
intellectus nostri. Et ideo nullus aliter debet docere. Deut. IV, 2: non
addetis ad verbum quod loquor vobis, neque auferetis ex eo. Apoc. Cap.
Ult.: si quis apposuerit ad haec, apponet Deus super illum plagas scriptas
in libro isto.
Quantum ad secundum dicit et non acquiescit, etc.. Nam Dominus Iesus venit,
ut testimonium perhibeat veritati. Io. XVIII, 37: in hoc natus sum, et ad
hoc veni in mundum, ut testimonium perhibeam veritati. Et ideo missus est a
patre sicut doctor et Magister.
I Mac. II, 65: ipsum audite semper, et ipse erit vobis pater, etc.. Et ideo
erroneus est quicumque non acquiescit sermonibus eius. I Reg. XV, 23: quasi
peccatum ariolandi est repugnare, et quasi scelus idololatriae nolle
acquiescere. Et dicit sanis, quia in Christi sermonibus nihil est
corruptionis, nihil falsitatis, vel perversitatis, quia sunt sermones
divinae sapientiae. Prov. VIII, 8 s.: iusti sunt sermones mei, non est in
eis pravum quid neque perversum. Recti sunt intelligentibus, et aequi
invenientibus scientiam.
Quantum ad tertium, Prov. VI, 20: conserva, fili mi, praecepta patris tui,
et ne dimittas legem matris tuae. Unde dicit et ei quae secundum pietatem
est doctrinae, scilicet ecclesiasticae. Haec pietas est per cultum Dei.
Tit. I, 1: secundum agnitionem veritatis, quae est secundum pietatem.
Radix autem erroris est duplex, scilicet superbiae affectus, et defectus
intellectus.
Quantum ad primum dicit superbus. Dicitur autem superbia radix errorum
dupliciter: primo quia superbi volunt se intromittere de his ad quae non
attingunt, et ideo necesse est, quod errent et deficiant. Is. XVI, 6:
superbia eius, et arrogantia eius, et indignatio eius plus quam fortitudo
eius, etc..
Item quia nolunt intellectum alteri subiicere; sed innituntur suae
prudentiae, et ideo nolunt obedire Scripturae sacrae. Contra hoc dicitur
41

