doctrinam; secundo rationem ordinationis assignat, ibi Adam enim primus;
tertio respondet tacitae quaestioni, ibi salvabitur autem.
Item primo ostendit quid mulieribus conveniat; secundo quid eis non
competat, ibi docere autem.
Circa primum tria ponit eis competere, scilicet taciturnitatem,
disciplinam, et subiectionem, quae tria ex una ratione procedunt, scilicet
ex defectu rationis in eis, quibus primo indicit silentium, dicens mulier
in silentio discat, etc.. Iac. III, 2: si quis in verbo non offendit, hic
perfectus est vir; et I Cor. XIV, 34: mulieres in ecclesiis taceant, non
enim permittitur eis loqui, etc.. Nam verba mulieris sunt inflammantia.
Eccli. IX, 11: colloquium illius quasi ignis exardescit.
Secundo ut discant, quia eorum qui deficiunt ratione proprium est
addiscere. I Cor. XIV, 35: si quid autem volunt discere, domi viros suos
interrogent, etc.. Viris autem datur quod doceant.
Tertio indicit subiectionem, quia naturale est quod anima dominetur
corpori, et ratio viribus inferioribus. Et ideo, sicut Philosophus docet,
quandocumque aliqua duo ad invicem sic se habent, sicut anima ad corpus, et
ratio ad sensualitatem, naturale dominium est eius qui abundat ratione, et
illud est principans, aliud autem est subditum, quod scilicet deficit
ratione. Gen. II: sub viri potestate eris.
Item excludit ea, quae eis non competunt, dicens docere autem, etc..
Et sunt duo, scilicet ut non doceant.
Sed contra, Prov. Cap. Ult.: erudivit eum mater sua, etc.. Respondeo.
Dicendum est quod doctrina alia est publica, et haec non competit mulieri,
et ideo dicit, in ecclesia, alia est privata, et hac mater erudit filium.
Sed contra Iud. V Debbora erudivit populum Israel. Respondeo. Illa eruditio
est per spiritum prophetiae, et gratia spiritus sancti non discernit inter
virum et mulierem; non tamen publice praedicabat, sed instinctu spiritus
sancti consilia dabat.
Secundo, interdicitur eis dominium in virum.
Eccle. XXV, 30: mulier si primatum habeat, contraria est viro suo. Et
Philosophus dicit, quod dominium mulierum est corruptio familiae, sicut
tyranni in regno.
Et sic prohibet duo contra duo, quae competunt eis, sed primum repetit,
scilicet sed esse in silentio.
Deinde cum dicit Adam enim, assignat rationem eius quod dixerat, et primo
ex ordine creationis; secundo ex ordine culpae, ibi et Adam non est
seductus.
Circa primum sciendum est, quod in ordine rerum perfectum et imperfectum
diversimode ordinantur, quia in uno et eodem imperfectum praecedit tempore,
et perfectum praecedit natura, quia natura tendit ad perfectum; sed in
diversis perfectum est prius tempore et natura, quia natura semper incipit
a perfectis. Et hunc ordinem agit hic, quia vir perfectus est in natura
humana, mulier vir occasionatus. Unde primo formatus est Adam. Gen. II, 7:
formavit Deus hominem de limo terrae, secundario mulier, sicut quoddam
imperfectum a perfecto originatum, scilicet de costa. I Cor. XI, 8: non
enim vir ex muliere, sed mulier ex viro est.
Et inde est quod homo non dicitur factus propter mulierem, sed ad
similitudinem Dei.
Gen. I, 26: faciamus hominem ad imaginem et similitudinem nostram. Mulier
autem propter virum, ideo vir debet praeesse.
Item ex parte culpae. Ordo enim generationis et corruptionis est
contrarius, quia quod est primum in generatione, est ultimum in
corruptione. Peccatum autem est corruptio naturae, et ideo generatio
incipit primo ab Adam, sed corruptio a muliere.
Unde dicit Adam non est seductus, scilicet primo, quia fortior erat, sed
tentator incepit a debiliori, ut facilius seduceretur fortior.
Alludit autem hic verbis Adae Gen. III, 12.
Cum enim Dominus reprehendit Adam, dixit: mulier quam dedisti mihi sociam,
dedit mihi, etc.. Et ideo dicit Adam non est seductus, sed mulier.

16

