Deinde cum dicit regi, etc., ponit gratiarum actionem, et circa hoc duo
facit, quia primo commendat eum cui gratias agit; secundo gratias refert,
ibi honor.
Commendat autem eum primo ex potestate; secundo ex naturae proprietate.
Quantum ad primum dicit regi. Dominium suum est maximum, quia solus
dominatur, et habet liberam potestatem, non secundum statuta, ut politicus.
Deus autem unus est Dominus omnium. Et ideo dicit Deo. Apoc. XIX, 16: rex
regum et Dominus dominantium. Ps. XLVI, 7: quoniam rex omnis terrae Deus.
Item alicuius regis potestas, ut plurimum, non ultra quam quinquaginta
annis durat, sed iste est omnium saeculorum. Ps. Cxliv, 13: regnum tuum
omnium saeculorum, etc.. Eccli. X, 4: in manu Dei potestas terrae. Cui
etiam convenit proprietas naturae Dei.
Circa quod sciendum est quod in rebus prima differentia rerum naturalium
est corruptibile, et incorruptibile. Et incorruptibilium quaedam visibilia
et corporalia, ut corpora terrestria; quaedam autem invisibilia et
spiritualia, ut Angeli. Et haec dividuntur secundum Platonicos in deos, qui
per naturam supremi sunt, et in intellectus qui non sunt dii, sed divini,
et in animas; sed apud nos est unus solus Deus. Deut. VI, 4: audi, Israel,
Dominus Deus tuus.
Dicit ergo primo immortali, ut distinguat a corruptibilibus, invisibili, ut
ad invisibilem ostendat pertinere, et ut distinguat ab aliis visibilibus.
Dicit soli Deo, et non soli immortali, vel invisibili, quia solus est Deus
per naturam, licet posset dici solus immortalis, et solus invisibilis, id
est, specialis prae aliis. Infra ult.: qui solus habet immortalitatem.
Deinde cum dicit honor et gloria, agit gratias; quasi dicat: exhibendus est
ei honor ex subiectione totius creaturae, et in manifestationem
excellentissimae ipsius bonitatis, claritatis et gloriae. Apoc. VII, 12:
benedictio, et claritas, et sapientia, et gratiarum actio, honor, virtus et
fortitudo Deo nostro. In saecula saeculorum, quia saeculum aliorum est
modico tempore. Is. XL, 6: omnis caro foenum, et omnis gloria eius ut flos
foeni.
Deinde cum dicit hoc praeceptum, etc., instruit timotheum permanere in his
quae dicuntur.
Primo commemorat quid sit ei commissum; secundo monet ad debitum usum; et
tertio docet utendi modum.
Dicit ergo hoc praeceptum, ut scilicet tu custodias finem legis, id est,
charitatem conserves semper, non autem fabulas Iudaeorum, commendo tibi,
sicut fidele depositum, quia tibi ideo est commissum.
Et quomodo? secundum praecedentes, etc., id est, quia hoc evangelium non
discordat a prophetiis quas ante didicerat, quia fuit filius mulieris
Iudaeae. II Petr. I, 19: habemus firmiorem propheticum sermonem, cui
benefacitis attendentes, quasi lucernae ardenti in caliginoso loco, etc.. I
thessal.
Ult.: prophetias nolite spernere, etc.. Vel secundum praecedentes, id est,
secundum quod ego et alii sancti de te per spiritum prophetiae cognoverunt
tradendum esse tibi. Ut in illis milites, scilicet prophetiis, bonam
militiam.
Militia est duplex, quaedam spiritualis, quaedam carnalis. II Cor. X, 4:
arma militiae nostrae non sunt carnalia, sed potentia Deo, etc.. In bona
militia requiruntur duo ex parte militis, scilicet ut nihil agat contrarium
disciplinae militari, ut non marcescat otio. I Cor. IX, 25: omnis qui in
agone contendit, ab omnibus se abstinet, etc.. Item ex parte militiae duo
requiruntur, scilicet ut expugnet contrarios reipublicae, et ut subiiciat
eos qui debent esse subiecti. Sic et in militia spirituali est, quia
ordinatur ad destruendum omnes extollentes se, et ad subiiciendum omnem
intellectum in obsequium Christi, ut dicitur II Cor. X. Et haec vera
militia, de qua dicit milites, etc..
Ubi etiam primo modus utendi ponitur, et secundo eius necessitas, ibi quam
quidam.
Dicit ergo milites, etc., quasi dicat: potes quidem facere bonam militiam,
primo per fidem bonam quam habes. I Io. Cap. Ult.: haec est victoria, quae
9

