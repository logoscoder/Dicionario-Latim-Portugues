Hac causa excogitata, necesse est quod meditemur quod hoc sacrum est causa
salutis.
Et ideo requiritur oratio, quae est ascensus mentis in Deum. Ps. Lxviii,
14: ego vero orationem meam ad te, Domine, etc.. Dicitur autem oratio quasi
oris ratio. Persuasiones enim rhetorum dicuntur orationes, quia persuadent;
sed aliter ibi, aliter in nostra ad Deum, quia non intendimus quod animum
Dei flectamus, qui semper ad bonum est paratus, sed ut nostrum cor sit in
oratione ad Deum elevatum.
Tertio, postulatio. Iac. I, 6: postulet autem in fide nihil haesitans.
Item de acceptis donis gratiarum actiones.
I Thess. Cap. Ult.: in omnibus gratias agite.
Phil. IV, 6: in omni oratione et obsecratione, cum gratiarum actione
petitiones vestrae innotescant ante Deum.
Unde iste modus orandi est in ecclesia Dei: omnipotens sempiterne Deus,
ecce ascensus mentis, qui est oratio, qui dedisti ecclesiae tale
beneficium, ecce gratiarum actio, praesta, quaesumus, ecce postulatio, per
Dominum, ecce obsecratio.
Similiter in Missa est obsecratio usque ad consecrationem corporis et
sanguinis, quia in eis est commemoratio sacrorum ex quibus est fiducia
impetrandi. In mysterio consecrationis est oratio, quia meditatio eorum
quae Christus egit. In aliis vero usque ad communionem est postulatio pro
vivis et mortuis, et pro se. In fine autem est gratiarum actio.
Vel haec quatuor referuntur ad quatuor, quae nos volumus in oratione
obtinere, ut obsecratio referatur ad difficilia impetranda, ut ad impiorum
conversionem; oratio, quando iam conversis imploramus gratiam ut
proficiant; postulatio, ut praemia pro meritis retribuantur; et pro
beneficiis iam acceptis, est gratiarum actio.
Deinde cum dicit pro omnibus, ostendit pro quibus est orandum. Et circa hoc
duo facit, quia primo ostendit orandum esse pro omnibus; secundo assignat
fructum orationis, ibi ut quietam.
Circa primum ergo dicit esse orandum pro omnibus hominibus. Cuius ratio
est, quia oratio est interpres desiderii nostri.
Orando enim petimus quod desideramus.
Charitas autem requirit quod desideremus bonum omnibus ad quos se extendit.
Iac. Cap. Ult., 16: orate pro invicem ut salvemini, etc..
Sed pro quibus specialiter? pro regibus, etc.. Bar. I, 11: orate pro vita
Nabuchodonosor regis Babyloniae, et pro vita Balthasar filii eius. Et
apostolus dicit Rom. XIII, 1: omnis anima potestatibus sublimioribus
subdita sit. I Petr. II, 13: subiecti estote omni humanae creaturae propter
Deum, sive regi quasi praecellenti, sive ducibus tamquam ab eo Missis.
Subiecti quippe oportet quod impendant dominis suis de suis officiis.
Utilitas autem est, quia per hoc etiam procuramus bonum nostrum. In pace
enim eorum est pax nostra. Unde dicit ut quietam et tranquillam, etc.. In
his duobus est pax mundi. Ecclesia siquidem habet pacem propriam, in qua
non est mundus, quia non est pax impiis. Sed quaedam est pax communis
utrisque, et hac indiget ecclesia.
Ier. XXIX, 7: quaerite pacem civitatis ad quam transmigrare vos feci.
Pax terrena quandoque perturbatur ab interiori, quandoque ab exteriori. II
Cor. VII, 5: foris pugnae, intus timores. Quantum ad primum dicit ut
quietam; quantum ad secundum dicit et tranquillam vitam.
Et licet pax terrena communis sit bonis et malis, tamen diversimode utrique
illa utuntur.
Mali enim tunc ad duo ea utebantur, scilicet ad cultum Daemonum; quia illam
prosperitatem falsis diis attribuebant. Item ad lasciviam; quia tempore
pacis vitia carnalia abundabant. Sap. XIV, 22: in magno viventes
inscientiae bello, tot et tam magna mala pacem appellant. Sed sancti e
converso ea utuntur, quia in cultu veri Dei et in castitate.
Et ideo dicit in omni pietate et castitate.
Tit. II, 12: sobrie, et iuste, et pie vivamus in hoc saeculo.

11

