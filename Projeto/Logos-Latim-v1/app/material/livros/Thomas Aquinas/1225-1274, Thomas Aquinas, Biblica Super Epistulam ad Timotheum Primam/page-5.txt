Quantum ad primum dicit volentes esse, etc.. Matth. XXIII, 6: amant primos
recubitus in coenis, et vocari ab hominibus, Rabbi, etc.. Iac. III, 1:
nolite plures Magistri fieri, etc..
Quantum ad secundum dicit non intelligentes.
Ps. Lxxxi, 5: nescierunt, neque intellexerunt, in tenebris ambulant. Sap.
V, 6: sol intelligentiae non est ortus nobis. Neque quae loquuntur per
auctoritates, quas non intelligunt, neque de quibus affirmant, scilicet
concludendo.
Deinde cum dicit scimus autem, etc., ponit legis conditionem quantum ad
duo.
Primo quantum ad bonitatem legis; secundo quantum ad finem et intentionem
legislatoris, ibi scientes.
Dicit ergo scimus, scilicet per certitudinem, quod lex bona est, non mala,
ut haeretici dicunt. Ps. XVIII, 7: lex Domini immaculata, etc.. Rom. VII,
12: lex quidem sancta est, et mandatum sanctum, et iustum, et bonum. Sed
contingit, quod aliquis bono utatur male. Cum ergo lex sit bona, requiritur
quod homo ea bene utatur. Et ideo dicit si quis recte ea utatur. Alias fit
ei mors, ut dicitur Rom. VIII.
In lege enim sunt quaedam moralia, et quaedam caeremonialia. Caeremonialia
quidem in figura Christi et ecclesiae sunt data, sed indigent, ut
intelligantur non solum carnaliter, sed etiam spiritualiter; et in figura
futurorum, et ut scias quod non sunt perpetuo servanda, sed cessant
veritate veniente.
Ier. XXXI, 31: et feriam domui Israel et domui Iuda foedus novum, non
secundum pactum quod pepigi cum patribus vestris, etc..
Et sic exponit Glossa.
Sed apostolus videtur loqui de moralibus, quia subdit quod lex posita est
propter peccata, et haec sunt praecepta moralia. Horum legitimus usus est,
ut homo non attribuat eis plus quam quod in eis continetur. Data est lex ut
cognoscatur peccatum. Rom. VII, 7: quia nisi lex diceret: non concupisces,
concupiscentiam nesciebam, etc.; quod dicitur in Decalogo. Non est ergo in
eis spes iustificationis, sed in sola fide. Rom. III, 28: arbitramur
iustificari hominem per fidem sine operibus legis.
Deinde cum dicit scientes, ostendit conditionem legis quantum ad
legislatoris intentionem; et primo ponit existimatam; secundo ponit veram
intentionem, ibi sed iniustis.
Existimata intentio excluditur, cum dicit iusto, etc..
Ubi posset esse duplex falsus intellectus.
Unus quod iustus legem non servat, quod falsum est, quia nisi servaret eam
quantum ad moralia, iustus non esset. Unde et Christus factus est sub lege.
Alius quod iustus non obligatur ad praecepta legis, et non peccaret si
faceret contra ea.
Sed verus est sequens sensus, supponendo, quia quod imponitur alicui,
imponitur sicut onus; lex enim iustis non imponitur sicut onus, quia
habitus eorum interior inclinat eos ad hoc, ad quod lex, et ideo non est
onus eis. Rom. II, 14: ipsi sibi sunt lex.
Vel aliter: lex non est posita pro iustis, sed pro iniustis; quasi dicat:
si omnes essent iusti, nulla necessitas esset dandi legem, quia omnes
essent sibi lex. Intentio bonorum debet esse, ut alios inducant ad
virtutes.
Quidam autem per se sunt bene dispositi ad virtutes; alii habent mentem
bene dispositam, sed per alium, et de istis sufficit paterna monitio, non
coactiva; alii autem nec per se, nec per alium bene disponuntur; ideo eis
omnino est necessaria lex, ut patet in ethicis.
Deinde cum dicit sed iniustis, etc., ponit veram intentionem; et primo
describit eos in generali, quibus necessaria est lex; secundo in speciali,
ibi patricidis.
Sciendum est autem, quod, sicut I Io. III, 4 dicitur omne peccatum est
iniquitas, et ideo repugnat alicui iuri. Cum autem sit duplex ius, scilicet
naturale et positivum, naturali repugnat quod secundum se est malum,
positivo autem repugnat quod est malum quia prohibitum.
5

