Deinde cum dicit in quam vocatus es, rationem ponit huius dicti, scilicet
apprehende, etc.. Et primo respondet obiectioni, quasi dicat: dicis quod
debeo apprehendere; vellem quidem, sed non possum.
Immo potes, quia debetur tibi de iure, quia vocatus es in eam a Deo, et a
rege illius regni.
Et ideo debes conari potissime. I petr. II, 9: de tenebris vos vocavit in
admirabile lumen suum.
Secundo proponit obligationem; quasi dicat: certa bonum certamen, quia
dedisti iuramentum de hoc faciendo, et ideo non licet tibi repugnare. Unde
dicit et confessus bonam confessionem coram multis testibus, id est, in
consecratione bonum certamen professus es, quando ordinatus es in
episcopum.
I Cor. IX, 16: nam si non evangelizavero, etc., usque dispensatio credita
est mihi. Vel confessionem bonam, scilicet praedicando fidem, ut eam
serves.
Deinde cum dicit praecipio, obligat eum ad praedicta ex praecepto, quod
primo ponit, secundo manifestat quaedam dicta, ibi quem suis.
In praecepto autem primo testes inducit, secundo commendat praeceptum,
tertio ostendit, quamdiu servet praeceptum. Testes inducit Deum patrem, et
Dominum nostrum Iesum Christum.
Dicit ergo: te monui, sed ne credas quod liceat aliter facere, praecipio
tibi, sicut tu debes praecipere subditis tuis, coram Deo. Ad duo induxerat,
scilicet apprehende vitam, et confessus es, etc., et ideo inducit auctorem
vitae, qui vivificat omnia. Dicit autem Deo, qui est tota trinitas, qui est
auctor vitae.
Item hominem Christum inducit etiam, qui confessus est se esse filium Dei,
quod est bona confessio fidei nostrae.
Item commendat mandatum, quia in se iustum, et rectum, et irreprehensibile
ab aliis.
Iob. VI, 30: non invenietis in lingua mea iniquitatem.
Et quamdiu est servandum? usque in adventum Domini. Ly usque dicit finem
intentionis, id est, ut per observantiam huius mandati ordines te ad
adventum. Vel usque ad mortem tuam, quia qualis eris in illa, talis
invenieris tunc. Matth. XXIV, 13: qui perseveraverit usque in finem, etc..
|#3
Lectio 3
Supra apostolus proponens praeceptum timotheo, praecepit ut servet
praedicta usque ad adventum Christi, et ideo agit hic de Christi adventu,
de quo tria manifestat.
Primo quod erit tempore congruo, secundo quod manifestus erit, tertio
ostendit auctorem adventus.
Quantum ad primum dicit quem suis temporibus ostendet. II Petr. Cap. Ult.:
venient in novissimis diebus in deceptione illusores, etc.. Et ideo vult
ostendere, quod etsi videatur adventus tardari, tamen suo tempore
ostendetur. Eccle. III, 1: omnia tempus habent. Eccle. VIII, 6: omni
negotio tempus est, et opportunitas. Congruum tempus est finis mundi, quia
illud tempus est tempus messis, et collectionis fructus. Et ideo oportet,
quod veniat in fine.
Quantum ad secundum dicit ostendet, id est, manifestabit. Licet enim sit
visibilis quantum ad carnem, tamen virtus eius est abscondita; sed tunc
etiam divinitas eius erit manifesta sanctis, reprobi vero solum videbunt
gloriam carnis.
Sed quantum ad tertium dicit, quod ostendet eum Deus trinitas. Et circa hoc
duo facit, quia primo describit adventum Christi; secundo in eius
commendationem prorumpens, laudat eum, ibi cui honor, etc..
Item, circa primum tria facit.
Primo actorem adventus describit ex perfecta operatione; secundo ex
singulari potestate; tertio ex incomprehensibilitate naturae.
Primum cum dicit beatus. Beatitudo enim est operatio perfecta, quae est
supremae virtutis operativae, optime dispositae.

46

