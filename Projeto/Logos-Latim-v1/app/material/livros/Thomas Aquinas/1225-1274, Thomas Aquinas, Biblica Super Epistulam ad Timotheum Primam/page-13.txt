Tunc ponitur ratio ex parte hominis Christi, ibi unus et mediator, etc..
Ubi primo probat intentum, secundo inducit signum, ibi qui dedit.
Dicit ergo: homo Christus Iesus est mediator Dei et hominum, non quorumdam,
sed inter Deum et omnes homines, et hoc non fuisset nisi vellet omnes
salvare. Et potest dici quod Christus mediator est similis utrique extremo,
scilicet Deo et homini inquantum Deus et inquantum homo, quia medium debet
habere aliquid de utroque extremorum.
Et haec sunt homo et Deus.
Sed quia medium est distinctum ab utroque extremorum, et filius non est
alius Deus a patre, ideo melius est dicendum quod mediator est secundum
quod homo. Sic enim communicat cum utroque extremorum.
In Deo enim sunt duo, scilicet iustitia et immortalitas; in hominibus vero
est iniustitia et mortalitas. Media ergo sunt duo: unum in quo est iustitia
et mortalitas. Aliud in quo est immortalitas et iniustitia. Et utrumque est
medium, sed primum medium convenit Christo, secundum vero diabolo. Et ideo
diabolus est medium disiungens, quia per iniustitiam suam disiungit nos a
divina iustitia; sed Christus est medium coniungens, quia est iustus et
mortalis, et per suam mortem coniungit nos Dei iustitiae. I Io. II, 2: ipse
est propitiatio pro peccatis nostris, pro aliquibus efficaciter, sed pro
omnibus sufficienter, quia pretium sanguinis eius est sufficiens ad salutem
omnium: sed non habet efficaciam nisi in electis propter impedimentum.
|#2
Lectio 2
Supra dixit quod Deus vult omnes salvos fieri, et probavit hoc ex parte
Dei, qui est unus omnium, et ex parte Christi, qui est unus mediator
omnium; hic probat idem ex parte testimonii. Et primo inducit alios testes;
secundo suum testimonium, ibi in quo positus sum.
Dicit ergo: dedit se pro omnibus.
Sed numquid subito Deo in mentem venit, ut qui elegerat salvare Iudaeos
solum, vellet salvare totum mundum? hoc excludens dicit cuius testimonium
temporibus suis; quasi dicat: haec lex non est subita, sed antiquitus
attestata per legem, et per prophetas.
Is. XLIV, 8: vos estis testes mei. Act. X, 43: huic omnes prophetae
testimonium perhibent, etc.. Confirmatum est, scilicet impletione et
ostensione signorum, et praedicatione apostolorum.
Temporibus suis, scilicet quibus praedeterminatum erat fieri. Eccle. III,
1: omnia tempus habent. Vel testimonium apostolorum confirmatum est
temporibus determinatis.
Act. I, 8: eritis mihi testes in ierusalem, et in omni Iudaea, et Samaria,
et usque ad ultimum terrae, etc..
Deinde cum dicit in quo positus sum, ponit testimonium suum. Et primo
ostendit suum officium; secundo officii sui usum, ibi veritatem.
Dicit ergo in quo, scilicet officio testandi, positus sum, scilicet a Deo.
Io. XV, 16: posui vos ut eatis et fructum afferatis, et fructus vester
maneat. Ego praedicator, quia ad hoc me posuit, ut praedicarem.
Mc. Cap. Ult.: euntes in mundum universum, praedicate evangelium omni
creaturae.
Sed in quolibet artificio sunt duo: quidam ministerialiter operantes,
quidam qui disponunt de aliis, scilicet architectores; sed in officio
ecclesiae disponentes sunt apostoli; et ideo dicit apostolus, quasi cum
auctoritate.
I Cor. IX, 2: signaculum apostolatus mei vos estis in Domino.
Usus autem officii est praedicare veritatem, et hoc est officium
praedicatorum, ut veritatem dicant. Prov. VIII, 7: veritatem meditabitur
guttur meum. Eph. IV, 25: loquimini veritatem. Sed non est aliqua doctrina,
quae non habeat aliquam veritatem; sed in hoc damnatur aliqua doctrina,
quia miscet veritati falsitatem. Et ideo dicit veritatem dico, non mentior.
Prov. VIII, 8: recti sunt omnes sermones mei. Iob VI, 30: non invenietis in
lingua mea iniquitatem. Et hic est usus officii, scilicet veritatem sine
mendacio praedicare, qui competit meo officio, qui sum doctor gentium.

13

