OPERA OMNIA
SANCTI THOMAE AQUINATIS
-----oOo----Textum electronicum praeparavit et indexavit
Ricardo M. Rom n, S. R. E. Presbyterus
Bonis Auris, MCMXCVIII

|*DE_MIXT._ELEMENT.
DE MIXTIONE ELEMENTORUM
Dubium apud multos esse solet quomodo elementa sint in mixto.
Videtur autem quibusdam quod, qualitatibus activis et passivis elementorum ad medium aliqualiter reductis per
alterationem, formae substantiales elementorum manent: si enim formae substantiales non maneant, corruptio
quaedam elementorum esse videbitur et non mixtio.
Rursus si forma substantialis corporis mixti sit actus materiae non praesuppositis formis simplicium corporum,
simplicia corpora elementorum rationem amittent. Est enim elementum ex quo componitur aliquid primo, et est
in eo, et est indivisibile secundum speciem; sublatis enim formis substantialibus, non sic ex simplicibus
corporibus corpus mixtum componetur, quod in eo remaneant. Est autem impossibile sic se habere; impossibile
est enim materiam secundum idem diversas formas elementorum suscipere. Si igitur in corpore mixto formae
substantiales elementorum salventur, oportebit diversis partibus materiae eas inesse. Materiae autem diversas
partes accipere est impossibile, nisi praeintellecta quantitate in materia; sublata enim quantitate, substantia
indivisibilis permanet, ut patet in primo physic.. Ex materia autem sub quantitate existente, et forma substantiali
adveniente, corpus physicum constituitur. Diversae igitur partes materiae formis elementorum subsistentes
plurium corporum rationem suscipiunt.
Multa autem corpora impossibile est esse simul. Non igitur in qualibet parte corporis mixti erunt quatuor
elementa; et sic non erit vera mixtio, sed secundum sensum, sicut accidit in aggregatione corporum insensibilium
propter parvitatem.
Amplius, omnis forma substantialis propriam dispositionem in materia requirit, sine qua esse non potest: unde
alteratio est via ad generationem et corruptionem.
Impossibile est autem in idem convenire propriam dispositionem, quae requiritur ad formam ignis, et propriam
dispositionem quae requiritur ad formam aquae, quia secundum huiusmodi dispositiones ignis et aqua sunt
contraria.
Contraria autem impossibile est esse in eodem. Impossibile est igitur quod in eadem parte mixti sint formae
substantiales ignis et aquae.
Si igitur mixtum fiat remanentibus formis substantialibus simplicium corporum, sequitur quod non sit vera
mixtio, sed solum ad sensum, quasi iuxta se positis partibus insensibilibus propter parvitatem.
Quidam autem utrasque rationes vitare volentes, in maius inconveniens inciderunt.
Ut enim mixtionem ab elementorum corruptione distinguerent, dixerunt formas substantiales elementorum
aliqualiter remanere in mixto. Sed rursus ne cogerentur dicere esse mixtionem ad sensum, et non secundum
veritatem, posuerunt quod formae elementorum non manent in mixto secundum suum complementum, sed in
quoddam medium reducuntur; dicunt enim quod formae elementorum suscipiunt magis et minus et habent
contrarietatem ad invicem. Sed quia hoc manifeste repugnat communi opinioni et dictis Aristotelis dicentis in
praedic., quod substantiae nihil est contrarium, et quod non recipit magis et minus; ulterius procedunt, dicentes
quod formae elementorum sunt imperfectissimae, utpote materiae primae propinquiores: unde sunt mediae inter
formas substantiales et accidentales; et sic, inquantum accedunt ad naturam formarum accidentalium, magis et
minus suscipere possunt.
Haec autem positio multipliciter improbabilis est.
Primo quidem quia esse aliquid medium inter substantiam et accidens est omnino impossibile: esset enim aliquid
medium inter affirmationem et negationem. Proprium enim accidentis est in subiecto esse, substantiae vero in
subiecto non esse. Formae autem substantiales sunt quidem in materia, non autem in subiecto: nam subiectum est
hoc aliquid; forma autem substantialis est quae facit hoc aliquid, non autem praesupponit ipsum.

1

