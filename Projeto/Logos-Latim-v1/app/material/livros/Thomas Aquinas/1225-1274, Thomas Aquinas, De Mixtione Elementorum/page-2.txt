Item ridiculum est dicere medium esse inter ea quae non sunt unius generis; ut probatur in decimo metaph.,
medium enim et extrema ex eodem genere esse oportet; nihil igitur medium esse potest inter substantiam et
accidens.
Deinde impossibile est formas substantiales elementorum suscipere magis et minus. Omnis enim forma
suscipiens magis et minus est divisibilis per accidens, inquantum scilicet subiectum eam potest participare vel
magis vel minus. Secundum autem id quod est divisibile per se vel per accidens, contingit esse motum
continuum, ut patet in sexto physic.. Est enim loci mutatio et augmentum et decrementum, secundum
quantitatem et locum quae sunt per se divisibilia; alteratio autem secundum qualitates quae suscipiunt magis et
minus, ut calidum et album. Si igitur formae elementorum suscipiunt magis et minus, tam generatio quam
corruptio elementorum erit motus continuus. Quod est impossibile.
Nam motus continuus non est nisi in tribus generibus, scilicet in quantitate et qualitate, et ubi, ut probatur in
quinto physic..
Amplius, omnis differentia secundum formam substantialem variat speciem.
Quod autem recipit magis et minus, differt quod est magis ab eo quod est minus et quodammodo est ei
contrarium, ut magis album et minus album. Si igitur forma ignis suscipiat magis et minus, magis facta vel
minus facta speciem variabit, et non erit eadem forma, sed alia. Et hinc est quod Philosophus dicit in octavo
metaph., quod sicut in numeris variatur species per additionem et subtractionem, ita in substantiis.
Oportet igitur alium modum invenire, quo et veritas mixtionis salvetur, et tamen elementa non totaliter
corrumpantur, sed aliqualiter in mixto remaneant.
Considerandum est igitur quod qualitates activae et passivae elementorum contrariae sunt ad invicem et magis et
minus recipiunt. Ex contrariis autem qualitatibus quae recipiunt magis et minus constitui potest media qualitas,
quae sapiat utriusque extremi naturam, sicut pallidum inter album et nigrum, et tepidum inter calidum et
frigidum. Sic igitur, remissis excellentiis qualitatum elementarium, constituitur ex his quaedam qualitas media,
quae est propria qualitas corporis mixti, differens tamen in diversis secundum diversam mixtionis proportionem:
et haec quidem qualitas est propria dispositio ad formam corporis mixti, sicut qualitas simplex ad formam
corporis simplicis. Sicut igitur extrema inveniuntur in medio, quod participat naturam utriusque, sic qualitates
simplicium corporum inveniuntur in propria qualitate corporis mixti. Qualitas autem simplicis corporis est
quidem aliud a forma substantiali ipsius, agit tamen in virtute formae substantialis, alioquin calor calefaceret
tantum, non autem per eius actionem forma substantialis educeretur in actum; cum nihil agat ultra suam speciem.
Sic igitur virtutes formarum substantialium simplicium corporum in corporibus mixtis salvantur. Sunt igitur
formae elementorum in corporibus mixtis non quidem actu, sed virtute: et hoc est quod Aristoteles dicit in primo
de gener.: non manent igitur elementa scilicet in mixto actu, ut corpus et album, nec corrumpuntur nec alterum
nec ambo: salvatur enim virtus eorum.

2

