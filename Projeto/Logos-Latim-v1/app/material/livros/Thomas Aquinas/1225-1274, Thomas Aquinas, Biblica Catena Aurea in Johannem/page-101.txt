minime patrem habet, scilicet neque secundum fidem, neque secundum cognitionem. Sed et aliter dicit Scriptura,
illos qui adiuncti sunt alicui, cognoscere illud. Tunc enim Adam cognovit uxorem suam cum ei coniunctus est. Si
ergo qui adhaeret mulieri, mulierem cognoscit; et qui adhaeret domino, unus spiritus est et Deum cognoscit. Si
vero sic se habet, Pharisaei nec patrem noverunt nec filium. Post hoc est quidem aliquem cognoscere Deum, non
autem cognoscere patrem. Infinitis ergo orationibus editis in lege non invenimus aliquem orando dicentem Deum
patrem: tamen orant eum tamquam Deum et dominum: ne praevenirent gratiam per Jesum toti mundo effusam,
vocantem cunctos ad filiationem, iuxta illud: narrabo nomen tuum fratribus meis.
Sequitur haec verba locutus est Jesus in gazophylacio, docens in templo. Alcuinus.
Gaza persica lingua divitiae, philatin servare. Erat autem locus in templo ubi servabantur divitiae. Chrysostomus.
In templo loquebatur more magistri; et hic loquebatur super quibus mordebant et accusabant, quoniam seipsum
facit parem patri. Augustinus.
Magna igitur fiducia sine timore: non enim pateretur quod nollet; unde sequitur et nemo apprehendit eum, quia
nondum venerat hora eius. Nonnulli cum hoc audiunt, sub fato fuisse Christum credunt; sed si fatum, sicut
nonnulli intellexerunt, a fando dictum est, idest a loquendo, verbum Dei quomodo habet fatum? ubi sunt fata? in
caelo, inquis, in ordine et conversionibus siderum. Quomodo ergo fatum habet per quem factum est caelum et
sidera, cum tua voluntas, si recte sapias, transcendat et sidera? an quia nosti Christi carnem fuisse sub caelo, ideo
putas et potestatem Christi subditam caelo? igitur nondum venerat hora eius, non qua cogeretur mori, sed qua
dignaretur occidi.
Origenes. Ubicumque autem additur: haec verba locutus est Jesus in tali loco, si bene attendas, invenies
additionis opportunitatem. Est autem gazophylacium locus numismatum in honorem Dei et dispensationem
pauperum oblatorum.
Numismata autem sunt divina verba, imaginem regis magni impressam habentia.
Unusquisque autem conferat in aedificationem ecclesiae, portans ad intellectuale gazophylacium quidquid potest
ad honorem Dei et utilitatem communem. Omnibus autem offerentibus in gazophylacio templi, magis oportebat
Jesum munera portare, quae erant verba vitae aeternae. Loquente ergo Jesu in gazophylacio, a nemine detentus
est: quia sermones eius fortiores erant his qui eum capere volebant, cum non sit infirmitas in quibus verbum Dei
loquitur. Beda. Vel aliter. In gazophylacio Christus loquitur, quoniam in parabolis ad Iudaeos sermones
proferebat; tunc autem quasi gazophylacium aperiri coepit, quando discipulis suis caelestia reseravit: unde etiam
gazophylacium templo inhaerebat: quia quae lex et prophetae figuraliter praedixerant, ad dominum pertinebant.
|#5 Lectio 5
Augustinus in ioannem. Quia supra dictum est quod nemo apprehendit eum, quia nondum venerat hora eius,
modo de ipsa sua passione, quae posita erat, non in eius necessitate, sed potestate, locutus est Iudaeis; unde
dicitur dixit ergo iterum eis Jesus: ego vado.
Christo enim domino mors profectio fuit illuc unde venerat et unde discesserat.
Beda. Haec autem verborum connexio talis esse videtur, ut haec uno tempore, uno quoque in loco, vel certe alio
tempore alioque in loco geri potuissent: quoniam nihil interponi et quaedam vel multa potuerunt.
Origenes in ioannem.
Sed obiciet aliquis sic: si his qui manebant in incredulitate, ista dicebat: quomodo eis dicit et quaeretis me?
quaerere enim Jesum, est quaerere veritatem et sapientiam.
Sed dices, quia et de persequentibus aliquando dicitur, quod quaerebant eum capere. Differentiae enim sunt
eorum qui quaerunt Jesum: non omnes enim pro eorum salute et utilitate quaerunt eum. Propter hoc solum hi qui
recte quaerunt eum, inveniunt pacem. Recte autem quaerere dicuntur qui verbum quod est in principio apud
Deum quaerunt, ut illos patri adducat. Augustinus.
Quaeretis ergo, inquit, me, non pio desiderio, sed odio: nam illum, posteaquam abscessit ab oculis hominum,
inquisierunt, et qui oderunt et qui amabant: illi persequendo, isti habere cupiendo. Et ne putetis quia me bene
quaeretis, in peccato vestro moriemini. Hoc est Christum male quaerere, in peccato suo mori; hoc est illum
odisse, per quem solum posset salus esse. Dixit sententiam praescius quod in peccatis suis morientur.
Beda. Sed nota, quod peccato in singulari numero utitur, sed vestro in plurali, ut idem omnium scelus ostenderet.
Origenes.
Quaero autem propter hoc quod infra dicitur, quod hoc ipso loquente multi crediderunt in eum; numquid ad
omnes praesentes dicit in peccato vestro moriemini? sed ad illos dicebat quos sciebat non esse credituros, et
propter hoc in eorum peccatis esse morituros, et non valentes post ipsum sequi; nam sequitur quo ego vado, vos
non potestis venire, ubi scilicet veritas et sapientia est: hoc est enim ubi est Jesus. Non possunt, ait, quia non
volunt; si enim voluissent et non potuissent, non rationabiliter eis diceretur in peccato vestro moriemini.
Augustinus in ioannem. Hoc autem et discipulis alio loco dicit; nec tamen dixit eis in peccato vestro moriemini,
sed quo ego vado, vos non potestis venire modo. Non abstulit spem, sed praedixit dilationem. Origenes in
ioannem.
Praesens autem verbum minatur Christi recessum; sed quamdiu salvamus ea quae animae nostrae sunt insita
veritatis semina, nequaquam recedit a nobis verbum Dei: si vero a lapsu in malitiam corrumpamur, tunc dicitur
101

