Quod quidem intantum verum est, quia Dei plenitudinem nullus non solum oculis corporis, sed vel ipsa mente
aliquando comprehendit. Aliud est enim videre, aliud totum videndo comprehendere: quandoquidem id videtur
quod praesens utcumque sentitur; totum autem comprehenditur videndo quod ita videtur ut nihil eius lateat
videntem, aut cuius fines circumspici possunt.
Chrysostomus. Sic igitur solus patrem videt filius et spiritus sanctus.
Quod enim creabilis est naturae, qualiter poterit videre quod increabile est? ita igitur nullus novit Deum, ut filius;
unde sequitur unigenitus filius, qui est in sinu patris, ipse enarravit. Ne propter nominis communionem unum
quemdam eorum qui gratia facti sunt filiorum esse existimes eum, primo quidem adiectus est articulus. Si vero
hoc non sufficit tibi, audi aliud nomen unigenitus. Hilarius de Trin.. Naturae quidem fides non satis explicata
videbatur ex nomine filii, nisi proprietatis virtus per exceptionis significantiam adderetur; praeter filium enim et
unigenitum nihil cognominans, suspicionem penitus adoptionis exclusit, cum veritatem nominis unigeniti natura
praestaret. Chrysostomus. Sed et aliud posuit, dicens qui est in sinu patris. Etenim in sinu conversari multo plus
est quam simpliciter videre: nam qui simpliciter videt, non omnino eius quod videt cognitionem habet: qui vero
in sinu conversatur, nihil ignorabit. Cum igitur audieris quod nullus cognoscit patrem nisi filius, nequaquam
dicas, quoniam etsi plus omnibus novit patrem, sed non quantus est novit eum: propterea evangelista in sinu
patris eum morari dicit, ut non aestimemus per id aliud significatum quam familiaritatem unigeniti, et
coaeternitatem ad patrem. Augustinus in ioannem.
In sinu enim patris, idest in secreto patris: non enim Deus habet sinum, quemadmodum nos habemus in vestibus;
aut cogitandus est sic sedere quomodo nos; aut forte cinctus est, ut sinum haberet: sed quia sinus noster intus est,
secretum patris sinus patris vocatur. Qui ergo in secreto patris novit patrem, ipse enarravit quod vidit.
Chrysostomus in ioannem.
Sed quid enarravit? quoniam unus est Deus. Sed et hoc reliqui prophetae et Moyses clamant: quid ergo plus
didicimus a filio in sinibus paternalibus existente? primum quidem ipsa haec quae alii narraverunt, sunt enarrata
ex operatione unigeniti; Deinde quoniam multo maiorem suscepimus doctrinam per unigenitum, et cognovimus
quoniam spiritus est Deus, et quod eos qui adorant eum, in spiritu et veritate adorare oportet, et quoniam Deus
pater est unigeniti. Beda.
Praeterea sciendum, quia si ad praeteritum referatur quod ait enarravit, homo factus enarravit quid de trinitatis
unitate sentiendum, qualiter ad eius contemplationem properandum, quibus actibus sit perveniendum. Si vero
referatur ad futurum, tunc enarrabit cum electos suos ad visionem claritatis suae inducet.
Augustinus. Fuerunt autem homines qui dicerent, vanitate cordis sui decepti: pater invisibilis est, filius autem
visibilis est. Si ergo propter carnem filius visibilis dicitur, et nos concedimus, et est catholica fides; si autem, ut
ipsi dicunt, antequam incarnaretur, multum delirant, si Christus sapientia Dei et virtus Dei est: sapientia enim
Dei videri oculis non potest. Si verbum hominis oculis non videtur, verbum Dei sic videri potest? chrysostomus.
Non igitur soli ipsi proprium est Deum nemo vidit unquam, sed et filio: quia, ut Paulus dicit, est imago Dei
invisibilis; qui vero invisibilis imago est, et ipse invisibilis est.
|#19 Lectio 19
Origenes.
Secundum legitur hoc testimonium a ioanne baptista de Christo prolatum, incipiente primo illic: hic est de quo
dixi, et desinente ibi: ipse enarravit. Theophylactus.
Vel aliter. Postquam superius dixit evangelista, quod ioannes testabatur de Christo: ante me factus est, nunc
subiungit quando praemissum testimonium reddiderit Christo ioannes; unde dicit et hoc est testimonium ioannis,
quando miserunt Iudaei ab hierosolymis sacerdotes et Levitas ad ioannem. Origenes. Iudaei quidem ab
hierosolymis, ut cognati existentes baptistae de stirpe sacerdotali existentis, sacerdotes et Levitas destinant,
sciscitaturos quis esset ioannes; eos scilicet qui reputati sunt secundum electionem ab aliis differre; et ab electo
hierosolymorum loco. Ioannem itaque quaerunt cum tanta veneratione; erga Christum autem nihil huiusmodi
factum legitur a Iudaeis.
Sed quod erga ioannem Iudaei, hoc ioannes erga Christum prosequitur, per proprios discipulos interrogans: tu es
qui venturus es, an alium expectamus? chrysostomus in ioannem. Sic autem fide dignum aestimaverunt esse
ioannem, ut ei de seipso dicenti crederent; unde dicitur ut interrogarent eum: tu quis es? Augustinus in ioannem.
Non autem mitterent nisi moverentur excellentia auctoritatis eius, quia ausus est baptizare. Origenes. Ioannes
autem, ut videtur, discernebat ex quaestione, sacerdotum et Levitarum dubitationem, ne forte Christus esset
baptizans; apertius tamen illud profiteri cavebant, ne temerarii putarentur.
Quapropter merito, ut eorum opinio fallax de eo primitus aboleretur, ac subinde veritas propalaretur, quod non sit
Christus ante omnia manifestat; unde sequitur et confessus est, et non negavit: et confessus est: quia non sum
ego Christus.
Hic etiam adiciamus, quia tempus adventus Christi populum recreabat quodammodo iam praesens existens,
legisperitis ex sacris Scripturis illius tempus speratum colligentibus: propter quod theodas non modicam
multitudinem quasi Christus congregavit, et post illum Iudas Galilaeus in diebus professionis. Cum ergo

17

