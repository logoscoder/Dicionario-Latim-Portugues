congregata, et sic armata veniebat, ut vel terreret, vel etiam repugnaret, si quisquam Christum defendere auderet.
Chrysostomus in ioannem.
Sed qualiter cohorti suaserunt? quia milites erant, pecuniarum gratia omnia facere meditantes. Theophylactus.
Faces autem afferunt et laternas, ne Christus latens in tenebris fugeret. Chrysostomus.
Multoties autem alias miserunt comprehendere eum, sed non valuerunt: unde manifestum est quod tunc sponte
seipsum dedit; propter quod subditur Jesus autem sciens omnia quae ventura erant super eum, processit, et dixit
ad eos: quem quaeritis? theophylactus.
Quaerit autem non ut volens scire: nam utique noverat omnia quae ventura erant super eum: sed ostendere volens
quoniam cum praesens esset, ab eis videri non poterat vel discerni; nam sequitur dicit ei Jesus: ego sum.
Chrysostomus.
In medio enim eorum existens, excaecavit eorum oculos: quoniam enim non tenebrae causa erant, indicavit
evangelista dicens, quoniam habuerunt lampades. Si vero lampades non essent, a voce saltem debebant eum
agnoscere. Si vero et illi ignorabant, qualiter Iudas ignoravit, qui cum eo fuerat continue? et ideo subdit stabat
autem et Iudas, qui tradebat eum, cum ipsis. Fecit autem hoc Jesus, ostendens quoniam non solum
comprehendere eum non possent, sed nec videre in medio existentem, nisi ipse concederet; unde subditur ut ergo
dixit eis: ego sum, abierunt retrorsum, et ceciderunt in terram.
Augustinus. Ubi nunc militum cohors, ubi terror, et munimen armorum? una vox turbam odiis ferocem armisque
terribilem sine telo ullo percussit, repulit, stravit. Deus enim latebat in carne, et sempiternus dies ita membris
occultabatur humanis, ut cum laternis et facibus quaereretur occidendus a tenebris. Quid iudicaturus faciet qui
iudicandus hoc fecit? et nunc utique per evangelium, ego sum, dicit Christus, et a Iudaeis expectatur
Antichristus, ut retro redeant, et in terram cadant: quoniam deserentes caelestia, terrena desiderant. Gregorius
super Ezech..
Quid autem hoc est quod electi in faciem, et reprobi retrorsum cadunt, nisi quod omnis qui post se cadit, ibi cadit
ubi non videt; qui vero ante se ceciderit, ibi cadit ubi videt? iniqui ergo quia in invisibilibus cadunt, post se
cadere dicuntur, quia ibi corruunt ubi quod tunc eos sequitur, modo videre non possunt: iusti vero, quia in istis
visibilibus semetipsos sponte Deiciunt ut in invisibilibus erigantur, quasi in faciem cadunt, quia timore
compuncti videntes humiliantur.
Chrysostomus in ioannem.
Demum ne quis dicat quoniam ipse Iudaeos ad hoc induxit ut eum occiderent, seipsum in manibus eorum
tradens, manifeste ostendit eis omnia quae sufficiebant eos revocare. Sed quia permanebant in malitia et nullam
habebant excusationem, tunc seipsum in manibus eorum tradidit; unde sequitur iterum ergo interrogavit eos:
quem quaeritis? illi ergo dixerunt: Jesum Nazarenum. Respondit Jesus: dixi vobis quia ego sum. Augustinus in
ioannem. Audierant primo ego sum; sed non comprehenderant: quia hoc noluit qui potuit quidquid voluit. Verum
si nunquam se ab eis permitteret apprehendi; non quidem illi facerent propter quod venerant, sed nec ipse faceret
propter quod venerat: proinde quia tenere volentibus et non valentibus ostendit potestatem suam, iam tenebunt
eum, ut faciat de nescientibus voluntatem suam; unde subditur si ergo me quaeritis, sinite hos abire.
Chrysostomus. Quasi dicat: si me quaeritis, nihil vobis ad hos commune est: ecce meipsum trado: usque ad
ultimam horam ad suos dilectionis conservantiam demonstrans. Augustinus. Inimicos iubet, et hoc faciunt quod
iubet: sinunt scilicet nunc eos abire quos non vult perire. Chrysostomus.
Unde evangelista ostendens quod hoc non fuit eorum propositi, sed virtus eius qui comprehensus fuerat,
subiungit ut impleretur sermo quem dixit: quia quos dedisti mihi, non perdidi ex eis quemquam. Perditionem
autem non hanc dixerat quae est mortis, sed illam aeternam: evangelista vero et de praesenti morte id accepit.
Augustinus.
Numquid autem non erant postea morituri? cur ergo si tunc morerentur, perderet eos, nisi quia nondum in eum
sic credebant quomodo credunt quicumque non pereunt?
|#3 Lectio 3
Chrysostomus in ioannem.
Petrus confidens in praedicta voce domini et in his quae iam facta erant, armatur adversus eos qui supervenerant;
unde dicitur simon ergo Petrus habens gladium, eduxit eum, et percussit pontificis servum.
Sed qualiter iussus non peram habere neque duo vestimenta, gladium habet? mihi videtur hunc formidans
praeparasse dudum.
Theophylactus. Vel ad opus agni illo indigens, ferebat hunc etiam post coenam.
Chrysostomus. Sed qualiter qui iussus erat non alapam dare, homicida fit? quia maxime non se ulcisci iussus est;
hic autem non se ulciscebatur, sed magistrum. Demum nondum perfecti adhuc erant, sed videbis postea Petrum
verberatum, et humiliter ferentem. Non sine causa autem subdit et abscidit eius auriculam dexteram. Videtur
mihi enim impetum apostoli significare quoniam ad ipsum caput impetum fecit. Augustinus in ioannem. Solus
autem hic evangelista etiam nomen servi huius expressit, cum dixit erat autem nomen servo Malchus: sicut
Lucas solus quod eius auriculam dominus tetigerit, et sanaverit eum. Chrysostomus. Tunc enim miraculum fecit,
et erudiens nos, quoniam eis qui male faciunt benefacere oportet, et virtutem revelans suam. Nomen autem
187

