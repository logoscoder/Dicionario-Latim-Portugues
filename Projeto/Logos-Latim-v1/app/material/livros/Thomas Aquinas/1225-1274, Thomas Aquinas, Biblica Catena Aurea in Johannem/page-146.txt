dubitans suaviter dixit: domine, tu mihi lavas pedes? secundo: non lavabis mihi pedes in aeternum: quod erat
prohibitivum operis perducentis eum ad habendum partem cum iesu: in quo etiam non tantum Jesum arguit
inconvenienter lavantem pedes discipulorum, sed etiam condiscipulos indecenter suos pedes porrigentes.
Cum ergo non esset expediens Petro proprium responsum, non permisit illud dominus verificari; nam subditur
respondit ei Jesus: si non lavero te, non habebis partem mecum. Augustinus.
Ita dictum est: si non lavero te, cum de solis pedibus ageretur, quomodo dici solet: calcas me, quando sola planta
calcatur. Origenes. Qui autem recusant haec et similia tropologizare, dicant quomodo probabile est eum qui ob
reverentiam Jesu dixit non lavabis mihi pedes in aeternum, non habiturum partem cum Dei filio, propter non
lavari pedes ab eo, sicut propter immane scelus: et ideo praestandi sunt pedes, idest mentis affectus, lavandi a
iesu, ut sint pedes nostri decori, et praesertim cum aemulantes potiora dona, volumus adnumerari eis qui
evangelizant bona. Chrysostomus.
Ideo autem non dixit cuius gratia hoc faciebat, sed minas imposuit, quia ille nequaquam persuasus esset; audiens
enim scies autem postea, non dixit: doce igitur me ut permittam; sed quando comminatus est id quod maxime
timebat, scilicet separari ab eo, tunc permisit. Origenes.
Hoc dicto utemur contra eos qui indiscretius se facere statuerunt quod eis non prodest: nam ostendendo illis quod
non sunt habituri partem cum iesu, dum praesumptuosum decretum observant, admonebimus illos ne
immorentur male decretis, etiam si iureiurando ex multo impetu illud firmaverunt.
Augustinus. At ille amore et timore perturbatus plus expavit Christum sibi negari quam usque ad suos pedes
humiliari; unde sequitur dicit ei simon Petrus: domine, non tantum pedes, sed et manus et caput. Origenes.
Manus autem lavare nolebat Jesus, contemnens quae dicebantur quoniam discipuli tui non lavant manus, cum
panem manducant, caput autem submergi nolebat, in quo imago et gloria patris extiterat: satis est autem ei ut
pedes lavandos porrigeret; unde sequitur dicit ei Jesus: qui lotus est, non indiget nisi ut pedes lavet, sed est
mundus totus. Augustinus.
Totus utique praeter pedes, vel nisi pedes, quos habet opus lavare: homo enim in baptismo totus abluitur, non
praeter pedes, sed totus omnino; verumtamen cum in rebus humanis postea vivitur, utique terra calcatur. Ipsi
igitur humani affectus, sine quibus in hac mortalitate non vivitur, quasi pedes sunt, ubi ex humanis rebus
afficimur, ut si dixerimus quia peccatum non habemus, nos ipsos decipiamus.
Si autem confitemur peccata nostra, qui pedes discipulorum lavit, nobis peccata dimittit usque ad pedes, quibus
conversamur in terra. Origenes.
Impossibile autem puto non contaminari extrema animae et infima eius, quamquam quo ad homines perfectus
quis esse putetur; plurimi autem et post baptismum implentur pulvere scelerum usque ad verticem; qui vero
legitime discipuli Christi sunt, erga solos pedes indigent lavatione.
Augustinus ad seleucianum.
Ex hoc autem quod hic dicitur, intelligitur quod iam Petrus baptizatus fuerat: intelligimus enim eius discipulos,
per quos baptizabat, iam fuisse baptizatos, sive baptismo ioannis, sicut nonnulli arbitrantur, sive, quod magis
credibile est, baptismo Christi. Neque enim renuit ministerium baptizandi, ut haberet baptizatos servos per quos
ceteros baptizaret, qui non defuit humilitatis ministerio, quando eis pedes lavit; unde sequitur et vos mundi estis,
sed non omnes. Augustinus in ioannem.
Hoc quid sit ne quaeramus, ipse evangelista patefecit adiungens sciebat enim quisnam esset qui traderet eum:
propterea dixit: non estis mundi omnes.
Origenes. Quod ergo dicit vos mundi estis, refertur ad undecim; quod vero subditur sed non omnes, dicitur
propter Iudam existentem immundum: primo quidem quia pauperes non erant sibi curae, sed fur erat; demum
diabolo ingresso in cor eius, ut proderet Christum. Lavat autem pedes postquam mundi erant: quoniam gratia
transcendit necessitatem; et, sicut dicit ioannes: mundus mundificetur adhuc. Augustinus. Vel ipsi discipuli, cum
loti essent, non opus habebant nisi pedes lavare; quia dum in isto saeculo vivit homo, humanis affectibus terram
velut pedibus calcans contrahit.
Chrysostomus. Vel aliter. Non dicit eos mundos, ut a peccatis erutos aestimes, victima nondum oblata; sed eam
quae cognitionis est mundationem dicit: iam enim ab errore Iudaico eruti erant.
|#3 Lectio 3
Augustinus. Memor dominus se promisisse scientiam facti sui Petro, dicens: scies autem postea, quid sit quod
fecit, docere nunc incipit; unde dicitur postquam ergo lavit pedes eorum, accepit vestimenta sua: et cum
recubuisset iterum, dixit eis: scitis quid fecerim vobis? Origenes in ioannem.
Quid vel interrogative proferatur, ut ostendat facti magnitudinem, vel imperative, ut eorum erigat intellectum.
Alcuinus. Mystice autem, impleta redemptionis nostrae purgatione per sanguinis sui effusionem, accepit
vestimenta sua, tertia die de sepulchro resurgens, et eodem corpore iam immortali vestitus; et cum recubuisset
ascendens in caelum in dextera paterna divinitatis recumbens, inde venturus est ad iudicandum. Chrysostomus in
ioannem.

146

