unde manabat admiserit, sed in rupto meatu tamquam a fontis tramite separata fuerit, non dicitur aqua viva.
Chrysostomus in ioannem.
Spiritus enim sancti gratiam quandoque Scriptura ignem, quandoque aquam vocat; ostendens quoniam non
substantiae sunt haec nomina repraesentativa, sed actionis. Per ignis quidem appellationem erectivum et calidum
gratiae, et consumptivum peccatorum aenigmatice insinuat: per aquae vero nuncupationem purgamentum quod
est ex spiritu, et multum refrigerium recipientibus eum mentibus ostendit. Theophylactus. Gratiam ergo spiritus
sancti dixit aquam vivam, idest vivificativam, refrigerativam et motivam.
Nam gratia spiritus sancti semper movet illum qui bona operatur, ascensiones in corde suo disponens.
Chrysostomus. Iterum autem dominus eam ab humili suspicione erexit, qua existimabat eum unum multorum
esse: multum enim honorem tribuens, dominum vocat; sequitur enim dicit ei mulier: domine, neque in quo
haurias habes, et puteus altus est: unde ergo habes aquam vivam? Augustinus in ioannem.
Videte quomodo intellexit aquam vivam, scilicet aquam quae erat in illo fonte; quasi dicat: tu mihi vis dare
aquam vivam, et ego fero unde hauriam et tu non fers: de hac ergo aqua viva mihi dare non potes, quoniam
hauritorium non habes. Forte alium fontem promittis? sed numquid tu maior es patre nostro Iacob, qui dedit
nobis puteum, et ipse ex eo bibit, et filii eius, et pecora eius? chrysostomus. Quasi dicat: non potes dicere quod
Iacob dedit nobis hunc fontem, et alio ipse usus est: etenim ipse et sui ex eo bibebant: quod non esset, si
meliorem alium habuissent.
De hoc igitur fonte dare non potes: alium autem meliorem non est te habere, nisi confitearis te ipsum maiorem
esse Iacob.
Unde igitur habes aquam quam promittis te daturum nobis? theophylactus. Quod autem dicit et pecora eius,
ostensivum est abundantiae aquarum; quasi dicat: non solum suavis est aqua, ut Iacob ex ea biberet et filii eius;
sed etiam intantum est abundans, ut tantae multitudini pecorum patriarchae sufficiat. Chrysostomus.
Vide autem qualiter seipsam impulit in nobilitatem Iudaicam.
Samaritani enim Abraham progenitorem suum dicebant, quasi a chaldaea existentem; sed et Iacob patrem
vocabant, quasi ipsius existentem nepotem. Beda. Vel patrem suum Iacob vocat, quia ipsa sub lege Moysi
vixerat, et praedium quod Iacob filio suo ioseph dederat possidebat.
Origenes in ioannem. Mystice autem fons Iacob Scripturae sunt; siquidem instructi in Scripturis bibunt ut Iacob
et filii eius; simplices autem et rudes bibunt more pecorum Iacob.
|#3 Lectio 3
Chrysostomus in ioannem.
Cum mulier quaesivisset numquid maior es patre nostro Iacob? non dixit: maior sum, ne videretur gloriari; sed
per ea quae subdit, hoc ostendit; sequitur enim respondit Jesus, et dixit ei: omnis qui biberit ex aqua hac, sitiet
iterum; qui autem biberit ex aqua quam ego dabo ei, non sitiet in aeternum; quasi dicat: si mirabilis fuit Iacob,
quia hanc aquam dedit; si dabo tibi multo hac potiorem, quid dices? non autem ab accusatione, sed ex
supereminentia comparationem facit: non enim dicit quoniam haec aqua vilis est et contemptibilis; sed id quod
natura testatur, hoc ponit, scilicet omnis qui bibit ex aqua hac, sitiet iterum. Augustinus in ioannem. Quod
quidem verum est et de aqua sensibili, et de ea quam significat illa aqua: etenim aqua in puteo voluptas est
saeculi in profunditate tenebrosa: hic eam hauriunt homines hydria cupiditatum: nam qui non praemiserit
cupiditatem, pervenire non potest ad voluptatem. Cum pervenerit quisque ad voluptatem saeculi huius, numquid
non iterum sitiet? ergo de hac aqua qui biberit, sitiet iterum. Si autem acceperit a me aquam, non sitiet in
aeternum: nam quomodo sitient qui inebriabuntur ab ubertate domus Dei? promittebat ergo venam quamdam in
satietatem spiritus sancti.
Chrysostomus. Hanc autem excellentiam huius aquae, ut scilicet qui ex ea biberit, non sitiat in aeternum, per ea
quae consequuntur ostendit; sequitur enim sed aqua quam ego dabo ei, fiet in eo fons aquae salientis in vitam
aeternam; quasi dicat: sicut qui fontem habet intra se positum, nequaquam afficietur siti; ita et qui hanc aquam
habet, scilicet quam ego ei dabo. Theophylactus. Nam aqua quam ego tribuo, semper multiplicatur: semina enim
et principium boni, sancti sumunt per gratiam; ipsi vero negotiantur et operantur ad eius augmentum.
Chrysostomus. Vide autem qualiter mulier paulatim ad dogmatum altitudinem ducitur: nam primum quidem
aestimavit eum iniquum quemdam esse Iudaeum: Deinde audiens aquam vivam, suspicata est de sensibili hoc
dici: postea discens quoniam spiritualia erant quae dicebantur, credidit quidem quoniam potest aqua sitis
necessitatem tollere; nondum autem sciebat quae esset haec aqua, sed quaerebat eam, superiorem sensibilibus
aestimans; unde subditur dicit ad eum mulier: domine, da mihi hanc aquam, ut non sitiam neque veniam huc
haurire. Et sic eum patriarchae Iacob praeponit, de quo tam magnam opinionem habebat.
Augustinus. Vel aliter. Adhuc illa mulier carnem sapit: delectata est non sitire, et putabat hoc secundum carnem
sibi promissum esse a domino. Dederat autem Deus aliquando servo suo eliae ut per dies quadraginta nec
esuriret, nec sitiret: qui hoc potuit dare per quadraginta dies, non poterat dare semper? delectata autem tali
munere rogat ut ei aquam vivam daret; unde sequitur dicit ad eum mulier: domine, da mihi hanc aquam, ut non
sitiam, neque veniam huc haurire. Ad laborem enim indigentia cogebat, et laborem infirmitas recusabat: utinam
audiret: venite ad me, omnes qui laboratis et onerati estis, et ego vos reficiam.
50

