Quod ergo ait: pater, venit hora, clarifica filium tuum, sic intelligendum est tamquam dixerit: venit hora
seminandae humilitatis: fructum non differas claritatis.
Hilarius de Trin.. Sed forte infirmus reperietur filius dum clarificationem potioris expectat. Et quis non patrem
potiorem confitebitur, cum ipse dicat: pater maior me est? sed cavendum est ne apud imperitos gloriam filii
honor patris infirmet; nam sequitur ut filius tuus clarificet te. Non ergo infirmus est filius, vicem clarificationis
ipse, cum clarificandus sit, redditurus. Ergo expostulatio clarificationis dandae vicissimque reddendae, eamdem
in utroque ostendit divinitatis virtutem. Augustinus.
Merito autem quaeritur quomodo patrem clarificaverit filius, cum sempiterna claritas patris nec diminuta fuerit in
forma humana, nec augeri potuerit in sua perfectione divina. Sed apud homines minor erat, quando in Iudaea
tantummodo Deus notus erat; quia vero per evangelium Christi factum est ut pater innotesceret gentibus, patrem
clarificavit et filius. Dicit ergo clarifica filium tuum, ut filius tuus clarificet te; ac si dicat: resuscita me, ut
innotescas toti orbi per me. Deinde magis pandens quomodo clarificet patrem filius, subiungit sicut dedisti ei
potestatem omnis carnis, ut omne quod dedisti ei, det eis vitam aeternam. Omnem carnem dixit omnem
hominem, a parte totum significans.
Hoc autem quod potestas Christo a patre data est omnis carnis, secundum hominem intelligendum est. Hilarius
de Trin.. Caro enim factus ipse vitae aeternitatem erat caducis et corporeis et mortalibus redditurus. Vel acceptio
potestatis sola est significatio nativitatis, in qua accepit id quod est. Non est infirmitati datio deputanda, cum in
eo significetur pater esse quod dederit, et in eo filius Deus maneat quod vitae aeternae dandae sumpserit
potestatem. Chrysostomus in ioannem. Dicit autem dedisti ei potestatem omnis carnis: ut ostendat quod non ad
Iudaeos solos sua praedicatio, sed ad totum orbem terrarum extenditur. Sed quid est quod dicit omnis carnis? non
enim utique omnes crediderunt. Et quidem quantum ex eo est, omnes crediderunt; si vero non attendebant his
quae dicebantur, non eius qui dicebat, est criminatio, sed eorum qui non susceperunt. Augustinus in ioannem.
Dicit ergo sicut dedisti ei potestatem omnis carnis, ita te glorificet filius, idest notum te faciat omni carni quam
dedisti ei; sic enim dedisti, ut omne quod dedisti ei, det eis vitam aeternam.
Hilarius de Trin.. Sed in quo tandem aeternitatis vita est, ostendit cum subdit haec est autem vita aeterna, ut
cognoscant te solum verum Deum. Vita est verum Deum nosse; sed solum hoc non facit vitam: quid ergo
connectitur? et quem misisti Jesum Christum. Hilarius de Trin.. Dum autem Ariani intelligunt solum patrem
verum Deum, solum iustum, solum sapientem, a communione horum, secundum hos, filius separatur.
Soli enim, ut aiunt, propria non participantur ab altero; quae si in patre solo, et non in filio existimabuntur,
necesse est ut filius Deus falsus et insipiens esse credatur.
Nulli autem dubium est veritatem ex natura et ex virtute naturae esse: verum enim triticum est quod spica
structum, et aristis vallatum, et folliculis excussum, et in far comminutum, et in panem coctum, et in cibum
sumptum reddit ex se et naturam panis et munus. Quaero ergo in quo filio veritas Dei desit, cui non desit Dei nec
natura nec virtus. Naturae enim suae virtute usus est, ut essent quae non erant, et fierent quae placerent.
An forte quod ait te solum, communionem atque unitatem suam a Deo separat? separat sane, si non ad id quod
ait te solum verum Deum, continue subiecit et quem misisti Jesum Christum. Per id enim ecclesiae fides
Christum verum Deum confessa est, quod solum verum Deum confessa patrem sit: non enim unigenito Deo
naturae demutationem naturalis nativitas intulit. Augustinus de Trin.. Videndum est ergo an intelligere cogamur,
cum dictum est patri ut cognoscant te solum verum Deum, tamquam hoc insinuare voluerit, quia et solus pater
Deus verus est, ne non nisi ipsa tria simul, patrem et filium et spiritum sanctum, intelligeremus esse Deum. Nunc
ergo ex domini testimonio et patrem solum verum Deum dicimus, et filium solum Deum verum, et spiritum
sanctum solum verum Deum; et simul patrem et filium et spiritum, idest simul ipsam trinitatem, non tres veros
Deos, sed unum verum Deum.
Augustinus. Vel ordo verborum est: ut te, et quem misisti Jesum Christum, cognoscant solum verum Deum;
consequenter enim et spiritus sanctus intelligitur, quia spiritus est patris et filii, tamquam caritas consubstantialis
amborum.
Sic igitur filius glorificat te, ut omnibus quos dedisti ei, te cognitum faciat. Porro si cognitio mei est vita aeterna,
tanto magis in vita aeterna, quanto magis in hac cognitione proficimus. Non autem moriemur in vita aeterna.
Tunc ergo Dei cognitio perfecta erit quando nulla mors erit: summa tunc Dei clarificatio, quia summa gloria. A
veteribus autem gloria definita est frequens de aliquo fama cum laude. At si homo laudatur cum famae creditur,
quomodo Deus laudabitur quando ipse videbitur? propter quod scriptum est: beati qui habitant in domo tua, in
saecula saeculorum laudabunt te. Ibi erit Dei sine fine laudatio, ubi erit Dei plena cognitio, et ideo clarificatio.
Augustinus de Trin..
Quod dixerit famulo suo Moysi: ego sum qui sum, hoc contemplabimur cum vivemus in aeternum. Augustinus
de Trin.. Cum enim fides nostra videndo fiat veritas, tunc mortalitatem nostram commutatam tenebit aeternitas.
Augustinus in ioannem.
Sed prius hic clarificatur Deus cum annuntiatus hominibus innotescit, et per fidem credentibus praedicatur;
propter quod dicit ego te clarificavi super terram. Hilarius de Trin.. Haec quidem clarificationis vicissitudo non
pertinet ad divinitatis profectum, sed ad honorem qui ex cognitione ignorantium suscipiebatur.

179

