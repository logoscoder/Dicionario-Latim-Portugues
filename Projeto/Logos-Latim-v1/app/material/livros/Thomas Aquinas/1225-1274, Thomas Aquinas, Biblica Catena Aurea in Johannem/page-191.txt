Ille autem qui foras exierat, hoc audito, rediens, iuravit illis contra nitentibus: quia non novi hominem. Deinde in
eo quod ioannes hic ait dixerunt: numquid et tu ex discipulis eius es? quod redeunti et stanti dictum intelligimus,
hoc quoque confirmatur, non illam tantum alteram ancillam, quam commemorant in hac secunda negatione
matthaeus et marcus, sed alium quemdam, quem commemorat Lucas, cum Petro illud egisse; unde ioannes dicit
dixerunt ergo ei. Ioannes autem secutus de tertia Petri negatione, ita explicat dicit ei unus ex servis pontificis,
cognatus eius cuius abscidit Petrus auriculam: nonne ego vidi te in horto cum illo? quod matthaeus et marcus
non singulari, sed plurali numero enuntiant eos qui cum Petro agebant, cum Lucas unum dicat; ioannes quoque
unum eumdemque cognatum eius cuius abscidit Petrus auriculam: facile est intelligere aut pluralem numerum
pro singulari usitata locutione usurpasse matthaeum et marcum; aut quod unus maxime tamquam sciens, et qui
eum viderat, affirmabat; ceteri autem secuti eius fidem Petrum simul urgebant. Chrysostomus.
Sed neque hortus in memoriam eius reduxit ea quae ibi dicta sunt, neque multa dilectio quam illic per verba
multa ostendit; unde sequitur iterum ergo negavit Petrus, et statim gallus cantavit. Augustinus. Ecce medici
completa est praedictio, aegroti convicta praesumptio: non enim factum est quod ille dixerat: animam meam pro
te ponam; sed factum est quod ille praedixerat: ter me negabis.
Chrysostomus. Evangelistae vero concorditer negationem Petri scripserunt, non discipulum accusantes, sed nos
erudire volentes quantum malum sit non Deo totum concedere, sed in semetipso confidere. Beda. Mystice autem
per primam Petri negationem illi designantur qui ante passionem ipsius negaverunt eum esse Deum; per
secundam vero illi qui post resurrectionem eius in divinitate pariter et humanitate offenderunt. Item per primum
galli cantum ipsius designatur capitis resurrectio, per secundum illa quae in fine celebrabitur totius corporis. Per
primam autem ancillam, quae Petrum negare coegit, designatur cupiditas; per secundam carnalis delectatio; per
unum seu plures servos, Daemones, qui suadent Christum negare.
|#9 Lectio 9
Augustinus in ioannem.
Redit evangelista ad locum narrationis suae, ubi eam reliquerat ut explicaret Petri negationem; unde dicitur
adducunt ergo Jesum ad caipham in praetorium: ad caipham quippe ab Anna collega et socero eius dixerat
missum. Sed si ad caipham, cur ad praetorium, quod nihil aliud vult intelligi quam ubi praeses Pilatus habitavit?
Beda. Praetorium enim dicitur sedes praetoris; praetores vero dicuntur praefecti, sive praeceptores, eo quod
civibus praecepta donent. Augustinus. Aut igitur aliqua urgente causa de domo Annae, quo ad audiendum ambo
convenerant, caiphas perrexerat ad praetorium praesidis, et socero suo Jesum reliquerat audiendum; aut in domo
caiphae praetorium Pilatus acceperat, et tanta domus erat ut seorsum habitantem dominum suum, seorsum
iudicem ferret. Augustinus de cons.
Evang.. Tamen ad ipsum caipham ab initio ducebatur, ad quem in extremo perductus est; sed quia iam tamquam
convictum reum adducebant, caiphae autem antea visum fuerat ut Jesus moreretur, nulla mora interposita est
quin occidendus Pilato traderetur.
Sequitur erat autem mane. Chrysostomus in ioannem. Antequam gallus cantaret, ad caipham ducitur; mane vero
ad Pilatum: per quae demonstrat evangelista quoniam per totum intermedium noctis a caipha interrogatus in
nullo redarguitur; et idcirco misit eum Pilato.
Sed illa aliis dimittens enarranda, ipse quaesivit quod Deinceps est; sequitur enim et ipsi non introierunt in
praetorium. Augustinus in ioannem. Hoc est in eam partem domus quam Pilatus tenebat, si ipsa erat domus
caiphae. Cur autem non introierunt, exponit subdens ut non contaminarentur, sed manducarent Pascha.
Chrysostomus. Quoniam tunc Iudaei faciebant Pascha; ipse vero ante unam diem tradidit Pascha, reservans suam
occisionem sextae feriae quando vetus Pascha fiebat: vel Pascha dicit totum festum.
Augustinus. Dies enim agere coeperant azymorum, quibus diebus contaminatio illis erat in alienigenae
habitaculum intrare. Alcuinus. Pascha enim proprie dicebatur dies illa qua agnus ad vesperam quartadecima luna
occidebatur; septem vero dies sequentes dies azymorum dicebantur, in quibus nihil fermentatum in domibus
eorum debuit inveniri. Sed tamen dies paschalis invenitur inter dies azymorum, ut apud matthaeum: prima autem
die azymorum accesserunt discipuli ad Jesum, dicentes: ubi vis paremus tibi comedere Pascha? Pascha etiam
dies azymorum inveniuntur nominati, sicut hic: ut manducarent Pascha: Pascha enim non immolationem agni hic
notat, quae fiebat quartadecima luna ad vesperam; sed magnam solemnitatem, quae quintadecima luna
celebrabatur post agni immolationem; quartadecima enim luna dominus, sicut et alii Iudaei, Pascha celebravit;
quintadecima luna, quando magna solemnitas celebrabatur, est crucifixus; quartadecima vero luna coepit esse
immolatio ex quo captus est in horto. Augustinus. O impia caecitas. Alienigenae iudicis praetorio contaminari
timebant, et fratris innocentis sanguinem fundere non timebant.
Nam quod etiam dominus erat et vitae dator qui occidebatur, non eorum conscientiae, sed nescientiae deputetur.
Theophylactus. Sed Pilatus utcumque procedens mitius, ipse idem egreditur; unde sequitur exivit ergo Pilatus ad
eos foras. Beda. Haec autem erat consuetudo Iudaeorum, ut quem mortis reum iudicarent, vinctum praesidi
traderent, ut dum praeses vinctum cerneret, intelligeret morti addictum. Chrysostomus. Sed videns eum ligatum
et a tot ductum, non aestimavit hoc argumentum esse inaltercabile accusationis, sed interrogat; unde sequitur et

191

