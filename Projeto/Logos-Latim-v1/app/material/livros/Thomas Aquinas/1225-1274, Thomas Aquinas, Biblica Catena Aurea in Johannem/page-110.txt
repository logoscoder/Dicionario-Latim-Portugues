|#12 Lectio 12
Chrysostomus in ioannem.
Cum aliquid altum dominus diceret, hoc apud Iudaeos, qui valde insensibiles erant, insania videbatur, ut ex
eorum responsione colligitur; dicitur enim responderunt ergo Iudaei, et dixerunt ei: nonne bene dicimus nos, quia
Samaritanus es tu, et Daemonium habes? Origenes in ioannem.
Sed dignum est quaerere quomodo, cum Samaritani saecula futura denegent, nec animae durabilitatem acceptent,
ausi sunt Samaritanum dicere salvatorem, qui de resurrectione et iudicio tot et tanta edocuit. Sed forsan velut
improperantes illi hoc dicunt, dum quae sentiunt ipsi non docet. Alcuinus. Samaritani enim gens odiosa
Israelitico populo, decem tribubus in captivitatem ductis, terram eorum possidebant. Origenes.
Convenit quoque quod aliqui de eo arbitrentur quod secundum Samaritanos sentiret, ut nihil post obitum
reservetur hominibus, sed ficte ad placendum Iudaeis, de resurrectione et aeterna vita tractaret.
Daemonium vero illum habere dicebant propter eius sermones transcendentes capacitatem humanam, quibus
Deum patrem suum asserebat, et se de caelo descendisse, et cetera huiusmodi; vel propter suspicionem eorum,
quia plures in beelzebub principe Daemoniorum opinabantur ipsum eicere Daemones. Theophylactus.
Vel Samaritanum illum dicebant, tamquam ritus Hebraicos dissolventem, utpote sabbati; Samaritani enim non
perfecte iudaizabant. Ex hoc vero quod eorum cogitationes revelabat, Daemonium ipsum habere suspicabantur.
Quando vero eum Samaritanum dixerunt, nusquam evangelista dicit: ex quo palam est quod multa
praetermiserunt evangelistae. Gregorius in evang.. Ecce iniuriam suspiciens Deus, non contumeliosa verba
respondet; sequitur enim respondit Jesus, et dixit: ego Daemonium non habeo. Ex qua re quid nobis innuitur, nisi
ut eo tempore cum a proximis ex falsitate contumelias accipimus, eorum etiam vera taceamus mala, ne
ministerium iustae correptionis in arma vertatur furoris? chrysostomus.
Et attendendum, quod ubi eos docere oportebat et eorum superbiam subtrahere, asper erat: ubi vero exprobratum
eum oportebat sufferre, multa mansuetudine utebatur; erudiens nos, quae quidem ad Deum vindicare, quae vero
ad nos despicere. Augustinus in ioannem.
Et ut homo prius eius imitetur patientiam, ut perveniat ad potentiam.
Sed quamvis maledictus maledicta non redderet, pertinuit tamen ad eum negare. Duo autem sibi fuerant obiecta:
Samaritanus es, et Daemonium habes.
Non dixit: non sum Samaritanus; Samaritanus enim interpretatur custos; noverat autem ille se nostrum esse
custodem; non enim pertinuit ad eum ut redimeremur, et non pertinet ut servemur.
Denique ipse est Samaritanus, qui accessit ad saucium, et misericordiam impendit.
Origenes. Aliter quoque dominus magis quam Paulus omnibus omnia fieri voluit, ut omnes nanciscatur; et ideo
se non negavit esse Samaritanum. Aestimo autem solius Jesu fore vocem ego Daemonium non habeo etc., sicut
et illud: venit princeps mundi huius, et in me non habet quidquam; quia etiam quae delictorum reputata sunt
minima, Daemonibus adaptantur. Augustinus.
Deinde post tale convicium hoc solum dixit de gloria sua: sed honorifico patrem meum; quasi dicat: ne vobis
arrogans videar, habeo quem honorificem. Theophylactus.
Honorificavit autem patrem, ulciscens eum, et non tolerans homicidas et mendaces se Dei veraces filios
appellare.
Origenes. Solus autem Christus verissime veneratus est patrem: nullus enim honorans quidquam ex his quae non
honorantur a Deo, honorat Deum. Gregorius. Sed quia quisquis Dei zelo utitur, a pravis hominibus dehonestatur,
in semetipso nobis dominus patientiae praebuit exemplum, qui ait et vos inhonorastis me. Augustinus.
Quasi dicat: ego facio quod debeo, vos non facitis quod debetis. Origenes.
Non autem illis solum hoc dictum est, sed et omnibus iniuste agentibus qui iniuriam inferunt Christo, qui est
iustitia; et inferentibus contumeliam sapientiae, eo quod Christus est sapientia, et similiter de aliis huiusmodi.
Gregorius. Sed quid nobis contra iniurias faciendum sit, suo exemplo nos admonet, cum subiungit ego autem
gloriam meam non quaero: est qui quaerat et iudicet. Chrysostomus in ioannem.
Quasi dicat: ex honore quem ad patrem habeo, haec locutus sum vobis, et propter hoc dehonoratis me; sed nulla
est mihi cura huius contumeliae: illi enim noxas debetis propter quem haec audio. Origenes in ioannem.
Quaerit autem Deus gloriam Christi in quolibet suscipientium illum, quam quidem reperiret in operantibus
secundum insitas virtutis causas. Cum autem non repererit, punit illos in quibus non reperit gloriam filii sui;
unde dicit est qui quaerat, et iudicet. Augustinus in ioannem. Quem autem vult intelligi nisi patrem? quomodo
ergo alio loco dicit: pater non iudicat quemquam; sed omne iudicium dedit filio? sed videte, quod iudicium
quandoque pro damnatione accipitur: hic autem secundum discretionem positum est; quasi dicat: est pater qui
gloriam meam a vestra discernat: vos enim secundum hoc saeculum gloriamini, ego non secundum hoc
saeculum. Discernit etiam gloriam filii sui a gloria omnium hominum: non enim quia homo factus est, iam
comparandus est nobis. Nos homines cum peccato, ille sine peccato, et hoc secundum ipsam formam servi; nam
illud quis digne loquatur: in principio erat verbum? Augustinus.
Vel aliter. Si vere dictum est a salvatore: omnia mea tua sunt, palam est quoniam et ipsum iudicium filii, patris
est. Gregorius in evang..
110

