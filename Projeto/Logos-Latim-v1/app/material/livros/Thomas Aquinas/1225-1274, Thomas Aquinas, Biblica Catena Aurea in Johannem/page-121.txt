Quod autem dicit fur non venit nisi ut furetur et mactet et perdat, de seditiosis dicit: quod ad litteram est factum,
omnibus occisis et perditis qui eos sequebantur; et sic etiam praesenti vita eos privaverunt.
Ego autem veni pro salute ovium ut vitam habeant, et abundantius habeant in regno caelorum: et haec est tertia
differentia, qua se discernit a pseudoprophetis. Theophylactus.
Mystice autem fur diabolus est, qui venit tentando ut furetur per cogitationes illicitas, et mactet per consensum,
et Deinde per opera destruat.
|#3 Lectio 3
Augustinus in ioannem. Aperuit dominus duas res quas quodammodo clausas proposuerat. Primo quidem scimus
quia Ostium ipse est; nunc autem ostendit quia pastor est, dicens ego sum pastor bonus.
Supra autem dixerat pastorem intrare per Ostium. Si ergo ipse est Ostium, quomodo per seipsum intrat? sicut
ergo ipse per seipsum novit patrem, nos autem per illum; sic intrat in ovile per seipsum, nos autem per ipsum:
nos, quia Christum praedicamus, per Ostium intramus; Christus autem seipsum praedicat: lumen enim et alia
demonstrat et seipsum. Si autem praepositi ecclesiae, qui filii sunt, pastores sunt; quomodo unus pastor est, nisi
quia sunt illi omnes unius membra pastoris? et quidem quod pastor est dedit et membris suis: nam et Petrus
pastor, et ceteri apostoli pastores, et omnes boni episcopi: Ostium vero nemo nostrum se dicit: hoc sibi ipse
proprie tenuit. Non autem adderet bonus, nisi essent et pastores mali: ipsi sunt fures et latrones, aut certe ut
multum mercenarii. Gregorius in evang..
Atque eius bonitatis formam, quam nos imitemur, adiungit, dicens bonus pastor animam suam ponit pro ovibus
suis. Fecit quod monuit, ostendit quod iussit: pro ovibus suis animam suam posuit, ut in sacramento nostro
corpus suum et sanguinem verteret, et oves quas redemerat carnis suae alimento satiaret. Ostensa est nobis de
contemptu mortis via quam sequamur, apposita forma cui imprimamur.
Primum nobis est exteriora nostra misericorditer ovibus eius impendere; postremum vero, si necesse sit, etiam in
mortem animam nostram pro eisdem ovibus ministrare. Qui autem non dat pro ovibus substantiam suam, quando
pro his daturus est animam suam? Augustinus in ioannem. Non autem solus Christus hoc fecit, et tamen si illi
qui fecerunt, membra eius sunt, idem ipse unus hoc fecit: ipse enim potuit facere sine illis, illi sine illo non
poterant. Augustinus de verb. Dom.. Omnes tamen pastores boni fuerunt, non solum quia sanguinem fuderunt,
sed quia pro ovibus fuderunt: non enim fuderunt elatione, sed caritate. Nam et apud haereticos, qui propter
iniquitates et errores suos aliquid molestiarum perpessi fuerunt, nomine martyrii se iactant, ut hoc pallio dealbati
facilius furentur, quia lupi sunt. Non autem omnes qui corpora sua in passione etiam ignibus tradunt, aestimandi
sunt sanguinem fudisse pro ovibus, sed potius contra oves; dicit enim apostolus: si tradidero corpus meum ita ut
ardeam, caritatem autem non habeam, nihil mihi prodest. Quomodo autem habet vel exiguam caritatem, qui
etiam convictus non amat unitatem? quam dominus commendans, noluit multos appellare pastores, sed pastorem
unum, dicens ego sum pastor bonus. Chrysostomus in ioannem. Sic igitur de cetero dominus de passione sua
disputabat, ostendens quoniam pro salute fieret mundi, et non invitus in hanc venit.
Deinde rursus ostendit signa pastoris et mercenarii, cum dicit mercenarius autem, et qui non est pastor, cuius non
sunt oves propriae, videt lupum venientem, et dimittit oves et fugit. Gregorius.
Sunt enim nonnulli qui dum plus terrenam substantiam quam oves diligunt, merito nomen pastoris perdunt: non
enim pastor, sed mercenarius vocatur qui non pro amore intimo oves dominicas, sed ad temporales mercedes
pascit. Mercenarius quippe est qui pastoris locum tenet, sed lucrum animarum non quaerit, terrenis commodis
inhiat, honore praelationis gaudet. Augustinus de verb. Dom..
Aliud ergo quaerit in ecclesia, non Deum quaerit: si Deum quaereret, castus esset, quia legitimum maritum
anima Deum habet: quisquis a Deo praeter Deum aliquid quaerit, non caste Deum quaerit.
Gregorius. Utrum vero pastor sit, vel mercenarius, cognosci veraciter non potest, si occasio necessitatis deest:
tranquillitatis enim tempore plerumque ad gregis custodiam sicut verus pastor, sic etiam mercenarius stat; sed
lupus veniens indicat quo quisque animo super gregis custodiam stabat. Augustinus. Lupus autem diabolus est, et
qui illum sequuntur: nam dictum est quod induti quidam pellibus ovium, intus sunt lupi rapaces. Augustinus in
ioannem.
Ecce lupus ovis guttur apprehendit, diabolus fideli adulterium persuasit, excommunicandus est: sed
excommunicatus inimicus erit, insidiabitur, nocebit cum potuerit: unde taces, non increpas: lupum venientem
vidisti, et fugisti: corpore stetisti, animo fugisti; affectiones enim nostrae motus animorum sunt: laetitia animi
diffusio est, tristitia autem contractio, cupiditas animi progressio, timor animi fuga est. Gregorius.
Lupus etiam super oves venit cum quilibet iniustus et raptor fideles quosque atque humiles opprimit. Sed is qui
pastor esse videbatur et non erat, reliquit oves et fugit: quia dum sibi ab eo periculum metuit, resistere eius
iniustitiae non praesumit.
Fugit autem non mutando locum, sed subtrahendo solatium. Sed contra haec mercenarius nullo zelo accenditur:
quia dum solum exteriora commoda requirit, interiora gregis damna negligenter patitur; unde subditur
mercenarius autem fugit, quia mercenarius est, et non pertinet ad eum de ovibus. Sola ergo causa est ut
mercenarius fugiat quia mercenarius est, ac si dicat: stare in periculo ovium non potest qui in eo quod ovibus

121

