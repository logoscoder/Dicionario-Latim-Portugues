legis a se data implebat, celebrans solemnitates cum ceteris hominibus, quanto studio bonorum operum servi
debent solemnitates et praevenire et celebrare? Origenes.
Mystice autem, cum facta est nuptiarum praeparatio in cana Galilaeae, descendit una cum matre, fratribus et
discipulis in capharnaum, quae interpretatur ager consolationis. Oportebat enim post vini alacritatem, ad agrum
consolationis, una cum matre et discipulis ascendere salvatorem, consolaturum in futuris fructibus et in agrorum
multitudine suscipientes disciplinam eius, et animam quae illum spiritu sancto concepit, et iuvandos ibi. Sunt
enim quidam fructificantes, ad quos dominus ipse descendit una cum verbi ministris atque discipulis, adiuvans
huiusmodi praesente matre sua.
Videntur autem qui capharnaum ducti sunt, non capere diuturnam apud se Jesu praesentiam: quoniam
illuminationem quae de pluribus dogmatibus est, inferioris consolationis agellus non capit, cum paucorum capax
existat. Alcuinus. Vel capharnaum villa pulcherrima est, et significat mundum, in quem verbum patris descendit.
Beda. Non multis autem diebus ibi mansit, quia parvo in hoc mundo tempore cum hominibus conversatus est.
Origenes.
Est autem hierosolyma civitas regis magni, velut ipse salvator ait, ad quam nullus eorum qui manent in terris
conscendit nec ingreditur: sed quaelibet anima quae naturalem obtinet celsitudinem et acumen intelligibilium
perspicuum, eius civitatis est incola, ad quam solus Jesus ascendisse dicitur. Videntur tamen post discipuli fore
praesentes dum recolunt zelus domus tuae comedit me; sed quasi in quolibet discipulorum Jesus ascendit.
|#4 Lectio 4
Beda super Matth.. Dominus ierusalem adveniens, continuo templum oraturus addit, nobis dans exemplum ut
quocumque properamus, domum Dei primo ingrediamur, dominum deprecaturi; unde dicitur et invenit in templo
vendentes boves et oves et columbas. Augustinus in ioannem. Sacrificia enim illi populo pro eius carnalitate talia
data sunt, quibus teneretur ne ad idola deflueret; et immolabant boves et oves et columbas. Beda. Sed quia de
longinquo properantes quae iussa sunt immolari domino, secum ferre non poterant, eorum pretia deferebant:
unde nacta occasione, haec animalia in templo Scribae et Pharisaei vendi instituerunt, ut venientes emerent et
offerrent, eademque oblata ipsi aliis venderent; et sic sua lucra accumularent.
Unde et nummularii ad hoc sedebant ad mensam, ut inter emptores venditoresque hostiarum prompta esset
pecunia: unde subditur et nummularios sedentes.
Dominus autem nolens aliquid in domo sua terrenae esse negotiationis, neque eius quae honesta putaretur,
negotiatores omnes expulit foras. Augustinus. Et qui flagellandus erat ab eis, prior illos flagellavit; unde sequitur
et cum fecisset quasi flagellum de funiculis, omnes eiecit de templo. Theophylactus. Neque solum eos eiecit qui
vendebant et emebant, sed etiam res eorum; unde subditur oves quoque et boves et nummulariorum effudit aes,
et mensas evertit, scilicet nummularias, quae erant quasi vasa denariorum.
Origenes. Consideremus autem, ne forte enorme videatur quod Dei filius captis funiculis parat sibi flagellum ad
eiciendum de templo. Unum tamen refugium ad horum responsionem relinquitur divina potestas iesu, ut cum
volebat posset iracundiam hostium suffocare, quamvis essent innumeri, et sedare mentium turbines: dominus
enim dissipat cogitationes gentium. Praesens autem historia in nullo minorem potestatem praetendit his quae ab
eo miraculosius edita sunt: quinimmo constat hanc maiorem demonstrare potentiam miraculo quo aqua conversa
est in vinum: eo quod illic inanimata subsistit materia, hic vero tot millium hominum domantur ingenia.
Augustinus de cons. Evang.. Manifestum est autem non semel, sed iterato hoc factum esse a domino. Sed illud
primum commemoratur hic a ioanne, istud ultimum a ceteris tribus. Origenes.
Et ioannes quidem hic dicit quod expulit vendentes de templo; matthaeus autem ait quoniam expulit vendentes et
ementes. Multo autem maior numerus erat ementium quam vendentium; quorum expulsio transcendebat
dignitatem eius qui reputabatur filius carpentarii; nisi quod divina potestate sibi omnes subiecit, ut dictum est.
Beda.
Commendatur autem in hac lectione utraque Christi natura: humana quidem, in hoc quod matrem comitem
habuisse perhibetur; divina vero, in hoc quod verus Dei filius demonstratur; sequitur enim et his qui vendebant
columbas dixit: auferte ista hinc, et nolite facere domum patris mei domum negotiationis.
Chrysostomus in ioannem.
Ecce patrem vocat, et non irascuntur: aestimant enim simpliciter eum dicere; sed quia postea apertius loquebatur,
ut solam repraesentaret parilitatis intelligentiam, propterea saeviebant. Et matthaeus quidem dicit quod eiciens
eos dicebat: nolite facere domum meam speluncam latronum: illud enim fecit ad passionem veniens, ideo
durioribus sermonibus utebatur; hoc autem in principio signorum fecit; unde non ita aspera, sed remissa
quodammodo increpatione utitur.
Augustinus. Ecce templum illud figura adhuc erat, et eiecit inde dominus omnes qui ad nundinas venerant. Et
quae ibi vendebant? quae opus habebant homines in sacrificio illius temporis. Quid si ibi ebriosos inveniret? si
negotiationis non debet fieri domus Dei, potationis fieri debet? chrysostomus. Sed cuius gratia tali vehementia
Christus usus est? quia enim in sabbato curaturus erat, et multa facturus quae videbantur eis esse legis
transgressio, ut non videatur Deo contrarius, hoc cum periculo fecit, dans intelligere quod qui periculis se

33

