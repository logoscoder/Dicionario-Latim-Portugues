futurum aliquid portendat. Augustinus de cons. Evang.. Adeo autem dominus supra omnia mutabilia vult
mentem credentis attollere, ut nec ipsa miracula, quae, quamvis divinitus, de mutabilitate corporum fiunt, a
fidelibus quaeri velit. Gregorius in evang..
Sed mementote etiam quae petiit; et aperte agnoscetis quia in fide dubitavit.
Poposcit namque ut descenderet, et sanaret filium eius; unde sequitur dicit ad eum regulus: domine, descende
priusquam moriatur filius meus. Minus itaque in illum credidit quem non putavit posse salutem dare, nisi
praesens esset et corpore. Chrysostomus.
Audi etiam qualiter adhuc terrene Christum trahit, quasi non posset eum post mortem suscitare. Si autem non
credens venit et rogavit, nil mirabile.
Consueverunt enim patres ex multo amore non solum medicis loqui de quibus confidunt, sed de quibus non
confidunt; nihil volentes praetermittere eorum quae ad salutem pertinent filiorum. Si tamen valde crederet Christi
virtutem, non neglexisset etiam in Iudaeam ire.
Gregorius. Sed dominus qui rogatur ut vadat, quia non desit ubi invitatur, indicat: solo iussu salutem reddidit qui
voluntate omnia creavit; unde sequitur dicit ei Jesus: vade, filius tuus vivit. Hic superbia nostra retunditur, qui in
hominibus non naturam, qua ad imaginem Dei facti sunt, sed honores et divitias veneramur.
Redemptor vero noster, ut ostenderet quoniam quae alta sunt hominibus, sanctis despicienda sunt, et quae
despicienda sunt hominibus, despicienda non sunt sanctis, ad filium reguli ire noluit, ad servum centurionis ire
paratus fuit.
Chrysostomus. Vel aliter. Illic quidem fides confirmata erat; idcirco et promisit ire, ut discamus viri devotionem:
hic autem adhuc imperfectus erat, et nondum noverat manifeste quod absens curare poterat: unde ex hoc quod
non accedit Jesus, hoc addiscit; sequitur enim credidit homo sermoni quem dixit ei Jesus, et ibat; non tamen
integre, neque sane.
Origenes in ioannem. Ostenditur autem eius dignitas et officium ex hoc quod servientes illi occurrunt; unde
sequitur iam autem eo descendente, servi occurrerunt ei, et nuntiaverunt ei, dicentes, quia filius eius viveret.
Chrysostomus.
Qui quidem obviaverunt, non ut annuntiarent solum, sed quasi aestimantes de reliquo superfluam esse Christi
praesentiam, quem credebant accedere.
Quod autem regulus non integre credidit neque sane, ostenditur ex hoc quod sequitur interrogabat ergo horam ab
eis in qua melius habuerat. Volebat enim scire utrum casu, vel ex praecepto Christi hoc factum esset.
Sequitur et dixerunt ei, quia heri hora septima reliquit eum febris. Vide qualiter miraculum manifestum est: non
enim simpliciter, neque ut contingit, a periculo liberatus est; sed repente et simul: ut appareat non esse ex naturae
consequentia quod fiebat, sed ex actione Christi; unde sequitur cognovit ergo pater quia illa hora erat in qua dixit
ei Jesus: filius tuus vivit: et credidit ipse, et domus eius tota.
Augustinus in ioannem. Si ergo propterea credidit quia nuntiatum est ei quod filius eius esset sanus, et
comparavit horam nuntiantium horae praenuntiantis, quando rogabat, nondum credebat. Beda.
Unde datur intelligi, et in fide gradus esse, sicut et in aliis virtutibus, quibus est initium, incrementum atque
perfectio.
Huius ergo fides initium habuit cum filii salutem petiit; incrementum dum credidit sermoni domini dicentis filius
tuus vivit; Deinde perfectionem obtinuit nuntiantibus servis. Augustinus. Ad solum sermonem crediderunt plures
Samaritani; ad illud miraculum sola illa domus credidit ubi est factum; unde subdit evangelista hoc iterum
secundum signum fecit Jesus, cum venisset a Iudaea in Galilaeam.
Chrysostomus in ioannem.
Non sine causa adiecit; sed ostendens quoniam secundo signo facto, nondum ad perfectionem Samaritanorum
nullum signum videntium Iudaei pervenerunt.
Origenes in ioannem. Amphibologiam autem continet praesens dictum; uno enim modo denotat quod Jesus
veniendo a Iudaea in Galilaeam, duo fecit miracula: quorum secundum est factum erga filium reguli: alio modo
sic: duobus existentibus signis quae Jesus in Galilaea exercuit, secundum egit veniens a Iudaea in Galilaeam; et
hic sensus verus est.
Mystice autem, per hoc quod Jesus bis in Galilaeam accedit, binus salvatoris adventus in mundum ostenditur:
primus quidem misericordiae, ut vino facto convivas exhilaret; secundus vero ut filium reguli ad mortem pene
deductum suscitet, idest populum Iudaeorum, qui post plenitudinem gentium accedet salvandus in fine.
Magnus autem rex regum est qui constitutus est a Deo in monte sion sancto eius: huius qui viderunt diem, et
gavisi sunt, reguli dignoscuntur. Arbitramur igitur regulum esse Abraham, aegrotum vero filium eius,
Israeliticum genus debilitatum erga cultum divinum; et ideo incaluit ignitis spiculis inimici, ut proinde febrire
censeatur.
Apparet autem quod praecedentibus sanctis, postquam carnis exuerunt amictum, populus fuit curae: unde legitur
in machab. Post mortem ieremiae: hic est ieremias propheta Dei, qui plurimum orat pro populo. Abraham igitur
obsecrat adiuvari a salvatore populum infirmum.
Et quidem potestatis verbum de cana prodit, ubi dictum est filius tuus vivit; sed verbi efficacia in capharnaum
agitur, nam ibi filius reguli curatus est, quasi in agro consolationis morans; quod significat genus quoddam
59

