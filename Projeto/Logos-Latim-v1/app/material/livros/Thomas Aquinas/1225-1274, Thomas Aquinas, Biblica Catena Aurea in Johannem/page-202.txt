Aestimans ioseph extinctum esse Iudaeorum furorem Christo crucifixo, cum fiducia accessit, ut deponendum
funus procuraret; unde dicitur post haec autem rogavit Pilatum ioseph ab Arimathaea. Beda. Arimathaea, ipsa est
Ramatha civitas helcanae et Samuelis. Caelitus autem provisum est ut esset dives, ut ad praesidem posset
accedere; et ut esset iustus, ut corpus domini accipere mereretur; unde sequitur ut tolleret corpus iesu, eo quod
esset discipulus iesu. Chrysostomus. Non ex duodecim, sed ex septuaginta: quoniam nullus ex duodecim
accesserit. Et si timorem Iudaeorum quis pro causa assumpserit, hic eodem detinebatur timore; unde dicitur
occultus autem propter metum Iudaeorum.
Sed valde insignis erat, et Pilato notus; unde et gratiam accepit; et hoc est quod subditur et permisit Pilatus. Et
sepelit de reliquo, non ut condemnatum, sed ut magnum quemdam et mirabilem; unde subditur venit ergo, et tulit
corpus iesu. Augustinus de cons. Evang.. In extremo enim illo officio funeri exhibendo, minus curavit de
Iudaeis, quamvis soleret in domino audiendo eorum inimicitias devitare.
Beda. Sedata enim utcumque eorum saevitia, eo quod se adversus Christum praevaluisse gaudebant, corpus
Christi petiit, quoniam non videbatur causa discipulatus sed pietatis venisse, ut funeri officium impenderet; quod
homines non solum bonis, sed etiam malis solent impendere.
Adiungitur autem ei et Nicodemus; unde sequitur venit autem et Nicodemus, qui venerat ad Jesum nocte
primum, ferens mixturam myrrhae et aloes quasi libras centum. Augustinus in ioannem.
Non ita distinguendum est, ut dicamus: primum ferens mixturam myrrhae, sed ut quod dictum est primum, ad
superiorem sensum pertineat. Venerat enim ad Jesum Nicodemus nocte primum, quod idem ioannes narravit in
prioribus evangelii sui partibus. Hic ergo intelligendum est, ad Jesum non tunc solum, sed tunc primum venisse
Nicodemum; venisse autem postea, ut fieret audiendo discipulus Christi. Ferunt autem pigmenta, quae maxime
corpus apta sunt quamplurimum conservare, et non permittere cito subici corruptioni: adhuc enim ut de nudo
homine disponebant, sed tamen multam dilectionem demonstrabant.
Beda. Notandum est autem, quod simplex unguentum fuerit: quia ex diversis aromatibus licentiam conficiendi
non haberent.
Sequitur acceperunt ergo corpus iesu, et ligaverunt eum linteis cum aromatibus, sicut mos est Iudaeis sepelire.
Augustinus.
In quo evangelista admonuit in huiusmodi officiis quae mortuis exhibentur, morem cuiusque gentis esse
servandum.
Erat autem illius gentis consuetudo, ut mortuorum corpora variis aromatibus condirentur, ut diutius servarentur
illaesa. Augustinus de cons. Evang..
Neque autem hic ioannes aliis repugnat: neque enim illi qui Nicodemum tacuerunt, affirmaverunt a solo ioseph
dominum sepultum, quamvis solius commemorationem fecerint: aut quia illi una sindone a ioseph involutum
dixerunt, propterea prohibuerunt intelligi, et alia lintea potuisse afferri a Nicodemo, et superaddi; ut verum narret
ioannes, quod non uno linteo, sed linteis involutus sit: quamvis et propter sudarium quod capiti adhibeatur, et
institas quibus corpus totum alligatum est, quia omnia de Lino erant, etiam si una sindon ibi fuit, veracissime
dici potuit ligaverunt eum linteis: lintea quippe generaliter dicuntur quae Lino texuntur. Beda. Hinc ecclesiae
consuetudo descendit, ut corpus domini non in sericis et auro textis consecretur, sed in sindone munda.
Chrysostomus in ioannem.
Quia vero brevitate temporis urgebantur: nona enim hora mortuo Christo, Deinde accedentibus ad Pilatum et
deponentibus Christi corpus, vespera imminebat; ideo ponunt eum in proximo monumento; unde subditur erat
autem in loco ubi crucifixus est, hortus, et in horto monumentum novum, in quo nondum quisquam positus
fuerat: quod dispensatione factum est, ne alterius alicuius, qui cum eo iaceret, aestimaretur resurrectio facta esse.
Augustinus in ioannem. Sicut etiam in mariae virginis utero nemo ante illum, nemo post illum conceptus est, ita
in hoc monumento nemo ante illum, nemo post illum sepultus est. Theophylactus. Per hoc etiam quod novum
fuit sepulchrum, mystice datur intelligi quod per Christi sepulturam omnes innovamur, morte et corruptione
destructa. Attende etiam abundantiam pro nobis susceptae paupertatis: nam qui domum in vita non habuit, post
mortem quoque in alieno sepulchro reconditur, et nudus existens, a ioseph operitur.
Sequitur ibi ergo propter parasceven Iudaeorum, quia iuxta erat monumentum, posuerunt Jesum. Augustinus.
Acceleratam vult intelligi sepulturam, ne advesperasceret, quando iam propter parasceven, quam coenam puram
Iudaei Latine usitatius apud nos vocant, facere tale aliquid non licebat. Chrysostomus.
Propinquum autem fuit sepulchrum, ut discipuli possent cum facilitate accedere, et consideratores fieri eorum
quae eveniebant, prope existente loco; et ut sepulturae testes essent etiam inimici custodientes sepulchrum, et ut
falsus ostenderetur is qui de furto sermo. Beda. Mystice autem ioseph interpretatur aptus pro acceptione boni
operis; ad quod monemur ut corpus domini digne percipere mereamur. Theophylactus.
Nunc etiam quodammodo Christus apud avaros mortificatur in paupere famem patiente. Esto ergo ioseph, et tege
Christi nuditatem non semel, sed iugiter in tuo tumulo spirituali considerando reconde, cooperi, et misce
myrrham et aloem amaricantia, considerando vocem illam: ite, maledicti, in ignem aeternum, qua nihil amarius
aestimo.
|+20 Capitulus 20
202

