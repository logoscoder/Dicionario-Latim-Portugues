Vel dicendum, quod supra in Graeco habetur: scio quod semen Abrahae estis. Ut ergo haec pateant, videamus
primo corporalis seminis et filii differentiam. Manifestum enim est quod semen in seipso habet rationes eius
cuius est semen, adhuc manentes et pausantes; filius vero, transmutato semine, et agente in appositam sibi
materiam a muliere, per superinducta nutrimenta similitudinem accipit generantis: et quantum ad corporalia si
aliquis est filius alicuius, subsistit ex semine; si vero aliquod est semen, non omnino filius efficitur.
Quoniam autem ex operibus iudicantur aliqui semen Abrahae, videndum est ne forte ex aliquibus seminalibus
rationibus, infusis quibusdam animabus, oporteat imaginari eos qui semen sunt Abrahae.
Non omnes igitur homines semen sunt Abrahae: neque enim omnes habent huiusmodi rationes consitas in eorum
animabus.
Oportet igitur eum qui Abrahae semen est, eius fieri per similitudinem et filium. Possibile vero est ex negligentia
et otio destruere hoc quod est eius semen. Hi autem ad quos sermo erat, adhuc in spe erant: unde sciebat Jesus
quod adhuc semen erant Abrahae, et nondum peremerant possibilitatem fiendi filii Abrahae: propter quod eis
dicit si filii Abrahae estis, opera Abrahae facite. Si autem super hoc quod erant semen Abrahae, ad augmentum
magnitudinis adolevissent, verbum Jesu caperent. Sed quia non accesserant ad hoc quod essent filii, verbum non
capiunt, sed interficere volunt verbum, et quasi confringere, non capientes magnitudinem eius. Si igitur aliquis
vestrum semen est Abrahae, et adhuc verbum Dei non capit, non quaerat interficere verbum; sed transmutet se ad
hoc quod sit filius Abrahae, et tunc poterit capere filium Dei. Quidam autem unum ex operibus eligunt Abrahae,
illud scilicet: credidit Abraham Deo, et reputatum est illi ad iustitiam. Ut autem concedatur eis quod fides sit
opus, cur non dictum est singulariter: opus Abrahae facite, sed pluraliter? puto enim quod hoc dictum aequipollet
ei quod est: cuncta opera Abrahae facite; ut tamen ex historia Abrahae allegorice sumpta opera eius spiritualiter
prosequamur.
Neque enim oportet eum qui vult esse filius Abrahae, adire ancillarum coniugia, nec post obitum coniugis in
senectute aliam ducere coniugem.
Sequitur nunc autem quaeritis me interficere, hominem qui veritatem locutus sum vobis. Chrysostomus. Hanc
scilicet veritatem, quod est patri aequalis; propter hoc enim Iudaei quaerebant eum interficere. Et ut ostendat
quod hoc non est contrarium patri, subdit quam audivi a Deo. Alcuinus. Quia ipse qui est veritas, a Deo patre
genitus erat: audire enim nihil aliud est quam esse a patre. Origenes.
Occidere me, inquit, hominem.
Interim non dico filium Dei; non dico verbum, quia non moritur verbum; hoc dico, quod videtis, quia quod
videtis potestis occidere, et quem non videtis, offendere.
Sequitur hoc Abraham non fecit. Alcuinus.
Quasi dicat: in hoc probatis vos non esse filios Abrahae, quia facitis opera contraria operibus Abrahae. Origenes.
Sed diceret ad hoc quidam, quoniam superflue dictum est hoc, quod non fecerit Abraham quod suis temporibus
non contingebat fieri: non enim in suis diebus natus erat Christus. Sed dicendum, quod in temporibus Abrahae
natus fuerat homo, qui quam audierat a domino veritatem, dicebat; non tamen quaesitus est ab Abraham, ut eum
occideret. Et scias quod spiritualis adventus Jesu nullo tempore defuit sanctis. Ex hoc igitur comprehendo,
omnem hominem, qui post regenerationem et ceteras apud se factas divinitus gratias, peccat, denuo crucifigere
Dei filium propriis reatibus, in quos rediit; sed hoc Abraham non fecit.
Sequitur vos facitis opera patris vestri.
Augustinus. Adhuc non dicit quis est iste pater eorum. Chrysostomus.
Dicit autem hoc dominus, volens eis auferre superfluam gloriam de cognatione, et suadere eis ut non ultra spem
salutis habeant in cognatione naturali, sed in ea quae est secundum adoptionem: hoc enim eos prohibebat venire
ad Christum, quia aestimabant cognationem Abrahae sibi sufficere ad salutem.
|#10 Lectio 10
Augustinus in ioannem. Coeperant Iudaei utrumque cognoscere: quia non de carnis generatione loqueretur
dominus, sed de vitae institutione. Consuetudo autem Scripturarum est fornicationem spiritualiter appellare, cum
diis multis et falsis anima tamquam prostituta subicitur; unde dicitur dixerunt itaque ei: nos ex fornicatione non
sumus nati, unum patrem habemus Deum. Theophylactus.
Quasi responderent, quod Dei quaererent ultionem; et ideo adversus eum consiliarentur.
Origenes in ioannem.
Vel aliter. Quia redarguti sunt non esse filii Abrahae, atrocius respondent, latenter designantes, ex adulterio
productum fore salvatorem. Sed magis mihi videtur quod conrixando responderunt. Cum enim prius dixissent:
pater noster Abraham est, et audissent: si filii Abrahae estis, opera Abrahae facite, fatentur se habere maiorem
patrem quam Abraham, scilicet Deum, et non ex fornicatione sumpsisse exordium. Non enim ex sponsa, sed ex
meretrice, seu materia, Daemon, qui nihil facit ex se, producit eos qui carnalibus usi inhaerent materiae.
Chrysostomus in ioannem. Sed quid dicitis vos? patrem habetis Deum, et Christum incusatis haec dicentem? et
nimirum ex fornicatione multi eorum nati erant; etenim illicitas commixtiones faciebant; non tamen hoc
redarguit; sed instat, ut ostendat quod non sunt ex Deo; unde sequitur dixit ergo eis Jesus: si Deus pater vester
esset, diligeretis utique me: ego enim ex Deo processi et veni. Hilarius de Trin..
107

