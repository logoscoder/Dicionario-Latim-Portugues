Sequitur nos autem Moysi discipuli sumus; nos scimus quia Moysi locutus est Deus. Sed tunc sciretis, quia per
Moysen praedictus est Deus: habetis enim dominum dicentem: si crederetis Moysi, crederetis et mihi: de me
enim ille scripsit.
Itane sequimini servum et dorsum ponitis contra dominum? nam subditis hunc autem nescimus unde sit.
Chrysostomus.
Ea quae per visum cognoscitis, auditu minora aestimatis: illa enim quae nosse vos dicitis, a progenitoribus
audistis.
Sed nonne fide dignior est qui certificavit quod a Deo venit per miracula, quae non solum audistis, sed vidistis?
unde sequitur respondit ille homo, et dixit eis: in hoc enim mirabile est, quia vos nescitis unde sit, et aperuit
oculos meos.
Ubique signum inducit, quia hoc depravare non poterant, sed ab eo convincebantur: et quia dixerant quod homo
peccator non potest talia signa facere, de cetero illorum assumit iudicium, propria verba eis in memoriam
reducens; unde subdit scimus autem quia peccatores Deus non audit; quasi dicat: opinio haec mea et vestra
communis est. Augustinus.
Adhuc tamen unctus loquitur: nam et peccatores exaudit Deus. Si enim non exaudiret, frustra publicanus diceret:
Deus, propitius esto mihi peccatori; ex illa confessione meruit iustificationem, quomodo ipse caecus
illuminationem. Theophylactus.
Vel dicendum est, quoniam quod dictum est, Deum non exaudire peccatores, hoc significat quod facere miracula
Deus peccatoribus non concedit. Cum vero veniam implorant de commissis, translati sunt de gradu peccantium
ad statum poenitentium. Chrysostomus.
Et vide quod cum supra dixit si peccator est, nescio, non dubitans dixit: hic enim non solum a peccatis eum
excusat; sed valde Deo placentem ostendit: nam subdit si quis Dei cultor est, et voluntatem eius facit, hunc
exaudit. Non enim sufficit Deum cognoscere, sed voluntatem eius facere.
Deinde extollit quod factum est, dicens a saeculo non est auditum quia quis aperuit oculos caeci nati; quasi dicat:
si confitemini quoniam Deus peccatores non audit, hic autem miraculum fecit, et tale quale nullus hominum
fecit, manifestum est virtutem qua hoc fecit, maiorem esse quam quae est secundum hominem virtus; unde
subdit nisi esset hic a Deo, non posset facere quidquam. Augustinus.
Libere, constanter, veraciter.
Haec enim quae facta sunt a domino, a quo fierent nisi a Deo? aut quando a discipulis talia fierent, nisi in eis
dominus habitaret? chrysostomus. Quia ergo veritatem locutus, in nullo confusus est; quando maxime admirari
eum oportebat, tunc eum condemnant; sequitur enim responderunt et dixerunt ei: in peccatis natus es totus, et tu
doces nos? Augustinus.
Quid est totus? cum oculis clausis. Sed qui aperuit oculos, salvat et totum. Chrysostomus. Vel dicunt totus ac si
dicant: a prima aetate in peccatis es. Hic igitur eius caecitatem exprobrant, ostendentes quod propter peccata
factus est caecus; quod rationem non habebat. Donec ergo expectabant eum negaturum esse, fide dignum esse
putabant; sed nunc eum eiciunt; unde sequitur et eiecerunt eum foras. Augustinus.
Ipsi illum magistrum fecerant, ipsi ut discerent toties interrogaverunt, et ingrati docentem proiecerunt. Beda.
Solet enim maiorum consuetudo a minoribus aliquid discere dedignari.
|#5 Lectio 5
Chrysostomus in ioannem.
Qui propter veritatem et Christi confessionem iniuria opprimuntur, hi maxime honorantur; quod in caeco factum
est: eiecerunt enim eum ex templo Iudaei, et invenit eum dominus templi, et eum suscepit sicut agonotheta
athletam multum laborantem, et coronavit; unde dicitur audivit Jesus quia eiecerunt eum foras, et cum invenisset
eum, dixit ei: tu credis in filium Dei? ostendit autem evangelista quoniam propter hoc venit Jesus ut ei
loqueretur. Interrogat autem non ignorans, sed volens seipsum notum facere, et ostendens quoniam multum
appretiatur eius fidem; quasi dicat: plebs conviciata est mihi, sed nulla mihi est cura illorum: unius cura est: ut tu
credas. Melior est faciens voluntatem Dei, quam decies mille iniqui. Hilarius de Trin.. Si autem sola Christi
qualiscumque confessio fidei esset consummatio, dictum fuisset: tu credis in Christum? sed quia haereticis pene
omnibus hoc nomen in ore esset futurum ut Christum confiterentur, et filium tamen negarent, id quod proprium
Christo est, ad fidem poscitur, idest ut credatur in Dei filium. Credidisse autem in Dei filium quid proficit, si
credatur in creaturam, cum a nobis fides in Christo non creaturae Dei, sed filii Dei postuletur? chrysostomus.
Nondum autem caecus Christum noverat: caecus enim erat antequam veniret ad Christum, et post curationem a
Iudaeis circum trahebatur; unde sequitur respondit ille, et dixit: quis est, domine, ut credam in eum? desiderantis
et valde inquirentis animae verbum est. Pro quo tot disputavit, hunc ignorat, ut discas in eo veritatis amorem.
Non autem dixit ei dominus: ego sum qui curavi te; sed medie adhuc loquitur; unde sequitur et vidisti eum.
Theophylactus.
Hoc autem dicit, ut reducat ei in memoriam sanitatem, et quia ab ipso virtutem videndi acceperat. Attende autem,
quoniam qui loquebatur, ex maria natus est, et ipse idem est Dei filius, non alius et alius secundum errorem
Nestorii; unde sequitur et qui loquitur tecum, ipse est.
117

