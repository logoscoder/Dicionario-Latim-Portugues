debilium, non tamen omnino fructibus privatorum. Illud autem nisi signa et prodigia videritis, non creditis,
dictum illi, refertur ad multitudinem filiorum suorum, et ad ipsum quodammodo: sicut enim ioannes expectabat
datum sibi signum, scilicet: super quem videris spiritum descendentem, sic et praemortui sancti adventum Christi
in carnem et signis et prodigiis manifestandum expectabant. Habebat autem hic regulus non solum filium, sed
etiam servos; per quos significatur materies quaedam minus bene et infirme credentium. Nec a casu hora septima
deserit filium febris: nam septenarius numerus est quietis. Alcuinus.
Vel quia per septiformem spiritum est omnis remissio peccatorum: septenarius enim in tria et quatuor divisus
significat sanctam trinitatem, in quatuor anni temporibus, in quatuor mundi partibus, in quatuor elementis.
Origenes.
Possunt quoque significari duo adventus Christi verbi ad animam: primus quidem ex facto vino praebens animae
gaudium spiritualis convivii; secundus vero omnes languoris ac mortis reliquias amputans.
Theophylactus. Regulus autem est omnis homo: non solum quia regi universorum propinquus existit secundum
animam, sed quia et ipse super omnia principatum sumpsit; cuius filius, idest mens, febricitat voluptatibus pravis
et desideriis. Accedit autem ad Jesum, et deprecatur ut descendat; idest, ut condescensu misericordiae utatur, et
parcat peccatis, priusquam a voluptatum infirmitate mortificetur. Sed dominus dicit vade, idest, profectum
continuum circa bonum ostendas, et tunc filius tuus vivet; si autem ambulare cessaveris, mortificabitur tibi
intellectus circa boni operationem.
|+5 Capitulus 5
|#1 Lectio 1
Augustinus de cons. Evang..
Post miraculum in Galilaea factum, inde hierosolymam redit; unde dicitur post haec erat dies festus Iudaeorum,
et ascendit Jesus hierosolymam. Chrysostomus in ioannem. Mihi videtur quod erat dies festus Pentecostes.
Ascendit autem Jesus hierosolymam semper in diebus festis, ut cum eis dies festos faciens non videatur legi
contrarius, et ob hoc multitudinem simplicem per signa et doctrinam attrahat: maxime enim in diebus festis qui
iuxta positi erant, concurrebant.
Sequitur est autem hierosolymis probatica piscina, quae cognominatur Hebraice bethsaida, quinque porticus
habens. Alcuinus.
Probaton Graece, ovis dicitur; probatica ergo piscina pecuaria dicitur, ubi sacerdotes cadavera hostiarum
abluebant.
Chrysostomus. Decebat quidem baptisma dari peccata purgans, cuius imago praescripta fuit in piscina et in aliis
pluribus.
Et primum quidem dedit Deus aquam expurgantem corporum sordes et inquinationes non existentes, sed
opinatas, puta ea quae a funere, et quae a lepra, et quae ab aliis talibus; Deinde infirmitates diversas per aquas
facit solvi; unde sequitur in his iacebat multitudo magna languentium, caecorum, claudorum, aridorum
expectantium aquae motum. Volens enim Deus propinquius adducere ad baptismi donum, non adhuc
inquinamenta solum mundat, sed etiam aegritudines sanat: sicut enim ministri qui prope regem sunt, his qui sunt
a longe clariores sunt; ita et in figuris fit. Non autem simpliciter sanabat aquarum natura; semper enim hoc fieret;
sed in Angeli descensione; unde sequitur Angelus autem domini descendebat secundum tempus in piscinam, et
movebatur aqua. Sic enim et in baptizatis non simpliciter aqua operatur; sed cum spiritus sancti acceperit
gratiam, tunc omnia solvit peccata. Angelus enim descendens turbabat aquam, et sanativam imponebat virtutem;
ut discant Iudaei quoniam multo magis Angelorum dominus omnes aegritudines animae sanare potest. Sed tunc
quidem infirmitas impedimentum volenti curari fiebat; subditur enim et qui prior descendisset in piscinam post
motionem aquae, sanus fiebat a quacumque detinebatur infirmitate.
Nunc autem unusquisque accedere potest: non enim Angelus est qui turbat aquam, sed Angelorum dominus, qui
omnia operatur.
Sed etsi orbis terrarum universus veniat, gratia non consumitur, sed similis manet: sicut enim solares radii per
unamquamque illuminant diem, et non consumuntur, neque a multa largitione minor fit solis lux; ita et multo
amplius spiritus sancti actio in nullo minuitur a multitudine eorum qui potiuntur ea. Hoc autem fiebat, scilicet ut
unus tantum post motionem aquae sanaretur; ut qui didicerant quoniam in aqua aegritudines corporis sanabantur,
in hoc per multum tempus exercitati, facile crederent quod et aegritudines animae aqua sanare potest. Augustinus
in ioannem. Plus est autem quod Christus vitia sanavit animarum, quam quod sanavit languores corporum
mortuorum. Sed quia ipsa anima non eum noverat, a quo sananda erat, et oculos habebat in carne, unde facta
corporalia videret, et nondum habebat in corde, unde Deum latenter cognosceret, fecit quod videri poterat, ut
sanaretur unde videri non poterat. Ingressus est locum ubi iacebat multitudo languentium, de quibus elegit unum
ut sanaret, de quo subditur erat autem quidam homo ibi triginta et octo annos habens in infirmitate sua.
Chrysostomus in ioannem. Non autem confestim eum a principio sanavit; sed primum eum familiarem sibi fecit,
per interrogationem futurae fidei faciens viam.

60

