salutem docens et monens vos. Quod autem subdit et vado ad eum qui me misit, sufficiens erat eos terrere.
Theophylactus. Tamquam patri sit de ipsis conquesturus: quia si missum opprobriis affecerunt, non est dubium
quod et mittenti fecerunt iniuriam.
Beda. Dicit autem vado ad eum qui misit me, ac si diceret: revertens ascendo ad patrem, qui me incarnari
praecepit. Illuc se dixit ire a quo nunquam recessit. Chrysostomus.
Quod vero eo indigebant, manifestat per hoc quod dicit quaeretis me, et non invenietis. Sed ubi quaesierunt eum
Iudaei? dicit Lucas quoniam plangebant mulieres super eum. Probabile autem est et multos alios hoc passos esse;
et praecipue dum civitas caperetur, eos meminisse Christi et miraculorum eius, et praesentiam eius quaesivisse.
Augustinus in ioannem. Vel hic iam resurrectionem suam praedixit: quia quaesituri illum erant post
resurrectionem compuncti.
Noluerunt enim eum agnoscere praesentem, et postea quaesierunt cum viderent in eum multitudinem credentem:
unde multi compuncti dixerunt: quid faciemus? viderunt enim Christum suo scelere morientem, et crediderunt in
Christum suis sceleribus ignoscentem, et quousque biberent sanguinem quem fuderunt, de sua salute
desperaverunt.
Chrysostomus in ioannem.
Deinde ne quis eum per mortem communi modo abire aestimet, subiungit et ubi ego sum, vos non potestis
venire. Si vero in morte maneret, possent ad eum ire: illuc enim omnes abimus. Augustinus.
Non autem dixit: ubi ero, sed ubi sum: semper enim ibi erat Christus quo fuerat rediturus; sic rediit, ut nos non
derelinqueret. Erat enim Christus secundum visibilem carnem in terra, secundum invisibilem maiestatem in caelo
et in terra. Non autem dixit: non poteritis, sed non potestis venire: tales enim tunc erant qui non possent. Nam ut
sciatis non hoc ad desperationem dictum, et discipulis suis dixit tale aliquid quo ego vado, vos non potestis
venire. Denique hoc Petro exposuit, dicens: quo ego vado, non potes me sequi modo, sequeris autem postea.
Chrysostomus.
Haec autem omnia induxit volens eos attrahere; etenim modicum tempus quod relinquebatur, et post recessum
ipsum desiderabilem esse, et eum non posse de cetero inveniri, sufficientia erant ad suadendum ut ad eum
accederent. Per hoc autem quod dicit vado ad eum qui misit me, ostendit nullam sibi fieri laesionem ab insidiis
eorum, et passionem suam voluntariam sibi esse. Passi sunt autem aliquid ipsi Iudaei ad ea quae dicta sunt, et
quaerunt ad seipsos quo debeat ire; quod non erat eorum qui desiderarent ab eo liberari.
Sequitur enim dixerunt ergo Iudaei ad semetipsos: quo hic iturus est, quia non inveniemus eum? numquid in
dispersionem gentium iturus est, et docturus gentes? sic enim gentes vocabant quasi exprobrantes et magna in
semetipsis gloriantes: quia gentes ubique disseminatae erant, et imperfecte ad invicem permixtae.
Sed hoc opprobrium postea ipsi sustinuerunt, quia ubique dispersi sunt. Antiquitus autem tota gens in unum
collecta erat; sed cum Iudaei ubique terrarum iam gentibus permixti essent, non diceret: quo ego vado, vos non
potestis venire: si per hoc gentes intellexisset. Augustinus.
Dixerat autem dominus quo ego vado, de sinu patris. Hoc ergo illi nullo modo intellexerunt; et tamen ex hac
occasione salutem nostram praedixerunt, quod dominus iturus esset ad gentes, non praesentia corporis, sed tamen
pedibus suis; misit enim ad nos membra sua, et fecit nos membra sua. Chrysostomus.
Non autem dixerunt quod iturus esset ad gentes laedere eas, sed docere. Iam enim iram submiserant, et his quae
dicta erant, crediderant. Nequaquam autem nisi credidissent, quaesiissent ad seipsos: quis est hic sermo quem
dixit: quaeretis me, et non invenietis, et: ubi ego sum, vos non potestis venire?
|#7 Lectio 7
Chrysostomus in ioannem.
Cum recessuri essent domum, celebrata festivitate, dominus dat eis viatica ad salutem; unde dicitur in novissimo
autem die magno festivitatis stabat Jesus, et clamabat dicens: si quis sitit, veniat ad me et bibat. Augustinus in
ioannem.
Tunc enim agebatur festivitas quae appellatur Scenopegia, idest tabernaculorum constructio. Chrysostomus.
Quae per septem dies agebatur: prima autem dies et ultima erat celeberrima secundum legem; et hoc significavit
evangelista, cum dixit in novissimo die magno festivitatis. Medios autem dies magis ad voluptatem
consumebant. Ideo ergo prima die hoc eis non dixit, sed neque secunda aut tertia, ne ea quae dicebantur
deperirent, eis voluptati vacantibus. Clamabat autem propter turbae multitudinem. Theophylactus.
Simul quidem, ut audibilis fieret, atque ut confidentiam largiretur, et quia neminem formidabat. Chrysostomus.
Dicit autem si quis sitit; ac si diceret: neminem necessitate et violentia attraho; sed si quis habet desiderium
multum, hunc ego voco. Augustinus.
Est enim sitis interior, quia est homo interior. Constat autem plus amare hominem interiorem, quam exteriorem.
Si ergo sitimus, veniamus, non pedibus, sed affectibus, nec migrando, sed amando. Chrysostomus. Quia enim de
intellectuali loquitur potu, ostendit per hoc quod post inducit qui credit in me, sicut dicit Scriptura, flumina de
ventre eius fluent aquae vivae. Sed ubi hoc dicit Scriptura? nusquam. Quid igitur? qui credit in me, sicut dicit
Scriptura; hic subdistinguere oportet, ut postea subsequatur flumina de ventre eius fluent aquae vivae: ostendens

94

