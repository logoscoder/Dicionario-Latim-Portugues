propterea posuit evangelista, ut his qui tunc legerent, liceret quaerere si vere factum sit. Servum autem eum
summi pontificis dicit: quia magnum est quod factum est, non solum quia curavit, sed quia curavit eum qui super
eum venerat, et Paulo post alapam daturus erat. Augustinus.
Malchus autem interpretatur regnaturus. Quid ergo auris pro domino amputata et a domino sanata significat, nisi
auditum amputata vetustate renovatum, ut sit in novitate spiritus, et non in vetustate litterae: quod cui praestitum
fuerit a Christo, quis dubitet regnaturum esse cum Christo? quod autem servus inventus est, et hoc ad illam
pertinet vetustatem, quae in servitutem generat; sed cum accessit sanitas, figurata est et libertas.
Theophylactus. Vel caesio auris dexterae servi principis sacerdotum signum erat surditatis eorum, quae
praecipue in principibus sacerdotum inoleverat; quod autem denuo restituta sit auris, significat ultimam
reparationem intellectus in Israeliticis veniente elia. Augustinus.
Factum autem Petri dominus improbavit, et progredi ultra prohibuit; unde sequitur dixit ergo Jesus Petro: mitte
gladium tuum in vaginam. Etenim ille ad patientiam commonendus fuit, et hoc ad intelligentiam conscribendum.
Chrysostomus.
Non solum autem minis eum cohibuit, ut matthaeus refert; sed et aliter consolatur eum, dicens calicem quem
dedit mihi pater, non vis ut bibam illum? ostendens quoniam non illorum virtutis quae fiebant erant, sed suae
concessionis; et quod non est Deo contrarius, sed obediens usque ad mortem. Theophylactus.
In eo autem quod ipsam calicem dicit, quam sibi grata et acceptabilis pro salute mortalium mors videatur,
edisserit. Augustinus.
Quod autem a patre traditum sibi dicit calicem passionis, illud est quod ait apostolus: filio proprio non pepercit,
sed pro nobis omnibus tradidit eum. Verum auctor calicis huius est etiam ipse qui bibit: unde idem apostolus
dicit: Christus dilexit nos, et tradidit seipsum pro nobis.
|#4 Lectio 4
Theophylactus. Peractis cunctis quae sufficienter se habebant ad prohibendum Iudaeos, cum illi hoc nequaquam
discernerent, tunc duci se permisit; unde dicitur cohors ergo et tribunus et ministri Iudaeorum comprehenderunt
Jesum. Augustinus in ioannem. Comprehenderunt ad quem non accesserunt: nec audierunt illud: accedite ad
eum, et illuminamini. Si enim sic accederent, non eum manibus occidendum, sed recipiendum corde
comprehenderent. Nunc autem quando eum illo modo comprehenderunt, ab eo longius recesserunt.
Sequitur et ligaverunt eum; a quo solvi potius velle debuerunt: et erant forte in eis qui postea liberati ab eo,
dixerunt: dirupisti vincula mea. Postea vero quam persecutores tradente Iuda dominum ligaverunt, ut intelligatur
Iudas non laudabilis utilitate traditionis huius, sed sceleris voluntate damnabilis, subditur et adduxerunt eum ad
Annam primum.
Chrysostomus in ioannem.
Prae delectatione enim gloriabantur in his quae fiebant, quasi trophaeum statuentes.
Augustinus in ioannem. Nec tacet causam cur ita factum sit, subdens erat enim socer caiphae, qui erat pontifex
anni illius. Merito et matthaeus, cum id brevius narrare voluisset, eum ad caipham ductum fuisse commemorat:
quia et ad Annam prius ideo ductus est, quod socer eius fuerit; ut intelligendum sit hoc eumdem caipham fieri
voluisse. Beda.
Quatenus dum a consimili pontifice damnaretur, ipse quoque minoris criminis reus haberetur. Vel fortassis sic
domus eius sita erat ut praeterire eam non possent.
Sive divinitus actum est, ut qui erant affines sanguine, sociarentur in scelere. Sed quod dicitur, quod esset
pontifex anni illius, sonat contrarium legi, in qua praeceptum erat ut unus esset pontifex summus, quo mortuo
succederet ei filius suus; sed iam pontificatus ambitione erat infectus.
Alcuinus. Refert enim iosephus, istum caipham, unius anni sacerdotium redemisse. Non ergo mirum si iniquus
pontifex inique iudicaverit: saepe qui per avaritiam ad sacerdotium accedit, per iniustitiam in eo servatur.
Chrysostomus.
Ne autem audiens vincula auditor tumultuetur, recoluit prophetiae, quoniam mors eius salus fuit orbis terrarum;
unde sequitur erat autem caiphas qui consilium dederat Iudaeis, quia expedit unum hominem mori pro populo:
tanta enim est veritatis superabundantia, ut et inimici eam personent.
|#5 Lectio 5
Augustinus de cons. Evang.. De Petri tentatione, quae inter domini contumelias facta est, non eodem ordine
omnes narrant: nam ipsas primo commemorant matthaeus et marcus, Deinde Petri tentationem; Lucas vero
explicat prius tentationes Petri, demum domini contumelias.
Ioannes autem incipit Petri tentationem dicere, cum dicit sequebatur autem Jesum simon Petrus, et alius
discipulus. Alcuinus.
Ex devotione sequebatur magistrum, quamvis a longe propter timorem. Augustinus in ioannem. Quis sit autem
ille alius discipulus, non temere affirmandum est, quia tacetur. Solet autem se idem ioannes ita significare et
addere: quem diligebat Jesus: fortassis ergo et hic ipse est. Chrysostomus in ioannem.

188

