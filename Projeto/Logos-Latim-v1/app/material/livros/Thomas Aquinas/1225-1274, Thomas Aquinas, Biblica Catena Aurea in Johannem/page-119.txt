ovem differenter praedicat: quia enim adducit nos patri, Ostium se dicit; quia vero procurat, pastorem.
Augustinus in ioannem.
Vel aliter. Multi sunt qui secundum quamdam vitae huius consuetudinem dicuntur boni homines, qui ea quae in
lege mandata sunt quasi observant, et christiani non sunt, et plerumque se iactant sicut Pharisaei: numquid et nos
caeci sumus? quia vero omnia ista quae faciunt, et nesciunt ad quem finem referant, inaniter faciunt, dominus de
grege suo et Ostio quo intratur ad ovile, similitudinem posuit, dicens amen, amen, dico vobis: qui non intrat per
Ostium in ovile ovium, sed ascendit aliunde, ille fur est et latro. Dicant ergo Pagani vel Iudaei vel haeretici: bene
vivimus: si per Ostium non intrant, quid eis prodest? ad hoc enim debet unicuique prodesse bene vivere, ut detur
illi semper vivere: quia nec bene vivere dicendi sunt qui finem bene vivendi vel caecitate nesciunt, vel inflatione
contemnunt. Non est autem cuiquam spes vera semper vivendi, nisi cognoscat vitam, quod est Christus, et per
hanc ianuam intret in ovile. Quicumque ergo vult intrare ad ovile, per Ostium intret: non solum Christum
praedicet, sed Christi gloriam quaerat, non suam. Humilis autem ianua est Christus: qui intrat per hanc ianuam,
oportet humilem esse, ut sano capite possit intrare. Qui autem se non humiliat, sed extollit, per maceriam vult
ascendere; ideo exaltatur ut cadat.
Quaerunt ergo plerumque tales homines etiam persuadere hominibus ut bene vivant et christiani non sint: per
aliam partem volunt ascendere et rapere et occidere.
Tales ergo fures sunt, quia quod alienum est, suum dicunt; latrones, quia quod furantur occidunt. Chrysostomus.
Vidisti qualiter descripsit latronem: intuere et pastoris definitionem; sequitur enim qui autem intrat per Ostium,
pastor est ovium. Augustinus de verb. Dom..
Intrat per Ostium qui intrat per Christum, qui imitatur passionem Christi, qui cognoscit humilitatem Christi; ut
cum Deus factus sit homo pro nobis, cognoscat se homo non esse Deum, sed hominem. Qui enim vult Deus
videri cum sit homo, non imitatur illum qui cum Deus esset, homo factus est. Tibi autem non dicitur: esto aliquid
minus quam es; sed: agnosce quid es.
Sequitur huic ostiarius aperit. Chrysostomus.
Nihil prohibet ostiarium vocare Moysen: ille enim est cui eloquia Dei credita sunt. Theophylactus.
Vel spiritus sanctus est ostiarius, per quem Scripturae reseratae nobis indicant Christum. Augustinus in ioannem.
Vel aliter. Ostiarium ipsum dominum debemus accipere: multo sunt enim magis inter se diversa in rebus
humanis pastor et Ostium, quam ostiarius et Ostium; et tamen dominus et pastorem se dixit et Ostium. Cur ergo
non intelligamus ipsum et ostiarium? ipse enim se aperit, qui seipsum exponit. Si aliam personam quaeris
ostiarii, vide ostiarium forte spiritum sanctum, de quo dominus dicit: ipse vos docebit omnem veritatem. Ostium
est Christus qui est veritas. Quis aperit Ostium nisi qui docet veritatem? cavendum tamen est ne maior aestimetur
ostiarius esse quam Ostium, quia in domibus hominum ostiarius Ostio, non Ostium praeponitur ostiario.
Chrysostomus.
Quia vero dicebant eum esse deceptorem, et hoc ex infidelitate sui ipsorum certificabant dicentes: quis
principum credit in eum? ostendit nunc quod ex hoc quod non attendunt ei, ex ordine ovium excluduntur; unde
sequitur oves vocem eius audiunt. Si enim pastoris est per legitimum intrare Ostium, per quod ipse intravit, ab
ovium congregatione se abstrahunt qui ipsum non audiunt.
Sequitur et proprias oves vocat nominatim.
Augustinus in ioannem.
Novit enim nomina praedestinatorum; unde discipulis ait: gaudete quoniam nomina vestra scripta sunt in caelo.
Sequitur et educit eas. Chrysostomus in ioannem. Oves educebat quando eas mittebat, non extra lupos, sed in
medio luporum. Videtur autem et de caeco occulte insinuare: etenim illum eduxit vocans ex medio Iudaeorum, et
vocem eius audivit. Augustinus. Sed et quis alius oves emittit, nisi qui earum peccata dimittit, ut eum sequi duris
liberatae vinculis possint? sequitur enim et cum proprias oves emiserit, ante eas vadit.
Glossa. Emittit siquidem eas de tenebris ignorantiae ad lucem, dum ante eas vadit, quasi in columna nubis et
ignis. Chrysostomus.
Nimirum pastores contrarium faciunt oves sequentes; sed ipse ostendit se contrarium facere, quoniam oves
deducit ad veritatem. Augustinus.
Et quis est qui oves praecessit nisi qui surgens a mortuis iam non moritur, et patri dixit: quos dedisti mihi, volo
ut ubi ego sum et ipsi sint mecum? sequitur et oves illum sequuntur, quia sciunt vocem eius; alienum autem non
sequuntur, sed fugiunt ab eo, quia non noverunt vocem alienorum. Chrysostomus.
Alienos dicit eos qui circa theodam et Iudam, aut eos qui post haec alios debent decipere, pseudoapostolos: ut
enim non dicatur unus illorum esse, per multa se ab eis separat.
Primo quidem per doctrinam Scripturarum, per quas Christus ad se homines adducebat; illi vero ab eis homines
abstrahebant.
Secundo per ovium obedientiam: nam in eum quidem non solum viventem, sed etiam mortuum homines
crediderunt; illos autem confestim reliquerunt. Theophylactus.
Significat etiam Antichristum, qui paululum decipiens, non obtinebit sequaces post eius mortem. Augustinus.
Sed quomodo solvetur ista quaestio? audiunt vocem Christi quandoque non oves: audivit enim Iudas, sed lupus
erat; et non audiunt oves: aliqui enim eorum qui Christum crucifixerunt, non audierunt, sed oves erant. Sed dicet
119

