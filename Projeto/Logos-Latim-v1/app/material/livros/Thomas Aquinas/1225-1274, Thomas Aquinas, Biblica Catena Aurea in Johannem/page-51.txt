Hoc enim dicebat Jesus, ut iam non laboraret; sed illa nondum intelligebat. Denique voluit dominus ut
intelligeret; unde sequitur dicit ei Jesus: vade, voca virum tuum, et veni huc. Quid est hoc? per virum suum ei
volebat aquam illam dare. An quia non intelligebat, per virum suum eam volebat docere? forte sicut apostolus
dicit de mulieribus: si quae volunt discere, domi viros suos interrogent. Sed ibi dicitur, ubi non est Jesus qui
doceat; cum vero ipse dominus aderat, quid opus erat ut per virum ei loqueretur? numquid per virum loquebatur
mariae, quae sedit ad pedes eius? chrysostomus in ioannem. Quia igitur instabat mulier, accipere aquam
promissam quaerens, dicit ei Jesus: voca virum tuum: quasi ostendens quoniam et illum oportet his
communicare. Haec autem festinans accipere, et rei turpitudinem occultans, adhuc aestimabat se ad hominem
loqui; unde sequitur respondit mulier, et dixit: non habeo virum. Hoc audiens Christus opportune de reliquo
redargutionem inducit; nam et priores viros enumerat, et eum qui nunc occultabatur redarguit; unde sequitur dicit
ei Jesus: bene dixisti, quia non habeo virum. Augustinus in ioannem.
Intelligas, revera istam mulierem non habuisse tunc virum; sed utebatur nescio quo non legitimo viro; unde ei
convenienter mysteria loquitur, dicens quinque viros habuisti. Origenes in ioannem. Vide autem si possibile est
fontem Iacob mystice totas esse Scripturas, aquam vero Jesu ea pro quibus editae sunt; quae non est licitum
omnibus perscrutari; eo quod quae scripta sunt dictaverunt homines; quae vero oculus non vidit, nec auris
audivit, nec in cor hominis ascenderunt, in scriptis non possunt redigi; sed ex fonte aquae salientis in vitam
aeternam, idest ex spiritu sancto, disciplinae patefiunt his qui nondum humanum cor gestant, sed possunt dicere:
nos sensum Christi habemus.
Qui ergo non suscipit profunditatem verborum, etsi ad modicum quieverit, denuo insistens dubitavit; qui autem
bibit de aqua Christi, ad hoc promovetur ut fons omnium quaesitorum prorumpat in eo, sursum scaturizantibus
aquis, et pervolante eius mente ad consequentiam huius aquae, ad vitam aeternam. Volebat autem mulier sine
aqua Iacob, angelicam et super hominem discere veritatem: neque enim Angeli indigent fonte Iacob ut bibant;
sed quilibet in se habet fontem aquae scaturientis in vitam aeternam ab ipso verbo; et hoc est quod subditur dicit
ei mulier: domine, da mihi hanc aquam. Sed impossibile est hic absque ea quae hauritur ex fonte Iacob aquam
capere quae datur a verbo: unde petenti Samaritanae aquam videtur dicere Jesus, se illam praebere non alibi
quam in fonte Iacob; unde sequitur dicit ei Jesus: vade, voca virum tuum, et veni huc. Si enim sitiamus, idoneum
est primo pocula sumere ex fonte Iacob; secundum autem apostolum, vir animae lex est. Augustinus Lib. 83
quaest.. Quinque autem viros, quinque libros qui per Moysen ministrati sunt, nonnulli accipiunt.
Quod autem dictum est et hunc quem habes, non est tuus vir, de seipso dominum dixisse intelligunt, ut iste sit
sensus: primo quinque libris Moysi quasi quinque viris servisti: nunc autem quem habes, idest quem audis, non
est tuus vir, quia nondum in eum credidisti. Sed quoniam non credens Christo, adhuc illorum quinque virorum,
idest quinque librorum, copulatione tenebatur, potest movere quomodo dici potuerit quinque viros habuisti, quasi
nunc eos iam non haberet.
Deinde quomodo potest intelligi a quinque illis libris recedere hominem ut ad Christum transeat, cum ille qui
credit in Christum, non relinquendos illos quinque libros, sed spiritualiter intelligendos multo avidius
amplectatur? est ergo alius intellectus.
Augustinus in ioannem.
Videns enim Jesus quia mulier non intelligebat, et volens eam intelligere, voca, inquit, virum tuum; idest,
praesenta intellectum tuum: cum enim ordinata fuerit vita, intellectus animam regit, ad ipsam animam pertinens:
non enim aliud aliquid quid est, quam anima, sed aliquid animae est intellectus. Hoc ipsum animae quod
intellectus et mens dicitur, illuminatur luce superiore. Talis lux cum muliere loquebatur, et in illa intellectus non
aderat: ergo dominus, tamquam diceret: illustrare volo, et non adest quem; voca, inquit, virum tuum; idest,
adhibe intellectum, per quem docearis quo regaris: et adhuc illa nondum vocato illo viro, non intelligit.
Videtur autem mihi quinque viros priores animae nos posse accipere quinque sensus corporis: ante enim quam
quisque possit uti ratione, non regitur nisi sensibus carnis; sed cum coeperit anima capax esse rationis, aut a
sapiente mente regitur, aut ab errore; sed error non regit, sed perdit.
Post illos ergo quinque sensus mulier illa adhuc errabat: error ille non erat legitimus vir, sed adulter. Dicit ergo
dominus: tolle istum adulterum, qui te corrumpit, et voca virum tuum, ut intelligas me. Origenes in ioannem. Ubi
autem decebat confutari a Jesu putatum Samaritanae virum, non esse virum, nisi apud fontem Iacob? potest
etiam intelligi, si vir animae lex est, quod Samaritana secundum congruam acceptionem verborum legis, ritui
infidelium tamquam viro illegitimo se subiciebat. Revocatur autem ad verbum veritatis, quod resurrecturum erat
a mortuis, non Deinceps moriturum.
|#4 Lectio 4
Chrysostomus in ioannem.
Mulier autem a Christo reprehensa, non contristata est, neque dimittens fugit; sed admiratur magis, et immoratur;
unde dicitur dicit ei mulier: domine, video quia propheta es tu; quasi dicat: in hoc quod mihi occulta dicis,
ostenderis propheta esse. Augustinus in ioannem.
Etsi coepit ad eam venire vir, nondum plene venit: prophetam dominum putabat.
Erat quidem et propheta: nam de seipso ait: non est propheta sine honore nisi in patria sua. Chrysostomus.
51

