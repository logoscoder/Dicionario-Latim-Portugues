praeest, non oves diligit, sed lucrum terrenum quaerit; et ideo opponere se contra periculum trepidat, ne hoc
quod diligit amittat.
Augustinus. Si autem apostoli pastores fuerunt, non mercenarii, quare fugiebant quando persecutionem
patiebantur? et hoc domino dicente: si vos persecuti fuerint, fugite.
Pulsemus, aderit qui aperiet. Augustinus ad honoratum. Fugiant ergo omnino de civitate in civitatem servi
Christi, ministri verbi et sacramenti eius, quando eorum quisquam specialiter a persecutoribus quaeritur, ut ab
aliis qui non ita requiruntur non deseratur ecclesia.
Cum autem omnium, idest episcoporum, et clericorum, et laicorum est commune periculum, hi qui aliis indigent,
non deserantur ab his quibus indigent. Aut igitur ad loca munita omnes transeant; aut qui habent remanendi
necessitatem, non relinquantur ab eis, per quos eorum ecclesiastica est implenda necessitas. Tunc ergo de locis in
quibus sumus, premente persecutione, fugiendum est Christi ministris, quando ibi aut plebs Christi non fuerit cui
ministretur, aut potest impleri per alios necessarium ministerium, quibus eadem non est causa fugiendi. Cum
autem plebs manet et ministri fugiunt, ministeriumque subtrahitur, quid erit nisi mercenariorum illa fuga
damnabilis, quibus non est cura de ovibus? Augustinus in ioannem. In bonis ergo nominantur Ostium, ostiarius,
pastor et oves; in malis fures et latrones, mercenarii, lupus.
Augustinus de verb. Dom.. Diligendus est pastor, cavendus latro, tolerandus mercenarius. Tamdiu enim est utilis
mercenarius, quamdiu non videt lupum, furem vel latronem; cum autem viderit, fugit. Augustinus in ioannem.
Nec enim mercenarius diceretur, nisi acciperet a conducente mercedem. Filii aeternam hereditatem patris
patienter expectant, mercenarius temporalem mercedem conducentis festinanter exoptat; et tamen per linguas
utrorumque divina Christi gloria diffamatur. Inde ergo laedit unde mala facit, non unde bona dicit: botrum carpe,
spinam cave: quia botrus aliquando de radice vitis exortus, pendet in spinis: multi quippe in ecclesia commoda
terrena sectantes, Christum praedicant, et per eos vox Christi auditur; et sequuntur oves, non mercenarium, sed
vocem pastoris per mercenarium.
|#4 Lectio 4
Chrysostomus in ioannem.
Duos superius malos praemisit dominus: unum qui furatur et mactat et rapit; alterum qui non prohibet: per illum
seditiosos insinuans, per hunc Iudaeorum magistros confundens, et non procurantes creditas oves. Sed ab
utrisque seipsum Christus distinxit: ab illis quidem qui ad laedendum venerunt, in hoc quod dixit: veni ut vitam
habeant; ab his qui contemnunt luporum rapinas, ex eo quod pro ovibus animam ponit; et ideo quasi concludens
subdit: ego sum pastor bonus. Sed quia superius dixerat, quod oves pastoris vocem audiunt, et sequuntur eum, ne
quis dicat: quid ergo dicis de his qui tibi non credunt? consequenter subdit et cognosco oves meas, et cognoscunt
me meae; quod et Paulus ostendit, dicens: non repellit dominus plebem suam, quam praescivit. Gregorius in
evang.. Ac si aperte dicat: diligo oves meas, et ipsae me diligentes obsequuntur: qui enim veritatem non diligit,
adhuc minime cognovit. Theophylactus.
Hinc autem differentiam mercenarii et pastoris elicias: nam mercenarius ignorat oves, quia raro visitat eas; pastor
vero cognoscit oves proprias tamquam erga eas sollicitus.
Chrysostomus. Deinde ut non aestimes parem mensuram cognitionis Christi et ovium, consequenter subdit sicut
novit me pater, et ego cognosco patrem; quasi dicat: ita certissime ipsum scio, sicut ipse me. Hic ergo est par
cognitio, ibi non; nam sequitur et animam meam pono pro ovibus meis. Gregorius.
Ac si aperte dicat: in hoc constat quia cognosco patrem et cognoscor a patre, quia animam meam pono pro
ovibus meis; idest, ea caritate qua pro ovibus meis morior, quantum patrem diligam ostendo. Chrysostomus.
Hoc etiam dicit ostendens quod non est erroneus: quia et apostolus quando seipsum voluit ostendere verum esse
magistrum, contra pseudoapostolos induxit rationem a periculis et mortibus. Theophylactus.
Seductores enim non exposuerunt animam suam pro ovibus, sed sicut mercenarii deseruerunt illos qui eos
sequebantur.
Dominus autem, ut non caperentur, dixit: sinite hos abire.
Gregorius. Quia vero non solum Iudaeam, sed etiam gentilitatem redimere venerat, adiungit et alias oves habeo
quae non sunt ex hoc ovili. Augustinus de verb. Dom.. Loquebatur enim primo de ovili de genere carnis Israel:
erant autem alii de genere fidei ipsius Israel: extra erant, adhuc in gentibus erant, praedestinati, nondum
congregati.
Non ergo sunt de hoc ovili, quia non sunt de genere carnis Israel; sed erunt de hoc ovili; nam sequitur et illas
oportet me adducere. Chrysostomus.
Ostendit utrosque dispersos, et pastores non habentes.
Sequitur et vocem meam audient; ac si dicat: quid miramini si hi me sunt secuturi et vocem meam audituri,
quando alios videbitis me sequentes, et vocem meam audientes? Deinde et futuram eorum praenuntiat unionem;
unde subdit et fiet unum ovile et unus pastor. Gregorius.
Quasi ex duobus gregibus unum ovile efficit, quia Iudaicum et gentilem populum in sua fide coniungit.
Theophylactus.

122

