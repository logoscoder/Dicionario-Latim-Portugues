Augustinus. Sed quid est quodcumque petieritis, cum videamus plerumque fideles eius petere et non accipere? an
forte propterea quia male petunt? male enim usurus eo quod vult accipere, Deo potius miserante non accipit.
Quomodo ergo intelligendum est quodcumque petieritis, hoc faciam, si Deus aliqua petentibus fidelibus etiam
consulendo non facit? an forte solis apostolis hoc dictum debemus accipere? absit: superius enim dixerat: qui
credit in me, opera quae ego facio, et ipse faciet. Ipsos quoque si cogitemus apostolos, inveniemus eum qui plus
omnibus laboravit rogasse ut ab eo discederet Angelus Satanae, nec tamen quod rogaverat accepisse. Sed audi
quod illic positum est in nomine meo, quod est Christus Jesus. Christus regem, Jesus salvatorem significat: et per
hoc quodcumque petimus adversus utilitatem salutis, non petimus in nomine salvatoris: et tamen ipse salvator
est, non solum quando facit quod petimus, verum etiam quando non facit: quoniam quod videt peti contra
salutem, non faciendo se exhibet salvatorem.
Novit enim medicus quid pro sua, quid contra suam salutem poscat aegrotus; et ideo contraria poscentis non facit
voluntatem, ut faciat sanitatem. Sane quaedam quamvis in nomine eius petamus, non tunc quando petimus facit,
sed tamen facit: differtur enim quod petimus, non negatur.
Continuo autem subiecit ut glorificetur pater in filio, si quid petieritis in nomine meo, hoc faciam. Nullo modo
igitur sine patre filius facit, quandoquidem, ut in illo pater glorificetur, propterea facit. Chrysostomus.
Cum enim filius ostendatur magna potens, glorificabitur ille qui genuit. Ideo autem secundo id ponit, ut certificet
sui ipsius sermonem. Theophylactus.
Attende etiam seriem paternae glorificationis. In nomine Jesu facta sunt signa per quae credebant apostolorum
sermonibus: et sic dum ad notitiam patris pervenirent, glorificabatur pater in filio.
|#5 Lectio 5
Chrysostomus in ioannem.
Quia dominus dixerat: quodcumque petieritis, hoc faciam, ut non aestiment omnem simpliciter petitionem
valere, induxit si diligitis me, mandata mea servate: quasi dicat: tunc faciam quod petitis.
Vel quia audientes quoniam ad patrem vado consequens erat eos turbari, dicit: non est hoc me amare ut
turbemini, sed ut faciatis mandata mea: hoc est enim amor, obedire et credere ei qui diligitur. Quia vero
consequens erat eos vehementer inquirere carnis praesentiam, et illam habere consolationem quam prius
habuerunt, subiungit et ego rogabo patrem, et alium Paraclitum dabit vobis.
Augustinus in ioannem. In quo ostendit et seipsum esse Paraclitum.
Paraclitus autem Latine dicitur advocatus: et dictum est de Christo: advocatum habemus apud patrem Jesum
Christum iustum. Alcuinus. Vel Paraclitum, idest consolatorem: habebant enim et tunc unum consolatorem, qui
miraculorum dulcedine et praedicatione eos erigere et confortare solebat. Didymus de spiritu sancto. Sed
spiritum sanctum alium Paraclitum nominavit, non iuxta naturae differentiam, sed iuxta operationis diversitatem.
Cum enim salvator mediatoris et legati personam habebat, ex qua pontifex deprecaretur pro peccatis nostris,
spiritus sanctus secundum aliam significationem Paraclitus, ab eo quod consolatur in tristitia positos, nuncupatus
est. Verum noli ex filii et spiritus sancti operatione diversa varias aestimare naturas: siquidem in alio loco
reperitur Paraclitus spiritus legati apud patrem persona fungi, ut ibi: ipse spiritus interpellat pro nobis.
Salvator quoque consolationem operatur in cordibus eorum qui indigent; scriptum est enim: et humiles populi sui
consolatus est. Chrysostomus.
Ait autem rogabo patrem, ut fide dignum faciat eis sermonem: quoniam si dixisset: ego mittam, non simpliciter
credidissent.
Augustinus contra Arianos. Qui tamen ut inseparabilia sua et patris opera demonstraret, alibi ait: cum abiero,
mittam eum ad vos. Chrysostomus.
Quid autem apostolis plus haberet, si patrem solum rogaret ut spiritum aliis daret? quoniam illi multoties et sine
oratione ostenduntur hoc facientes. Alcuinus.
Rogabo igitur dicit, ut inferior secundum humanitatem, patrem meum, cui sum aequalis et consubstantialis
secundum divinam naturam. Chrysostomus.
Dicit autem ut maneat vobiscum in aeternum, quoniam neque post mortem recedit.
Per hoc etiam occulte insinuat, quod spiritus sanctus non patietur mortem ut ipse, neque abibit. Ne autem
Paraclitum audientes, rursus incarnationem aliam suspicentur, et oculis putent eum videre, subiungit spiritum
veritatis, quem mundus non potest accipere, quia non videt eum nec scit eum. Augustinus. Hic est utique in
trinitate spiritus sanctus, quem patri et filio consubstantialem et coaeternum fides catholica profitetur.
Chrysostomus in ioannem.
Spiritum autem veritatis eum vocat per hoc quod figuras veteris testamenti manifestat.
Mundum autem hic malos dicit; visionem autem certissimam cognitionem dicit, quia visus est apertior sensus.
Beda. Nota etiam, quod cum spiritum sanctum, spiritum veritatis dicit, spiritum sanctum esse spiritum suum
ostendit: Deinde cum a patre eum dari narrat, patris etiam eum spiritum esse declarat; ac per hoc spiritus sanctus
a patre procedit et filio.
Gregorius Moralium. Spiritus autem sanctus omnem quem repleverit, ad desideranda invisibilia accendit; et
quoniam mundana corda solum visibilia diligunt, hunc mundus non accipit, quia ad diligenda invisibilia non
158

