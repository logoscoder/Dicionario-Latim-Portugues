suscipiat aliquis quod solum fide oportet suscipere, non amentiae sed infidelitatis est accusatio. Dicebantur
autem haec, etsi non credebantur, quia posteri erant ea suscepturi.
|#4 Lectio 4
Augustinus de peccat. Mer. Et remiss..
Notata paululum eius imperitia qui se ceteris de magisterio praeferebat, et omnium talium incredulitate
reprehensa, respondet quod alii credant, si illi non credunt ad illud quod interrogatus est quomodo possunt ista
fieri? dicens et nemo ascendit in caelum, nisi qui descendit de caelo, filius hominis qui est in caelo; quasi dicat:
sic fiet generatio spiritualis, ut sint caelestes homines ex terrenis; quod adipisci non poterunt nisi membra mea
efficiantur, ut ipse ascendat qui descendit, non aliud deputans corpus suum, idest ecclesiam suam, quam
seipsum.
Gregorius Moralium. Quia enim nos unum cum illo iam facti sumus, unde solus venit in se, solus redit etiam in
nobis; et is qui in caelo semper est, ad caelum quotidie ascendit. Augustinus.
Quamvis autem in terra factus sit filius hominis, divinitatem tamen suam, qua in caelo manens, descendit ad
terram, non indignam censuit nomine filii hominis, sicut carnem suam dignatus est nomine filii Dei. Per unitatem
enim personae, qua utraque substantia unus est Christus; et filius Dei ambulabat in terra, et idem ipse filius
hominis manebat in caelo. Fit ergo credibiliorum fides ex incredibilioribus creditis. Si enim divina substantia
longe distantior potuit propter nos ita suscipere humanam substantiam, ut una persona fieret; quanto credibilius
alii sancti fiunt cum homine Christo unus Christus, ut omnibus per gratiam ascendentibus, ipse unus ascendat in
caelum qui de caelo descendit? chrysostomus in ioannem.
Vel aliter. Quia dixerat Nicodemus scimus quoniam a Deo venisti magister, ne aestimetur ita esse magister ut
multi prophetarum de terra existentes, subiungit et nemo ascendit in caelum nisi qui descendit de caelo, filius
hominis qui est in caelo. Theophylactus. Cum vero filium hominis descendisse de caelo audis, non putes quod de
caelo caro descenderit: hoc enim haereticorum dogma est, qui docebant, quod Christus de caelo corpus
sumpserat, et per virginem transierat.
Chrysostomus. Filium enim hominis non carnem hic vocavit, sed a minori substantia se totum nominavit: est
enim ei consuetudo multoties a divinitate, multoties ab humanitate totum vocare. Beda.
Si enim aliquis homo nudus de monte ad convallia descendat, et assumptis vestimentis et armis ad eumdem
montem ascendat, recte ipse idem qui prius descendit ascendisse perhibetur. Hilarius de Trin.. Vel quia de caelo
descendit, conceptae de spiritu originis causa est: non enim corpori maria originem dedit, licet ad incrementa
partumque corporis omne quod sexus sui est naturale contulerit. Quod vero hominis filius est, susceptae in
virgine carnis est partus.
Quod autem in caelis est, naturae semper permanentis potestas est, quae non ex infinitatis suae virtute in
regionem definiti corporis coarctavit verbi Dei potestatem, et in forma servi manens ab omni intra extraque caeli
mundique circulo, caeli ac mundi dominus non abfuit. Per hoc ergo et de caelo descendit, quia filius hominis est;
et in caelis est, quia verbum caro factum, non amiserat manere quod verbum est. Augustinus in ioannem. Miraris
autem quia hic erat, et in caelo. Tales fecit discipulos suos. Paulum audi dicentem: nostra conversatio in caelis
est.
Si homo Paulus ambulabat in terra et conversabatur in caelis, Deus caeli et terrae non poterat esse in caelo et in
terra? chrysostomus. Vide autem, quia quod valde videtur excelsum, indignum est sua magnitudine: non enim
solum in caelo est, sed ubique, et omnia replet. Sed adhuc ad imbecillitatem auditoris loquitur, paulatim eum
reducere volens.
|#5 Lectio 5
Chrysostomus in ioannem.
Quia dixerat beneficium baptismi, inducit huius causam, scilicet crucem, dicens et sicut Moyses exaltavit
serpentem in deserto, ita exaltari oportet filium hominis.
Beda. Magistrum legis mosaicae ad spiritualem sensum eiusdem legis inducit, recordans veteris historiae, et hanc
in figuram suae passionis atque humanae salvationis factam edisserens. Augustinus de peccat. Mer. Et remiss..
Serpentum enim incursibus in deserto multi moriebantur; ac sic Moyses ex praecepto domini exaltavit in deserto
aeneum serpentem: hunc videntes sanabantur continuo.
Exaltatus serpens est mors Christi, eo significandi modo quo per efficientem id quod efficitur significatur. A
serpente quippe mors venit, qui peccatum, quo mori meretur, homini persuasit; dominus autem in carnem suam
non peccatum transtulit tamquam venenum serpentis, sed mortem, ut esset in similitudine carnis peccati poena
sine culpa; unde in carne peccati et poena solveretur et culpa. Theophylactus.
Videas ergo figuram ad veritatem: ibi enim serpentis similitudo speciem quidem bestiae habet, venenum autem
non habet; sic et hic Christus a peccato liber, in similitudinem carnis peccati venit. Exaltari autem audiens,
suspensionem intelligas in altum, ut sanctificaret aerem qui sanctificaverat terram ambulando in ea: intelligas
etiam per exaltationem gloriam: nam illa crucis altitudo gloria Christi facta est: in quo enim iudicari voluit, in
hoc huius mundi principem iudicavit. Adam enim iuste mortuus est, quia peccavit; dominus vero iniuste, quia
40

