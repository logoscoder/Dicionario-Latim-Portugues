Quae etiam utilitas est cum aliquis sobrius sit et non rapit, fit vero vanae gloriae servus? hoc enim non est recte
vivere.
Inanis enim gloriae servus fornicario non minor est: multo enim plura et graviora operatur. Si autem quidam
recte sunt viventes in gentilibus, non hoc adversatur huic sermoni: quia non frequenter contingit, sed raro. Beda.
Moraliter etiam illi magis tenebras quam lucem diligunt, qui suos praedicatores bene docentes odiis et
detractionibus insequuntur.
Sequitur qui autem facit veritatem, venit ad lucem, ut manifestentur opera eius, quia in Deo sunt facta.
Chrysostomus.
Non autem de his qui ab initio facti sunt christiani hoc dicit; sed tantum de his qui ex gentibus vel Iudaeis ad
rectam transponendi erant fidem. Ostendit enim quoniam nullus utique eliget in errore vivens ad fidem venire,
nisi prius inscribat sibi ipsi viam rectam. Augustinus de peccat. Mer. Et remiss..
In Deo autem facta dicit opera eius qui venit ad lucem: quia intelligit iustificationem suam non ad sua merita, sed
ad Dei gratiam pertinere. Augustinus in ioannem.
Sed si omnia opera Deus mala invenit, quomodo quidam fecerunt veritatem, et venerunt ad lucem, idest ad
Christum? sed dilexerunt tenebras magis quam lucem: ibi posuit vim. Multi dilexerunt peccata sua, multi ea
confessi sunt. Accusat Deus peccata tua: si et tu accuses, adiungeris Deo.
Oportet ut oderis in te opus tuum, et ames in te opus Dei. Initium operum bonorum confessio est operum
malorum: et tunc facis veritatem, quia non te palpas, non tibi blandiris. Venis autem ad lucem, quia hoc ipsum
quod tibi displicuit peccatum tuum, non tibi displiceret nisi Deus tibi luceret, et eius veritas tibi ostenderet.
Facit autem aliquis veritatem confessionis, et venit ad lucem in operibus bonis, etiam propter illa quae videntur
minuta esse peccata linguae aut cogitationum, aut immorationis in rebus concessis; quoniam minuta plura
peccata, si negligantur, occidunt. Minutae sunt guttae quae flumen implent; minuta sunt grana arenae; sed si
multa arena imponatur, arena premit atque opprimit. Hoc facit sentina neglecta, quod facit fluctus irruens
paulatim. Per sentinam intrat; sed diu intrando et non exhauriendo mergit navem.
Quid est autem exhaurire, nisi bonis operibus agere ne obruant peccata, gemendo, ieiunando, tribuendo,
ignoscendo?
|#8 Lectio 8
Chrysostomus in ioannem.
Nihil veritate apertius neque fortius; quae neque latere vult, neque periculum formidat, neque insidiis tremit,
neque gloriam quae a multis est desiderat, nulli humanorum obnoxia; unde et dominus in solemnitatibus
ierusalem ascendebat; non se ostentans, neque honorem diligens, sed ut pluribus sua dogmata proponeret, et
miraculorum utilitatem. Postquam autem solemnitates solvebantur, ad iordanem frequenter veniebat, quia et illic
etiam turbae concurrebant; unde dicitur post haec venit Jesus et discipuli eius in Iudaeam terram, et illic
demorabatur cum eis. Beda. Dicit autem post haec, non continuo post disputationem cum Nicodemo, quae facta
est in hierosolymis, sed peracto spatio temporis de Galilaea in Iudaeam rediit. Alcuinus.
Per Iudaeam quidem significantur confitentes, quos visitat Christus: ubi enim est peccatorum confessio vel
divinarum laudum, illuc venit Christus et discipuli eius, idest doctrina et illuminatio eius, et ibi moratur
purgando a vitiis; unde sequitur et illic demorabatur cum eis, et baptizabat. Chrysostomus.
Cum autem evangelista postmodum dicat quod Jesus non baptizabat, sed discipuli eius, manifestum est quoniam
et hic hoc dicit, quod soli discipuli baptizabant. Augustinus in ioannem. Baptizatus autem dominus baptizabat
non eo baptismate quo baptizatus est: baptizatus est enim a servo, ostendens humilitatis viam, et perducens ad
baptismum domini, hoc est suum. Baptizabat enim Jesus quomodo dominus, quomodo Dei filius.
Beda. Christo autem iam baptizante, adhuc baptizat ioannes; quia adhuc permanet umbra, nec debet praecursor
cessare donec veritas manifestetur; unde sequitur erat autem ioannes baptizans in Aennon iuxta Salim. Aennon
Hebraice aqua: unde quasi nominis interpretationem aperiens subdit quia aquae multae erant illic. Salim
oppidum est iuxta iordanem situm, ubi olim melchisedech regnavit. Hieronymus ad evagrium. Nec refert utrum
Salem aut Salim nominetur, cum vocalibus in medio litteris perraro utantur Hebraei, et pro voluntate lectorum ac
regionum varietate, eadem verba diversis sonis atque accentibus proferantur.
Sequitur et veniebant, et baptizabantur.
Beda. Quantum catechumenis nondum baptizatis prodest doctrina fidei, tantum profuit baptisma ioannis ante
baptismum Christi: quia sicut ille praedicabat poenitentiam et baptismum Christi nuntiabat, et in cognitionem
veritatis quae mundo apparuit attrahebat: sic ministri ecclesiae primo erudiunt venientes ad fidem, post peccata
eorum redarguunt, Deinde in baptismo Christi remissionem promittunt, et sic in cognitionem et dilectionem
veritatis attrahunt. Chrysostomus. Discipulis autem Jesu baptizantibus, non cessavit ioannes baptizans usque ad
incarcerationem; quod significat evangelista cum subdit nondum enim missus fuerat ioannes in carcerem. Beda.
Ecce aperte notat facta Christi ante ioannem incarceratum; quae alii praeterierunt, incipientes ab his quae post
missum ioannem in carcerem facta sunt. Augustinus. Quare autem baptizabat ioannes? quia oportebat ut
dominus baptizaretur. Non solum autem baptizatus est ab eo, ne baptismus ioannis melior baptismate domini
videretur.
43

