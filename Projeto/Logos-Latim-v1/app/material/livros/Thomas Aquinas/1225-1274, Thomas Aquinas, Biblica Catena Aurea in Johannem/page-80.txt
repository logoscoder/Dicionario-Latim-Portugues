Qui venit ad me, hoc est qui credit in me; et quod dixit non esuriet, hoc intelligendum est: et non sitiet unquam;
utroque enim significatur aeterna illa satietas, ubi nulla est egestas. Theophylactus.
Vel non sitiet neque esuriet; idest, ad verbum Dei audiendum neque taediosus efficietur, neque sitiet siti
intellectuali: quasi non habeat aquam baptismi et sanctificationem per spiritum factam.
Augustinus. Panem igitur de caelo desideratis: ante vos habetis, sed non manducatis; unde sequitur sed dixi vobis
quia vidistis me et non credidistis.
Alcuinus. Quasi dicat: non ideo hoc dixi quod vos sciam hoc pane satiandos, sed potius ad improperium vestrae
incredulitatis dico, quia videtis et non creditis.
Chrysostomus. Vel per hoc quod dicit dixi vobis, insinuat testimonium Scripturarum, de quo dixerat: illae sunt
quae testimonium perhibent de me. Et iterum dixerat: quoniam veni in nomine patris mei, et non suscepistis me.
Hoc autem quod dicit quia vidistis me, signa occulte insinuat. Augustinus.
Sed non ideo ego populum Dei perdidi, quia vos vidistis et non credidistis; unde sequitur omne quod dat mihi
pater, ad me veniet, et eum qui venit ad me, non eiiciam foras. Beda. Absolute dicit omne, ut ostenderet
plenitudinem fidelium.
Hi autem sunt quos pater dat filio, quando per occultam inspirationem facit eos credere in filium. Alcuinus.
Quemcumque ergo pater traxerit ad hoc ut credat in me, veniet per fidem ad me, ut mihi iungatur; et eum qui
passibus fidei et bonae operationis veniet ad me, non eiiciam foras; idest, in secreto purae conscientiae mecum
morabitur, et tandem recipiam eum in aeterna beatitudine. Augustinus.
Illud enim intus, unde non exitur foras, est magnum penetrale et dulce secretum, sine taedio, sine amaritudine
malarum cogitationum, sine interpellatione tentationum et dolorum; de quo dicitur: intra in gaudium domini tui.
Chrysostomus.
Per hoc autem quod dicit quod dat mihi pater, ostendit quoniam non contingens res est credere in Christum,
neque cogitationibus humanis perficitur; sed ea quae desuper revelatione indiget, et anima devota suscipiente
revelationem: unde non sunt ab accusatione eruti quibus non dat pater; indigemus enim et ea quae ex nobis est
voluntate ad credendum. Per hoc autem tangit incredulitatem eorum, ostendens quoniam qui non credit ei,
voluntatem transgreditur patris. Paulus autem ait quod ipse eos tradiderit patri: cum tradiderit regnum Deo et
patri.
Sicut igitur pater dans non privat seipsum, sic nec filius tradens. Dicitur autem filius tradere, quoniam per eum
ad patrem adducimur.
Et de patre dictum est: per quem vocati estis in societatem filii eius. Sic igitur qui venit ad me salvabitur, quia
pro his veni et carnem assumpsi; unde sequitur quia descendi de caelo, non ut faciam voluntatem meam, sed
voluntatem eius qui misit me. Quid dicis? alia sunt tua, et quae illius? ne igitur hoc aliquis suspicetur, subiunxit
haec est autem voluntas eius qui misit me, ut omnis qui videt filium et credit in eum, habeat vitam aeternam. Per
hoc autem et filius vult, quia filius quos vult vivificat. Quid est igitur quod dicit? non aliud acturus veni quam
quod pater vult, quasi non habens divisam voluntatem a patre: omnia enim quae patris sunt, mea sunt. Sed hoc
non dixit; sed in fine reservat; excelsa enim interim occultat.
Augustinus in ioannem.
Vel aliter. Quare non eiciat foras, subiungit dicens quia descendi de caelo, non ut faciam voluntatem meam, sed
voluntatem eius qui misit me. Propterea enim anima a Deo exiit, quia superba erat.
Superbia enim eiecti sumus, humilitate regredimur. Medicus enim quando aegritudinem discutit, si curet quod
per aliquam causam factum est, et ipsam causam non curet, ad tempus videtur mederi, sed causa manente,
morbus repetitur. Ut ergo causa omnium morborum curaretur, idest superbia, descendit, et humilis factus est
filius Dei. Quid superbis, homo? filius Dei propter te humilis factus est. Puderet te fortasse imitari humilem
hominem; saltem imitare humilem Deum: haec est enim commendatio humilitatis. Non veni facere voluntatem
meam, sed voluntatem eius qui misit me: superbia quippe facit voluntatem suam, humilitas voluntatem Dei.
Hilarius de Trin.. Non igitur hoc dicit quia faciat quod non velit; sed obedientiam suam sub effectu paternae
voluntatis ostendit, volens ipse voluntatem patris explere. Augustinus. Ideo ergo qui ad me venerit, non eiciam
eum foras, quia non veni facere voluntatem meam.
Humilis veni humilitatem docere: qui ad me venit incorporatur mihi et humilis fit, quia non faciet voluntatem
suam, sed Dei; et ideo non eicitur foras, quia cum superbus esset, proiectus est foras, ad me enim venire non
potest nisi humilis: non mittitur foras nisi superbia; qui servat humilitatem, non labitur a veritate. Quare autem
ideo non eiciat foras qui venit ad illum, quia non venit facere voluntatem suam, ostendit cum subdit haec est
enim voluntas eius qui misit me patris, ut omne quod dedit mihi pater non perdam ex eo.
Ipse illi datus est qui servat humilitatem.
Non est voluntas in conspectu patris, ut pereat unus de pusillis.
De tumentibus potest perire, de pusillis nihil perit: quia nisi fueritis sicut pusillus iste, non intrabitis in regnum
caelorum.
Augustinus de correptione et gratia. Qui ergo in Dei providentissima dispositione praesciti, praedestinati, vocati,
iustificati, glorificati sunt, etiam nondum renati, sed et nondum nati, iam filii Dei sunt et omnino perire non
possunt: hi enim vere veniunt ad Christum.
80

