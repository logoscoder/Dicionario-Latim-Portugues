Alcuinus. In quo tarditatem suam ostendit: nam si perfecte de creatore intelligeret, de eius potentiae largitate non
diffideret.
Augustinus. Quod autem Philippus hic apud ioannem respondet, hoc marcus a discipulis responsum esse
commemorat, volens intelligi, hoc ex ore ceterorum Philippum respondisse; quamquam et pluralem numerum
pro singulari usitatissime ponere potuerit. Theophylactus.
Sed et Andream dominus similem Philippo invenit, quamvis altius de illo contemplantem; sequitur enim dicit ei
unus ex discipulis eius, Andreas frater simonis Petri: est puer unus hic qui habet quinque panes hordeaceos et
duos pisces. Chrysostomus. Aestimo quidem non sine causa id eum dicere; sed quia audiverat signum quod
eliseus de panibus hordeaceis fecerat: pavit enim de viginti panibus centum homines. Ascendit igitur mente in
aliquod excelsum; sed ad summum non potuit pervenire; quod patet per hoc quod subdit sed haec quid sunt inter
tantos? aestimabat enim quod de paucioribus pauciora, et de pluribus plura facturus esset qui miracula faciebat;
sed hoc non erat verum: similiter enim ei facile erat et de pluribus et de paucioribus pascere turbas: non enim
materia subiecta indigebat; sed ne viderentur creaturae alienae esse ab eius sapientia, ipsis creaturis utitur ad
materiam miraculorum.
Theophylactus. Confundantur Manichaei, qui dicunt, quod panes et omnia huiusmodi creata sunt a malo Deo:
quia boni Dei filius Jesus Christus panes multiplicavit: nam si creaturae malae fuissent, nequaquam bonus mala
multiplicasset. Augustinus de cons. Evang.. Quod autem Andreas apud ioannem de quinque panibus et duobus
piscibus suggessit, hoc ceteri, pluralem numerum pro singulari ponentes, ex discipulorum persona retulerunt.
Chrysostomus in ioannem.
Discamus autem hic qui voluptati attendimus quae comedebant mirabiles viri illi et magni, et quantitatem eorum
quae inferebantur, et vilitatem mensae eorum.
Nondum autem apparentibus panibus iussit eos discumbere, ut discas quoniam non entia ut entia ei subsistunt,
sicut Paulus ait: qui vocat ea quae non sunt, tamquam ea quae sunt. Sequitur enim dicit eis Jesus: facite homines
discumbere.
Alcuinus. Ad litteram homines discumbere dicimus iacendo comedere more antiquo; unde sequitur erat autem
fenum multum in loco. Theophylactus. Idest herba viridis: erat enim Pascha, quod in primo mense veris
perficiebatur.
Sequitur discubuerunt ergo viri numero quasi quinque millia. Soli viri numerantur ab evangelista, quia legalem
consuetudinem sequebatur. Etenim Moyses a viginti annis et supra, populum connumeravit, nulla mentione de
mulieribus facta: innuens quod omne quod virile est et iuvenile, dignum et honorabile est apud Deum.
Sequitur accepit ergo Jesus panem, et cum gratias egisset, distribuit discumbentibus similiter et ex piscibus
quantum volebant. Chrysostomus. Sed quare paralyticum debens sanare non orat, neque suscitans mortuos,
neque mare quietans; hic autem orat gratias agens? ut scilicet ostendat, eos qui comestionem incipiunt, gratias
agere oportere Deo. Sed et aliter in minoribus maxime orat, ut discas quod non propter indigentiam orat.
Si enim indigeret orare, multo magis in maioribus hoc fecisset; quia vero illa ex auctoritate facit, manifestum est
quod hic condescendendo nobis, orat: et adhuc quoniam turba multa erat praesens, oportebat eis suaderi quod
secundum voluntatem Dei advenerat: et ideo cum occulte aliquod miraculum faciebat, non orabat; sed coram
multis orabat, ne crederent quod esset Deo contrarius. Hilarius de Trin..
Quinque igitur panes offeruntur turbae, et franguntur: subrepunt in frangentium manus quaedam fragmentorum
procreationes, non imminuitur unde praefringitur; et tamen praefringentis manum fragmenta occupant: non
sensus, non visus profectum tam conspicabilis operationis assequitur; est quod non erat, videtur quod non
intelligitur: solum superest ut Deus omnia posse credatur. Augustinus in ioannem.
Unde enim multiplicat de paucis granis segetes, inde in manibus suis multiplicavit quinque panes: potestas enim
erat in manibus Christi, panes autem illi quinque quasi semina erant, non quidem terrae mandata, sed ab eo qui
terram fecit, multiplicata. Chrysostomus.
Vide autem quanta est servi et domini differentia: nam prophetae quasi ex mensura habentes gratiam, ita
miracula faciebant; Christus autem absoluta virtute faciens, cum multa superabundantia omnia operabatur.
Sequitur ut autem impleti sunt, dixit discipulis suis: colligite quae superaverunt fragmenta, ne pereant.
Collegerunt ergo et impleverunt duodecim cophinos fragmentorum.
Non quidem haec ostentatio superflua fuit, sed ne phantasiam aestimarent quod factum est; propter quod etiam
ex subiecta materia miraculum fecit. Sed quare non turbis dedit fragmenta portanda, sed discipulis? quoniam hos
maxime erudire volebat, qui orbis terrarum debebant esse magistri. Ego autem non solum admiror multitudinem
panum quae facta est, sed et certitudinem superfluorum: quia neque plus neque minus fecit superfluum esse, sed
tantum quantum volebat; scilicet duodecim cophinos, secundum numerum duodecim apostolorum.
Theophylactus. Addiscimus autem ex miraculo perpetrato, non fieri pusillanimes in coarctationibus paupertatis.
Beda. Turbae autem cum vidissent signum quod fecit dominus, mirabantur, quia nondum eum Deum esse
cognoverant; ideoque evangelista subdit illi ergo homines, quia carnales erant et carnaliter intelligebant, cum
vidissent quod fecerat signum, dicebant quia hic est vere propheta qui venturus est in mundum.
Alcuinus. Nondum pleni fide dominum vocant prophetam, qui nondum Deum dicere noverant; sed iam multum
profecerant ex virtute miraculi, qui eum secernentes ab aliis, prophetam vocabant, sicut sciebant in populo illo
74

