insensatorum autem motuum ovis, quod est pluribus animalibus irrationalius; levium vero atque inconstantium
mentium signum est columba; eorum vero qui boni videntur, signa sunt aera, quae Christus verbo doctrinae
expellit, ut non ultra domus patris eius sit forum.
|#5 Lectio 5
Theophylactus. Quia Iudaei videbant Jesum talia facere cum potestate multa, et dicentem nolite facere domum
patris mei, domum negotiationis: signum ab eo petunt; unde dicitur responderunt ergo Iudaei, et dixerunt ei:
quod signum ostendis nobis, quia haec facis? chrysostomus in ioannem. Sed numquid signa opus erant ut ea
quae male fiebant cessare faceret? nonne zelum talem accipere pro domo Dei maximum signum virtutis erat?
non autem illius prophetiae meminerant; sed signum petebant, simul quidem de suo turpi lucro impedito
dolentes, simul autem et per hoc prohibere eum volentes: opinantur enim eum aut provocare ad miracula, aut
cessare ab his quae fiebant. Propterea non dat eis signum, sicut et petentibus signum respondit dicens: generatio
mala et adultera signum quaerit, et signum non dabitur ei, nisi signum ionae prophetae. Sed tunc quidem
manifestius, nunc autem obscurius respondet idem. Non autem is utique qui non petentes praeoccupat, et signa
dat, hic petentes avertisset, nisi mentem eorum cognovisset dolosam; sequitur enim et dixit eis: solvite templum
hoc, et in tribus diebus excitabo illud. Beda. Quia enim signum quaerebant a domino, quare solita commercia
proicere debuerit ex templo; respondit: quia ipsum templum significabat templum corporis sui, in quo nulla
prorsus esset alicuius macula peccati; quasi dicat: sicut inanimatum templum a vestris commerciis sceleribusque
mea expio potestate, ita et hoc corporis mei templum, cuius istud gestat figuram, vestris manibus dissolutum,
tertia die resuscitabo. Theophylactus. Nequaquam tamen illos ad homicidium provocat dicens solvite; sed hoc eis
affectantibus, non sibi esse absconditum demonstrat.
Audiant autem Ariani, quomodo dominus mortis destructor dixit excitabo, virtute videlicet propria. Augustinus
in ioannem. Resuscitavit eum quidem et pater, cui dicit: excita me, et reddam illis. Sed quid fecit pater sine
verbo? quomodo ergo eum pater resuscitat, sic et filius resuscitavit: quia filius dixit: ego et pater unum sumus.
Chrysostomus.
Propter quid autem signum resurrectionis dat eis? quoniam scilicet hoc maxime erat quod ostendebat eum non
esse hominem purum, posse adversus mortem statuere triumphum, et tyrannidem eius longam velociter
dissolvere. Origenes.
Utraque autem, scilicet et corpus Jesu et templum, exemplar mihi fore videntur ecclesiae, eo quod ex vivis
lapidibus construitur in domum spiritualem, in sacerdotium sanctum, et propter illud: vos estis corpus Christi et
membra de membro. Quamvis autem dissolvi lapidum videatur structura ac dissipari omnia ossa Christi
adversitatibus tribulationum; instaurabitur tamen templum, ac resuscitabitur die tertia, quae in novo caelo et nova
terra praesens erit. Sicut enim illud Christi corpus sensibile crucifixum est ac sepultum, et postea resurrexit; sic
et totale sanctorum Christi corpus concrucifixum est Christo: quilibet enim eorum in nullo alio gloriatur nisi in
cruce Christi, per quam ipse crucifixus est mundo. Sed et consepultus est Christo et resurrexit cum eo, quia in
quadam novitate vitae ambulat. Sed secundum beatam resurrectionem nondum surrexit; unde non scriptum est:
tertia die restaurabo illud, sed in tribus diebus: perficitur enim eius erectio in omnibus tribus diebus.
Theophylactus.
Iudaei enim de inanimato templo putantes eum hoc dicere, deridebant eum; unde sequitur dixerunt ergo Iudaei:
quadraginta et sex annis aedificatum est templum hoc, et tu in tribus diebus excitabis illud? Alcuinus. Et
notandum, quod non de prima aedificatione, quae a Salomone septem annis perfecta est, sed de reaedificatione,
quae facta est sub zorobabel per quadraginta et sex annos impedientibus inimicis respondebant. Origenes.
Vel dicit aliquis, quadraginta et sex annorum exsurgere computum, ex quo David allocutus est Nathan
prophetam consulens de constructione templi, ex tunc satagens ad congregandam materiam templi.
Animadverte vero si possibile est quadragenarium numerum statui erga templum propter quatuor elementa
mundi, ac senarium propter hoc quod homo sexto die creatus est. Augustinus de Trin..
Vel hic numerus perfectioni dominici corporis apte congruit; quadragies enim sexies seni fiunt ducenta
septuaginta sex; qui numerus dierum complet novem menses et sex dies. Ipsa autem perfectio corporis domini
tot diebus ad partum producta comperitur, sicut a maioribus traditum suscipiens ecclesiae custodit auctoritas.
Octavo enim kalendas Aprilis conceptus creditur, quo et passus; natus autem traditur octavo kalendas Ianuarii.
Ab illo ergo die usque ad istum computati ducenti septuaginta sex reperiuntur dies, qui senarium numerum
quadragies sexies habent. Augustinus Lib. 83 quaest..
Dicitur etiam conceptio humana sic procedere, et perfici primis sex diebus, quasi lactis habeat similitudinem,
sequentibus novem diebus convertatur in sanguinem, Deinde duodecim diebus solidetur, reliquis decem et octo
diebus formetur usque ad perfecta lineamenta omnium membrorum; et in reliquo tempore usque ad tempus
partus magnitudine augeatur.
Sex autem et novem et duodecim et decem et octo in unum coacti, fiunt quadraginta quinque: addito ergo uno
fiunt quadraginta sex; qui si fuerint multiplicati per ipsum senarium numerum, qui huius ordinationis caput tenet,
fiunt ducenti septuaginta sex, idest novem menses, et sex dies.

35

