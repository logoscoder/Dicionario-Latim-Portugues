Cum vero malorum perversitas crescit, non solum frangi praedicatio non debet, sed etiam augeri; unde dominus
postquam Daemonium habere dictus est, praedicationis suae beneficia largius impendit, dicens: amen, amen,
dico vobis: si quis sermonem meum servaverit, mortem non videbit in aeternum. Augustinus.
Videbit dictum est pro eo quod est experietur. Cum ergo morituris moriturus loqueretur, quid sibi vult quod ait
qui sermonem meum servaverit, mortem non videbit in aeternum, nisi quia videbit aliam mortem, de qua nos
liberare venerat, mortem aeternam, mortem damnationis cum diabolo et Angelis eius? ipsa est vera mors, nam
ista migratio est. Origenes. Sic igitur intelligendum est si quis sermonem meum servaverit, mortem non videbit
in aeternum, ac si diceret: si quis lucem meam custodierit, tenebras non videbit. Quod autem dicit in aeternum,
communiter est sumendum, ut sit talis intellectus: si quis sermonem meum servaverit in aeternum, mortem non
videbit in aeternum: quia eousque non videt aliquis mortem, quousque Jesu verbum custodit. Cum vero quis
torpens in observantia sermonis, et circa sui custodiam negligens factus, eum cessat custodire, subinde mortem
videt, non apud alium quam apud seipsum. Sic igitur a salvatore instructi, prophetae quaerenti: quis est homo qui
vivet, et non videbit mortem? respondere possumus: qui custodit verbum Christi. Chrysostomus.
Servaverit autem dicit non solum fide, sed etiam per vitam puram.
Simul autem et occulte insinuat quoniam nihil possunt ei facere. Si enim qui sermonem eius servabit, non
morietur in aeternum, multo magis et ipse non potest mori.
|#13 Lectio 13
Gregorius in evang.. Sicut bonis necesse est ut meliores etiam per contumelias existant, ita semper reprobi de
beneficio peiores fiunt: nam accepta praedicatione, iterum Iudaei blasphemant; dicitur enim dixerunt ergo Iudaei:
nunc cognovimus quia Daemonium habes. Origenes in ioannem. Hi qui sacris Scripturis credunt, comprehendunt
quod quae praeter rectam rationem ab hominibus exercentur, non praeter Daemones fiunt. Sic igitur Iudaei
virtute Daemonis putabant Jesum dixisse: si quis sermonem meum servaverit, mortem non videbit in aeternum.
Hoc autem passi sunt quia Dei virtutem non perspexerunt: nam hic de morte quadam inimica rationi, qua pereunt
delinquentes, hoc fassus est; hi vero de communi morte coniectantes esse quod dicitur, increpant dicentem, quasi
defuncto Abraham et prophetis; unde subditur Abraham mortuus est et prophetae, et tu dicis: si quis sermonem
meum servaverit, mortem non gustabit in aeternum.
Cum aliqua differentia sit inter mortem gustare et videre, pro eo quod mortem non videbit, mortem non gustabit
protulerunt, velut incauti auditores confundentes dominicum sermonem. Sicut enim dominus inquantum panis
vivus est, gustabilis est; in eo vero quod est sapientia, est visibilis pulchritudinis: sic etiam adversaria eius mors
et gustabilis est et visibilis. Cum ergo quis steterit per Jesum in intellectuali loco, mortem non gustabit, si statum
servat, secundum illud Matth. 16, 28: sunt de hic stantibus qui non gustabunt mortem. Cum autem aliquis
sermonem Christi acceperit et custodierit, mortem non videbit. Chrysostomus in ioannem.
Rursus autem ex inani gloria ad cognationem confugiunt; unde sequitur numquid tu maior es patre nostro
Abraham, qui mortuus est? poterant etiam dicere: numquid tu maior es Deo, cuius sermonem qui audierunt
mortui sunt? sed non dicunt hoc, quia etiam quam Abraham minorem eum aestimabant. Origenes.
Non enim discernunt, quia non solum Abraham, sed etiam quolibet nato ex muliere, qui natus est ex virgine
maior est. Nec verum dicebant Iudaei Abraham mortuus est: audivit enim verbum Christi, atque servavit. Et
huiusmodi simile dices de prophetis, de quibus subdunt et prophetae mortui sunt: nam et verbum filii Dei
custodierunt, cum verbum domini factum fuerit ad Osee, vel Isaiam, vel ieremiam; quod si quis alius custodivit,
ipsi prophetae custodierunt. Mendacium ergo dicunt et in hoc: scimus quia Daemonium habes, et in hoc:
Abraham mortuus est et prophetae. Gregorius.
Quia enim aeternae morti inhaeserant, et eamdem mortem cui inhaeserant, non videbant, cum solam mortem
carnis aspicerent, in veritatis sermone caligabant.
Subdunt autem quem teipsum facis? theophylactus.
Quasi dicant: tu, qui nulla cura dignus es, carpentarii filius de Galilaea, tibi subripis gloriam. Beda. Quem
teipsum facis? hoc est, cuius meriti cuiusve dignitatis vis credi? Abraham tamen mortuus erat corpore, anima
autem vivebat.
Maior autem est mors animae in aeternum victurae, quam corporis quandoque morituri. Origenes. Caecutientium
autem fuit haec prolatio: quoniam non se fecit Jesus id quod est, sed ex patre recepit; unde sequitur respondit
Jesus: si ego glorifico meipsum, gloria mea nihil est. Chrysostomus in ioannem.
Hoc quantum ad eorum suspicionem dixit, sicut et supra: testimonium meum non est verum, si testimonium
perhibeo de meipso. Beda. His autem verbis nihil esse ostendit gloriam vitae praesentis. Augustinus in ioannem.
Dixit autem hoc propter illud quod dixerant quem teipsum facis? refert enim gloriam suam ad patrem, de quo est;
unde subdit est pater meus qui glorificat me. De isto verbo calumniantur Ariani fidei nostrae, et dicunt: ecce
maior est pater, quia glorificat filium. Haeretici, non legistis et ipsum filium dicentem, quod glorificet patrem
suum? Alcuinus. Glorificavit autem pater filium, cum tempore baptismi et in monte, et tempore passionis coram
turbis vox facta est ad eum, et post passionem eum resuscitavit, et collocavit eum ad dexteram suae maiestatis.

111

