Non ergo absurde quadraginta sex annis dicitur fabricatum esse templum, quod corpus eius significabat; ut quot
anni fuerint in fabricatione templi, tot dies fuerint in corporis dominici perfectione. Augustinus in ioannem. Vel
aliter.
Quia dominus noster de Adam corpus accepit, non de Adam peccatum traxit; templum corporeum inde sumpsit,
non iniquitatem, quae de templo pellenda est.
Si autem facias quatuor nomina Graeca, anatoli, quod est oriens, dysis, quod est occidens, Arctos, quod est
septemtrio, mesembria, quod est meridies, capita verborum Adam habent. A quatuor enim ventis dominus
collecturum se dicit electos suos cum venerit ad iudicium. Habent autem litterae nominis Adam numerum
secundum Graecos; et ibi invenitur quadragintasex annis aedificatum templum. Habet enim Adam alpha, quod
est unum; et delta, quod quatuor; et alpha, quod est unum; et mi, quod est quadraginta: et sic habet
quadragintasex. Sed Iudaei, quia caro erant, carnalia sapiebant; ille spiritualiter loquebatur, et de quo templo
diceret, per evangelistam nobis aperuit; sequitur enim ille autem dicebat de templo corporis sui. Theophylactus.
Ex hoc autem Apollinarius contradictionem sumit, volens ostendere, quod caro Christi esset inanimata, eo quod
templum sit inanimatum: ergo carnem Christi et lapidem et lignum facies, quia ex his templum consistit.
Si autem quod dicitur: anima mea turbata est; et: potestatem habeo ponendi animam meam; nequaquam de anima
rationali dici dixeris; ubi pones illud: in manus tuas, domine, commendo spiritum meum? non enim hoc de
anima irrationali intelligere poteris: neque quod dicitur: non derelinques animam meam in inferno. Origenes.
Ideo autem corpus domini templum intelligitur, quia sicut templum gloriam Dei continebat habitantem in ipso,
sic corpus Christi repraesentans ecclesiam, unigenitum continet, qui est imago Dei et gloria. Chrysostomus in
ioannem.
Duo autem erant quae obstabant discipulis ne interim intelligerent: unum ipsa resurrectio; alterum vero, quod
maius erat, scilicet quod Deus erat qui in illo corpore habitabat; quod dominus occulte ostenderat, dicens solvite
templum hoc, et in tribus diebus excitabo illud. Et ideo subditur cum ergo resurrexisset a mortuis, recordati sunt
discipuli eius quia hoc dicebat de corpore suo, et crediderunt Scripturae, et sermoni quem dixit Jesus.
Alcuinus. Ante resurrectionem enim non intelligebant Scripturas, quia nondum acceperant spiritum sanctum; sed
in die resurrectionis apparens dominus aperuit discipulis sensum ut intelligerent quae de ipso scripta erant in lege
et prophetis; et tunc crediderunt Scripturae prophetarum, qui praedixerunt Christum tertia die resurrecturum, et
sermoni quem dixit Jesus solvite templum hoc. Origenes in ioannem. Secundum anagogem vero, complementum
fidei attingemus in magna resurrectione totius corporis iesu, idest ecclesiae eius; cum fides quae est ex specie,
multum differat ab ea quae est per speculum in aenigmate.
|#6 Lectio 6
Beda.
Superius evangelista narravit quid dominus ierusalem adveniens gesserit; nunc vero eodem hierosolymis
commorante, quid ab aliis erga eum actum fuerit refert; unde dicitur cum autem esset hierosolymis in Pascha in
die festo, multi crediderunt in nomine eius, videntes signa quae faciebat. Origenes. Respiciendum autem
quomodo ex signis eius plerique videntes credebant in eum. Non enim dicitur prodigia fecisse hierosolymis, nisi
forte, cum facta sint, in Scripturis non habeantur.
Animadverte vero si possibile est in miraculis deputari quod fecerit flagellum ex funiculis, et cunctos ex templo
propulerit.
Chrysostomus in ioannem. Prudentiores autem fuerant discipuli, qui ad Christum accesserant, non propter signa
sed propter doctrinam; nam grossiores quidem per signa trahuntur, rationabiliores vero per prophetias seu
doctrinam; unde subditur ipse autem Jesus non credebat semetipsum eis. Augustinus in ioannem.
Quid sibi vult hoc illi credebant in nomine eius, et ipse Jesus non credebat semetipsum eis? an forte non
credebant ei, et fingebant se credidisse? sed non diceret evangelista multi crediderunt in nomine eius. Magna
ergo res et mira. Credunt homines in Christum, et Christus non se credit hominibus, praesertim quia filius Dei
est, et utique volens passus est, et si nollet, nunquam pateretur.
Sed tales sunt omnes catechumeni.
Si dixerimus catechumeno: credis Christo? respondet: credo, et signat se. Si interrogemus eum: manducas
carnem filii hominis? nescit quid dicimus, quia Jesus non se credidit ei. Origenes in ioannem.
Vel dicendum, quod Jesus non se credidit credentibus in nomine eius, et non in illum. In illum enim credunt qui
angustam viam vadunt ducentem ad vitam: qui autem credunt signis, non in eum, sed in nomine eius credunt.
Chrysostomus.
Vel hoc dicit, quia non confidebat in eis ut in discipulis perfectis, neque committebat eis omnia dogmata, ut iam
firmiter fidelibus fratribus: non enim intendebat exterioribus verbis, ad mentem eorum intrans, et tempus
opportunum manifeste sciens; unde sequitur eo quod ipse nosset omnes, et quia opus non erat ut quis
testimonium perhiberet de homine: ipse enim sciebat quid esset in homine. Scire enim ea quae sunt in corde
hominum, est Dei, qui solus corda plasmavit. Non indiget ergo testibus, ut propriorum plasmatum mentem
addiscat.

36

