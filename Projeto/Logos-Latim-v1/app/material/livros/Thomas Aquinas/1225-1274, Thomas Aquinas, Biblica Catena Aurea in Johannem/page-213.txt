Praeteriens autem dominus alios, Petro de talibus loquitur: eximius enim apostolorum erat Petrus et os
discipulorum, et vertex collegii; unde et negatione deleta, committit ei praelationem fratrum. Et negationem
quidem ei non exprobrat, sed dicit: si diligis me, praeside fratribus, et ferventem amorem quem per omnia
demonstrasti, nunc ostende; et animam quam dixisti te esse positurum pro me, hanc da pro ovibus meis.
Sequitur dicit ei iterum: simon ioannis, diligis me? ait illi: etiam, domine, tu scis quia amo te. Augustinus.
Merito dicitur Petro diligis me? et respondet amo te, eique dicitur pasce agnos meos: ubi etiam demonstratur
unum atque idem esse amorem et dilectionem: nam etiam dominus novissime non ait: diligis me, sed amas me.
Sequitur dicit ei tertio: simon ioannis, amas me? tertio, utrum Petrus eum diligat, dominus interrogat. Redditur
enim negationi trinae trina confessio; ne minus amori lingua serviat quam timori; et plus vocis elicuisse videatur
mors imminens quam vita praesens. Chrysostomus.
Tertio etiam interrogat, et tertio iniungit eadem, ostendens quantum appretiat praelationem propriarum ovium, et
quoniam hoc est maxime eius amoris signum.
Theophylactus. Ex tunc etiam inolevit consuetudo, ut ter confiteantur qui veniunt ad baptismum. Chrysostomus.
Deinde tertio interrogatus conturbatus est; unde sequitur contristatus est Petrus, quia dixit ei tertio: amas me?
rursus formidans priora, ne forte aestimans se diligere, si non diligat, corripiatur, sicut et prius correptus est,
multum se aestimans fortem; unde ad ipsum Christum refugit; unde sequitur et dicit ei: domine, tu omnia scis,
idest ineffabilia cordis, praesentia et futura. Augustinus de verbis dom.. Inde ergo contristatus est quod saepe
interrogatus esset ab eo qui sciverat quod interrogabat, et donaverat quod audiebat. Veraciter ergo respondit, et
de intimo cordis protulit amantis vocem, dicens tu scis quia amo te.
Augustinus in ioannem. Non autem addit plus his; hoc enim respondit quod de seipso sciebat; non enim quantum
ab alio quolibet diligeretur scire poterat qui cor alterius videre non poterat.
Sequitur dicit ei: pasce oves meas; quasi dicat: sit amoris officium pascere dominicum gregem, sicut fuit timoris
indicium negare pastorem. Theophylactus. Potest autem quis assignare differentiam inter agnos et oves: agni
sunt qui introducuntur, oves vero perfecti. Alcuinus. Pascere autem oves est credentes in Christo, ne a fide
deficiant, confortare, terrena subsidia, si necesse est, subditis providere, et exempla virtutum cum verbo
praedicationis impendere, adversariis obsistere, errantes subditos corrigere. Augustinus. Qui hoc autem animo
pascunt oves Christi ut suas velint esse, non Christi, se convincuntur amare, non Christum, vel gloriandi vel
dominandi vel acquirendi cupiditate, non obediendi et subveniendi et Deo placendi caritate.
Non ergo nos, sed ipsum amemus, et in pascendis ovibus eius ea quae sunt eius, non quae nostra sunt,
quaeramus: quisquis enim seipsum, non Deum amat, non amat se: qui enim non potest vivere de se, moritur
utique amando se: non ergo se amat qui ne vivat se amat. Cum vero ille diligitur de quo vivitur, non se diligendo
magis se diligit, qui propterea non se diligit ut eum diligat de quo vivit. Augustinus.
Extiterunt autem quidam servi infideles, qui diviserunt gregem Christi, et furtis suis peculia sibi fecerunt; et
audis eos dicere: oves meae sunt illae: quid quaeris ad oves meas? non te inveniam ad oves meas. Si sic et nos
dicamus meas, et illi dicant suas; perdidit Christus oves suas.
|#4 Lectio 4
Chrysostomus in ioannem.
Cum dixisset Petro dominus de amore quem habebat ad ipsum, praenuntiat ei martyrium quod pro ipso debebat
sustinere; erudire nos volens quomodo eum amare oportet; unde dicit amen, amen, dico tibi: cum esses iunior,
cingebas te, et ambulabas ubi volebas. Meminit prioris vitae, quia in saecularibus iuvenis quidem utilis est, qui
vero senuerit, inutilis. In divinis autem non ita est; sed cum supervenerit senectus, tunc virtus clarior, tunc
virilitas industrior, in nullo ab aetate prohibita.
Quia ergo Petrus semper volebat in periculis esse cum Christo, dicit ei: confide: ita implebo tuum desiderium, ut
quae passus non es iuvenis existens, oporteat te pati senem; unde sequitur cum autem senueris: per quod
ostenditur quod neque tunc iuvenis erat neque senex, sed vir perfectus. Origenes super Matth.. Et attende quod
non facile invenitur quis ex eis qui apti fuerint ad hoc opus, ut cito transeat de hac vita; unde nunc Petro dicitur
cum senueris, extendes manus tuas.
Augustinus in ioannem. Hoc est, crucifigeris. Ad hoc autem ut venias, alius te cinget, et ducet quo non vis. Prius
dixit quod fieret, et Deinde quomodo fieret: non enim crucifixus, sed crucifigendus quo nollet est ductus. Solutus
quippe a corpore esse volebat cum Christo: sed si fieri posset, praeter mortis molestiam vitam concupiscebat
aeternam; ad quam molestiam nolens venit sed volens eam vicit, et reliquit hunc infirmitatis affectum, quo nemo
vult mori, usque adeo naturalem ut eum beato Petro nec senectus auferre potuerit. Sed molestia quantacumque sit
mortis, debet eam vincere vis amoris quo amatur ille qui, cum sit vita nostra, etiam mortem voluit ferre pro
nobis. Nam si nulla esset mortis, vel parva molestia, non esset tam magna martyrii gloria. Chrysostomus.
Dicit ergo quo non vis, propter naturalem compassionem animae, quae invita separatur a corpore, Deo hoc
utiliter dispensante, ut non multi sibi mortem inferant violentam. Deinde erigens auditorem evangelista induxit
hoc autem dixit significans qua morte clarificaturus esset Deum. Non dixit: moriturus esset, ut discas quoniam
pati pro Christo, gloria est patientis et honor. Nisi autem certificaretur animus quia verus Deus est, minime eius
intuitu mortem toleraret: quo fit ut sanctorum mors divinae sit gloriae certitudo.
213

