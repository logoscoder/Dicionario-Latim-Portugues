Per quod ea quae in mente habebant revelat; ac si diceret: non sum de numero eorum qui sine causa venerunt;
sed est verax qui misit me; et si verax est, in veritate misit; et qui missus est, congruum est veracem esse. Rursus
autem ex propriis sermonibus eos capit; quia enim dicebant cum venerit Christus, nullus cognoscet unde sit:
ostendit etiam inde se Christum esse; quoniam a patre venit, quem ipsi nesciebant: et ideo subdit quem vos
nescitis. Hilarius de Trin..
Numquid autem non omnis homo, licet in carne ex Deo natus, secundum sensum communis opinionis ex Deo
est? et quomodo negat ab his vel seipsum vel unde ipse sit sciri, nisi id unde est ad naturae suae referret
auctorem? nam id quod unde sit ignoratur, naturam ex qua est, dum unde sit nescitur, ostendit. Ignorari enim
unde sit non potest quidquid subsistit ex nihilo; quia hoc ipsum quod non ignoratur ex nihilo, ignorationem eius
unde sit, non habet. Ob hoc autem quid sit ipse, nescitur, dum ignoratur a quo sit: non enim confitetur filium qui
negat natum; nec natum intelligit, qui putat eum esse ex nihilo. Chrysostomus.
Vel ignorantiam hic dicit quae est per opera, sicut Paulus ait: confitentur se nosse Deum, factis autem negant.
Dupliciter autem eos redarguit. Et primum quidem quae occulte loquebantur, haec in medium inducit, clamans,
ut eos verecundari faciat.
Augustinus. Denique ut ostenderet eis unde possent scire, subiecit ego scio eum. Ergo a me quaerite, ut sciatis
eum. Patrem enim non cognoscit nisi filius, et cui voluerit filius revelare. Et si dixero quia nescio eum, ero
similis vobis mendax. Chrysostomus.
Quod est impossibile: quia enim verax est qui misit, congruum est et eum qui missus est, veracem esse. Ubique
autem cognitionem patris soli sibi attribuit, quia a patre est; unde sequitur et ego scio eum, quia ab ipso sum.
Hilarius de Trin.. Quaero autem utrum id quod ab eo est, opus in eo creationis, aut naturam generationis
ostendat. Si opus in eo creationis est, universa quoque quae creantur a Deo sunt. Et quomodo patrem non
universa noverunt, cum filius eum, idcirco quia ab eo est, non nesciat? si vero idcirco ei, quia ab eo sit, eum
nosse sit proprium; quomodo non hoc ei qui ab eo est, erit proprium, scilicet ut verus filius ex natura Dei sit?
habes igitur proprietatem cognitionis de proprietate generationis.
Tamen, ne forte id quod ab eo est, ad adventus sui tempus haeresis invaderet, continuo subiecit et ipse me misit.
Tenuit ordinem evangelici sacramenti, natum se professus et missum.
Augustinus. Ab ipso, inquit, sum, quia filius de patre: quod autem videtis me in carne, ipse me misit. Ubi noli
intelligere naturae dissimilitudinem, sed generantis auctoritatem. Chrysostomus.
Irritaverunt autem Iudaeos ea quae dicebantur, propter hoc quod dixerat quem vos nescitis, quia profitebantur se
scire; unde sequitur quaerebant ergo eum apprehendere, et nemo misit in eum manus. Vide furorem eorum
invisibiliter refrenatum. Evangelista vero humanius et humilius loqui volens, ut ex hoc Christus homo putaretur,
non dixit quod eos invisibiliter detinuit; sed subiecit quia nondum venerat hora eius. Augustinus.
Hoc est, quia nolebat, non enim dominus sub fato natus est. Hoc nec de te credendum est, quanto minus de illo
per quem factus es? si tua hora voluntas est illius, illius hora quae est nisi voluntas sua? non ergo horam dixit qua
cogeretur mori, sed qua dignaretur occidi.
|#6 Lectio 6
Augustinus in ioannem. Humiles et pauperes salvos faciebat dominus; unde dicitur de turba autem multi
crediderunt in eum. Turba enim, quae suam aegritudinem cito vidit, etiam illius medicinam sine dilatione
cognovit. Chrysostomus in ioannem. Verumtamen neque in his erat sana fides; sed more multitudinis vulgaria
loquebantur; sequitur enim et dicebant: Christus cum venerit, numquid signa plura faciet quam quae hic facit?
dicere enim Christus cum venerit, erat non firmiter credentium hunc esse Christum. Vel etiam hoc dicere, est
ostendere eum non esse Christum; ac si dicant: nonne ille cum venerit melior erit et plura signa faciet? grossiores
enim non a doctrina, sed a signis inducuntur. Augustinus.
Vel intelligunt: si duo non erunt, hic est Christus. Principes autem insaniebant: et ideo medicum non solum non
agnoscebant, sed etiam occidere cupiebant; unde sequitur audierunt Pharisaei turbam murmurantem de illo haec,
et miserunt principes et Pharisaei ministros ut apprehenderent eum. Chrysostomus.
Multa quidem locutus est supra, sed nihil tale fecerunt; quod maxime enim eos mordebat, hoc erat, quod turbae
scilicet Christum glorificabant.
Sabbati autem solutio, apparens causa erat, quam scilicet praetendebant. Et ipsi quidem non audebant Christum
capere, periculum timentes; ministros autem mittunt tamquam periculis expositos.
Augustinus. Quia ergo non poterant apprehendere nolentem, missi sunt ut audirent docentem; sequitur enim dixit
ergo Jesus: adhuc modicum tempus vobiscum sum. Chrysostomus.
Verba loquitur humilitatis plena; ac si diceret: quid festinatis me interficere? parvum expectate tempus.
Augustinus.
Quod modo ergo vultis facere, facturi estis, sed non modo, quia modo nolo: implere enim debeo dispensationem
meam, et sic pervenire ad passionem. Chrysostomus.
Per hoc igitur audaciorem turbam terruit, studiosiorem vero magis avidam faciebat ad audiendum, quasi parvo
tempore derelicto, in quo possent hac doctrina potiri. Non autem dixit simpliciter: hic sum, sed vobiscum sum,
quasi dicat: et si persequamini me, non tamen cessabo, quae sunt pro vobis dispensans, et ea quae sunt ad
93

