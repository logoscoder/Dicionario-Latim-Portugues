Se autem occultat humilitatis gratia; etenim magnam rectitudinem enarrat, quomodo omnibus fugientibus ipse
sequitur. Sed praeponit sibi Petrum, et sui ipsius coactus est meminisse, ut discas quoniam certius aliis enarrat ea
quae facta sunt in atrio, quasi intus existens. Succidit autem propriam laudem, subdens discipulus autem ille erat
notus pontifici, et introivit cum Jesu in atrium pontificis; non enim hoc ut magnum quid de seipso ponit; sed quia
dixit quod intravit cum Jesu solus, ut non aestimes hoc excelsae mentis esse, addit causam. Igitur Petrum venisse
illuc, amoris fuit; non intrasse autem intro, timoris; unde sequitur Petrus autem stabat ad Ostium foris. Alcuinus.
Foris stabat qui negaturus erat dominum, nec erat in Christo qui Christum confiteri non erat ausus.
Chrysostomus.
Sed quoniam et Petrus intrasset utique domum, si ei concessum esset, indicavit subdens exivit ergo discipulus
alius, qui erat notus pontifici, et dixit ostiariae, et introduxit Petrum. Ideo autem ipse eum non introduxit, quia
Christo adhaerebat, et sequebatur eum.
Sequitur dixit ergo ancilla ostiaria: numquid et tu ex discipulis es hominis istius? dicit ille: non sum. Quid dicis,
o Petre? nonne prius dixisti: et si oportuerit, animam meam pro te ponam? quid ergo factum est, quoniam nec
ostiariae fers interrogationem? non erat miles qui interrogabat, sed ostiaria vilis; neque dixit: seductoris
discipulus es, sed hominis illius; quod miserentis erat. Dicit autem numquid et tu? quia ioannes intus erat.
Augustinus. Sed quid mirum si Deus vera praedixit, homo autem falsa praesumpsit? sane in ista quae iam coepta
est negatione Petri debemus advertere, non solum ab eo negari Christum qui dicit eum non esse Christum, sed ab
illo etiam qui negat se esse christianum.
Dominus enim non ait Petro: discipulum meum te negabis; sed: me negabis.
Negavit ergo ipsum cum se negavit esse discipulum.
Quid autem aliud isto modo quam se negavit esse christianum? quam multi postea, etiam pueri et puellae,
potuerunt mortem pro Christi confessione contemnere, et regnum caelorum fortiter introire, quod tunc iste non
potuit, qui claves regni eius accepit. Ecce unde dictum est sinite hos abire: quia quos dedisti mihi, non perdidi ex
eis quemquam.
Utique enim Petrus, si negato Christo hinc iret, quid aliud quam periret? chrysostomus.
Idcirco autem divinae providentiae secretum permisit ut primus ipse laberetur Petrus, quo erga peccantes
duriorem sententiam proprii casus intuitu temperaret.
Petrus enim orbis terrarum doctor et magister peccavit, et veniam impetravit, ut haec indulgentiae norma et
regula iudicantibus praeberetur. Idcirco enim non Angelis arbitror commissam sacerdotii potestatem, ne cum ipsi
minime peccarent, in peccatoribus sine misericordia vindicarent.
Homo passibilis supra homines ordinatur, ut dum ipse in aliis suas recolit passiones, mitem apud eos se praebeat
et benignum. Theophylactus. Quidam tamen inanem quamdam gratiam appropriantes Petro, dicunt, quod ideo
negavit Petrus, quoniam volebat semper esse cum Christo, et sequi continue. Novit enim quod si fateretur se esse
de Christi discipulis, divideretur ab eo, et non haberet ultra spatium sequendi videndique dilectum: unde
simulabat se officium gerere ministrorum, ne vultus moestitia cognitus excluderetur; unde sequitur stabant autem
servi et ministri ad prunas, quia frigus erat, et calefaciebant se. Erat autem et Petrus stans cum eis, et calefaciens
se.
Augustinus. Non hiems erat, et tamen frigus erat, quale solet etiam aequinoctio verno accidere. Gregorius
Moralium.
Iam autem intus a caritatis calore Petrus torpuerat, et ad amorem praesentis vitae, quasi ad persecutorum prunas,
infirmitate aestuante recalebat.
|#6 Lectio 6
Chrysostomus in ioannem.
Quia Christo nullum crimen inferre poterant, de discipulis interrogabant; unde dicitur pontifex ergo interrogavit
Jesum de discipulis suis: fortassis ubi erant, vel cuius gratia eos collegit. Hoc autem dicebat quasi seditiosum et
novarum rerum factorem eum redarguere volens, quasi nullo alio attendente ei quam eius discipulis.
Theophylactus. Explorat insuper de doctrina; unde sequitur et de doctrina eius, cuiusmodi scilicet foret, utrum a
lege discrepans et adversa Moysi, ut exinde occasione concepta ut Dei aemulum perdat.
Alcuinus. Non enim cognoscendae veritatis amore interrogat, sed ut causam inveniret qua eum accusare
potuisset, et tradere Romano praesidi ad damnandum. Sed dominus ita temperavit responsionem ut nec veritatem
taceret, nec se defendere videretur; sequitur enim respondit ei Jesus: ego palam locutus sum mundo; ego semper
docui in synagoga et in templo quo omnes Iudaei conveniunt, et in occulto locutus sum nihil. Augustinus in
ioannem.
Non praetereunda nascitur hic quaestio: si enim ipsis discipulis non loquebatur palam, sed horam promittebat
quando palam fuerat locuturus, quomodo palam locutus est mundo? Deinde ipsis discipulis suis multo
manifestius loquebatur quando cum eis erat remotus a turbis; tunc enim et parabolas aperiebat, quas clausas
proferebat ad alios. Sed intelligendum est ita eum dixisse palam locutus sum mundo, ac si dixisset: multi me
audierunt.

189

