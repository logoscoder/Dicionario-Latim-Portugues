dicere, quoniam blandiens nobis, ea quae ad gratiam dicebat solum. Cuius autem gratia hoc a principio non dixit,
ostendit dicens haec autem ab initio vobis non dixi, quia vobiscum eram: quia scilicet in custodia mea eratis, et
licitum erat interrogare quando volebatis, et super me totum praelium vertebatur: unde superfluum erat hoc a
principio vobis dicere; non quia haec tunc non noveram, propterea non dixi. Augustinus in ioannem.
Sed alii tres evangelistae eum praedixisse ista demonstrant, antequam ventum esset ad coenam, qua peracta,
secundum ioannem, ista locutus est. An forte hinc ista solvitur quaestio, quia et illi eum narrant proximum fuisse
passioni cum hoc diceret? non ergo ab initio quando cum illis erat. Sed matthaeus non solum imminente
passione, verum etiam ab initio haec denuntiata esse commemorat. Quid sibi ergo vult quod hic dicit haec autem
ab initio non dixi, nisi quia ea quae hic dicit de spiritu sancto, quod sit venturus ad eos, et testimonium
perhibiturus quando mala passuri sunt, haec eis ab initio non dixit, quoniam cum ipsis erat et eius praesentia
consolabantur? abscessurus autem, oportebat ut diceret illum esse venturum, per quem caritate diffusa in
cordibus suis verbum Dei cum fiducia praedicarent.
Chrysostomus. Vel praedixit quidem quoniam flagella patientur; non autem quod mors eorum reputaretur ut Dei
cultura: quod maxime poterat eos attonitos facere. Vel quia illic ea quae a gentibus debebant pati dixit; hic autem
et quae a Iudaeis dicit.
|#2 Lectio 2
Chrysostomus in ioannem.
Quia discipulos nondum perfectos tristitia impugnabat, eos dominus increpando dirigit, dicens et nunc vado ad
eum qui me misit; et nemo ex vobis interrogat me: quo vadis? audientes enim quoniam qui interficiet vos,
opinabitur se obsequium praestare Deo, ita ceciderunt ut nihil ei loquerentur; et ideo subditur sed quia haec
locutus sum vobis, tristitia implevit cor vestrum. Non parva autem est haec mitigatio, scire eos quoniam sciverat
dominus tristitiae eorum superabundantiam, et propter desertionem eius, et propter mala quae didicerant se
passuros, et nesciebant si possent viriliter ferre. Augustinus in ioannem. Vel quia superius interrogaverant eum
quo esset iturus; et responderat se iturum quo ipsi tunc venire non possent: nunc ita se promittit iturum ut nullus
eorum quo vadat interroget; et hoc est quod dicit et nemo ex vobis interrogat me: quo vadis? euntem enim in
caelum non verbis quaesierunt, sed oculis deduxerunt. Videbat autem dominus quid sua verba in eorum cordibus
agerent: spiritualem quippe nondum interius habentes consolationem quam per spiritum sanctum fuerant
habituri, id quod exterius in Christo videbant, amittere metuebant; et quia se amissuros esse, illo vera
denuntiante, dubitare non poterant, contristabatur humanus affectus, quia carnalis desolabatur aspectus; unde
sequitur sed quia haec locutus sum vobis, tristitia implevit cor vestrum. Noverat autem ille quid eis potius
expediret: quia visus interior ipse est melior, quo eos consolaturus erat spiritus sanctus; unde subdit sed ego
veritatem dico vobis: expedit vobis ut ego vadam.
Chrysostomus. Quasi dicat: et si millies contristemini, oportet vos audire, quia me recedere vobis confert. Quid
autem conferat, ostendit subdens si enim non abiero, Paraclitus non veniet ad vos.
Augustinus de Trin.. Haec autem dixit non propter inaequalitatem verbi Dei et spiritus sancti; sed tamquam
impedimento esset praesentia filii hominis apud eos quominus veniret ille qui minor non esset: quia non
semetipsum exinanivit sicut filius formam servi accipiens. Oportebat ergo ut auferretur ab eorum oculis forma
servi, quam intuentes hoc solum Christum esse putabant quod videbant; unde sequitur si autem abiero, mittam
eum ad vos. Augustinus in ioannem.
Numquid autem hic positus, eum non poterat mittere quem scimus super eum baptizatum venisse atque
mansisse; immo vero a quo scimus eum nunquam separabilem fuisse? quid est ergo si non abiero, Paraclitus non
veniet ad vos, nisi: non potestis capere spiritum quamdiu secundum carnem nosse persistitis Christum? Christo
autem discedente corporaliter, non solum spiritus sanctus, sed et pater et filius illis affuit spiritualiter. Gregorius
Moralium. Ac si aperte diceret: si ab intentionis vestrae oculis corpus non subtraho, ad intellectum vos
invisibilem per consolatorium spiritum non perduco.
Augustinus de verb. Dom..
Hanc autem habitudinem spiritus sanctus Paraclitus attulit, ut, ab oculis carnis forma servi remota, quam de
virginis utero accepit, in ipsa Dei forma, in qua patri aequalis, etiam cum in carne dignatus est apparere,
permansit, purgata mentis acie ostenderetur.
Chrysostomus. Quid autem hic dicunt qui non convenientem de spiritu sancto habent opinionem? numquid
expedit dominatorem abire, et servum accedere? quae autem sit utilitas advenientis spiritus, ostendit cum
subditur et cum venerit ille, arguet mundum de peccato et de iustitia et de iudicio. Augustinus in ioannem.
Numquid autem Christus non arguit mundum? an forte quia Christus in Iudaeorum tantum gente locutus est,
mundum non videtur arguisse? spiritus autem sanctus in discipulis eius toto orbe diffusis, non unam gentem
intelligitur arguisse, sed mundum. Sed quis audeat dicere quod per discipulos Christi arguat mundum spiritus
sanctus, et non arguat Christus, cum clamet apostolus: an experimentum quaeritis eius qui in me loquitur
Christus? quos itaque arguit spiritus sanctus, utique et Christus.
Sed dixit ille arguet mundum, quasi dicat: ille diffundet in cordibus vestris caritatem; sic enim timore depulso,
arguendi habebitis libertatem. Exponit Deinde quid dixerit, dicens de peccato quidem, quia non crediderunt in
171

