adsum, quid expedit arbitrari de domino et salvatore? erat enim oraturus pro resurrectione Lazari. Sed
praeveniens illius orationem qui solus bonus pater est, exaudivit dicenda. Pro impletione igitur orationis subdit
gratiarum actiones, dicens pater, gratias ago tibi, quoniam audisti me. Chrysostomus in ioannem.
Hoc est, nihil est contrarium mei ad te.
Non autem ostendit quod ipse non potuit, vel quod minor sit patre; quia hoc et amicis dicitur, et honore
aequalibus. Ut autem ostendat quoniam non indiget oratione, subiungit ego autem sciebam quoniam semper me
audis; quasi dicat: ad hoc quod fiat voluntas mea, non indigeo oratione ut tibi suadeam: una enim est nostra
voluntas. Hoc autem obumbrate dicit, propter auditorum imbecillitatem. Deus enim non ita dignitatem suam
respicit, ut ad salutem nostram: propterea excelsa quidem et magna, pauca, et ipsa occultata, humilia vero multa
circumfluunt eius sermonibus.
Hilarius de Trin..
Non igitur prece eguit: nobis oravit, ne filius ignoraretur; unde subditur sed propter populum qui circumstat dixi,
ut credant quia tu me misisti. Cum enim sibi non proficeret deprecationis sermo, ad profectum tamen nostrae
fidei loquebatur. Non inops ergo auxilii est, sed nos sumus inopes doctrinae. Chrysostomus. Non autem dixit ut
credant quoniam minor sum, quoniam sine oratione non possum facere; sed quoniam tu me misisti. Non dixit:
misisti me imbecillem, servitutem recognoscentem, a meipso nihil facientem; sed me misisti, ut non Deo
contrarium aestiment, nec dicant: non est ex Deo; et ut ostendam, secundum tuam voluntatem opus hoc fieri.
Augustinus de verb. Dom..
Venit autem Christus ad monumentum in quo Lazarus dormiebat, et non tamquam mortuum, sed tamquam
sanum, tamquam audire paratum, de sepulchro protinus vocavit; unde sequitur haec cum dixisset, voce magna
clamavit: Lazare, veni foras.
Ideo dicit nomen, ne omnes mortui cogerentur exire. Chrysostomus.
Non autem dixit: surge tu; sed veni foras, ut viventi loquens ei qui mortuus fuerat: propter quod non dixit: in
nomine patris mei veni foras; aut: resuscita eum, pater; sed haec omnia dimittens, postquam orantis formam
acceperat, per res auctoritatem ostendit: quoniam et hoc sapientiae suae est, per verba quidem condescensionem,
per res vero ostendere potestatem.
Theophylactus. Alta vero salvatoris vox, quae Lazarum suscitavit, indicium est tubae magnae sonaturae in
communi resurrectione.
Altius etiam clamavit, ut gentilium ora refrenet fabulantium, in tumulis esse animas defunctorum: nam quasi
foras manentem eam advocat per clamorem.
Sicut autem universalis resurrectio in ictu oculorum proveniet, sic et haec resurrectio singularis; et ideo sequitur
et statim prodiit qui mortuus fuerat, ligatus manus et pedes institis, et facies eius sudario erat ligata. Iam
mancipatur effectui quod dicitur: venit hora cum audient defuncti vocem filii Dei, et qui audierint vivent.
Origenes in ioannem.
Nam vox elata et clamor non inconvenienter dicitur excitasse illum; et sic adimpletum est quod dixerat: vado ut
excitem eum. Sed et pater, qui filium orantem exaudivit, suscitavit Lazarum, ut sic resurrectio Lazari commune
opus sit filii orantis et patris exaudientis. Sicut enim pater suscitat mortuos et vivificat, sic et filius quos vult
vivificat. Chrysostomus.
Exiit autem ligatus, ut non putaretur esse phantasma. Sed et hoc quod exibat ligatus, non minus videbatur esse
quam resuscitare.
Sequitur dicit eis Jesus: solvite eum, ut videlicet tangentes, et ei appropinquantes, videant quia vere est ille.
Sequitur et sinite abire; et hoc propter humilitatem; non enim ducit eum, neque iubet secum ambulare ad sui
demonstrationem.
Origenes. Dixerat autem supra dominus: propter populum qui circumstat, dixi, ut credant quia tu me misisti:
nullo autem eorum credente hoc dixisset, velut aliquis hominum inscius futurorum; unde ad hoc removendum
subditur multi ergo ex Iudaeis qui venerant ad mariam et martham, et viderant quae fecit crediderunt in eum.
Quidam autem ex ipsis abierunt ad Pharisaeos et dixerunt eis quae fecit Jesus. Continet quid ambiguum sermo
praesens: verum qui iverunt ad Pharisaeos, fuerint ex illis multis qui crediderant, proponentes conciliare Christo
hostiliter se habentes ad eum; vel alii a credentibus, irritare volentes invidum Pharisaeorum zelum in ipsum. Et
videtur mihi hoc magis evangelistam exprimere velle: multos enim dixit qui per hoc quod viderunt crediderunt,
veluti paucis existentibus aliis, de quibus subdit quidam autem ex ipsis abierunt ad Pharisaeos, et dixerunt eis
quae fecit Jesus.
Augustinus Lib. 83 quaest..
Quamquam autem secundum evangelistae historiam resuscitatum Lazarum plena fide teneamus, tamen in
allegoria aliquid significare non dubito; neque cum res factae allegorizantur, gestae rei fidem amittunt.
Augustinus in ioannem. Omnis quidem qui peccat moritur; sed Deus magna misericordia animas suscitat, ne
moriantur in aeternum. Intelligimus ergo tres mortuos, quos in corporibus suscitavit, aliquid significare de
resurrectionibus animarum.
Gregorius Moralium.
Puellam enim in domo, adolescentem extra portam, in sepulchro autem Lazarum suscitat.
132

