Volentes seipsos submiserunt supplicio; propterea et Deus tradidit eos; quia enim concorditer negaverunt regnum
Dei, dimisit eos in suum iudicium incidere: regnum enim Christi refutantes, id quod caesaris est super seipsos
vocabant. Augustinus. Sed Pilatus timore mox vincitur; unde sequitur tunc ergo tradidit eis illum, ut
crucifigeretur.
Apertissime enim contra caesarem venire videretur, si regem se non habere nisi caesarem profitentibus, alium
regem vellet ingerere, dimittendo impunitum quem propter hos ausus ei tradiderunt occidendum.
Non autem dictum est tradidit eis illum ut crucifigerent illum, sed ut crucifigeretur, scilicet iudicio ac potestate
praesidis. Sed ideo illis traditum dixit evangelista, ut eos crimine implicatos, a quo alieni esse conabantur,
ostenderet; non enim faceret hoc Pilatus, nisi ut id quod eos cupere cernebat, impleret.
|#5 Lectio 5
Glossa. Ad mandatum praesidis, milites Christum susceperunt crucifigendum; unde dicitur susceperunt autem
Jesum, et eduxerunt.
Augustinus in ioannem.
Potest enim hoc iam referri ad milites apparitores praesidis: nam postea evidentius dicitur: milites ergo cum
crucifixissent eum quamvis evangelista, etiam si totum Iudaeis tribuit, merito facit: ipsi enim fecerunt quidquid
ut fieret extorserunt.
Chrysostomus in ioannem.
Sed quia lignum ut profanum putabant et vitabant, et neque tangere ipsum sustinebant; crucem Jesu ut
condemnato imponunt; unde sequitur et baiulans sibi crucem, exivit in eum qui dicitur calvariae locum, Hebraice
autem golgotha, ubi eum crucifixerunt. Ita et in typo factum est: Isaac etenim ligna portavit; sed tunc quidem
usque ad patris beneplacitum res processit; nunc autem in rebus effectum obtinuit, veritas enim erat.
Theophylactus.
Sed quodammodo, ut illic Isaac dimissus est, et mactatus est aries, sic et hic divina natura manet impassibilis;
sed humanitas, secundum quam aries dicitur, tamquam errantis arietis Adae filius, hic mactata est.
Sed qualiter alius evangelista dicit, quod angariaverunt simonem, ut crucem portaret? Augustinus de cons.
Evang..
Utrumque factum invenimus: primo id quod ioannes dicit, Deinde quod ceteri tres; unde intelligitur quod ipse
sibi portabat crucem, cum exiret in locum memoratum.
Augustinus in ioannem.
Grande spectaculum; sed si spectet impietas, grande ludibrium; si pietas, grande mysterium. Videt impietas
regem pro virga regni lignum sui portare supplicii: videt pietas regem baiulantem lignum ad seipsum figendum,
quod fixurus fuerat etiam in frontibus regum, spernendum oculis impiorum, in quo erant gloriatura corda
sanctorum: ipsam crucem suam gestans humero commendabat, et lucernae arsurae, quae sub modio ponenda non
erat, candelabrum ferebat. Chrysostomus.
Et sicut victores, ita et ipse in humeris portabat victoriae signum. Quidam autem dicunt, quod in illo loco qui
calvariae dicebatur, Adam mortuus est et sepultus; ut in loco ubi mors regnavit, illic et Jesus trophaeum statuerit.
Hieronymus super Matth.. Favorabilis interpretatio et mulcens aurem populi, nec tamen vera. Extra urbem enim
et foris portam loca sunt in quibus truncantur capita damnatorum, et calvariae, quasi decollatorum, sumpsere
nomen. Adam vero sepultum iuxta Ebron et Arbee in Jesu filii Nave volumine legimus.
Chrysostomus. Crucifigebant autem eum cum latronibus; unde sequitur et cum eo alios duos hinc et inde:
medium autem Jesum: in hoc prophetiam implentes, quoniam cum iniquis reputatus est. Quae enim conviciantes
faciebant, haec veritati conferebant: volebat enim Daemon quod fiebat obumbrare, sed non valuit: tribus enim in
cruce affixis, miracula quae fiebant, nulli ascripsit, nisi soli iesu. Ita inanes diaboli artes factae sunt. Nec solum
non obfuit gloriae eius; sed contulit non parum: nam latronem in cruce convertere, et in Paradisum inducere, non
minus fuit quam concutere petras.
Augustinus. Tamen et ipsa crux, si attendas, tribunal fuit: in medio enim iudice constituto, unus latro, qui
credidit, liberatus; alter, qui insultavit, damnatus est: iam significabat quod facturus est de vivis et mortuis, alios
positurus ad dexteram, alios vero ad sinistram.
|#6 Lectio 6
Chrysostomus in ioannem.
Sicut in trophaeo litterae ponuntur victoriam ostendentes, ita Pilatus titulum cruci Christi inscripsit; unde dicitur
scripsit autem et titulum Pilatus, et posuit super crucem: simul quidem pro Christo respondens, ut eum a
communione latronum discerneret; simul autem et de Iudaeis ulciscens, ostendens scilicet ipsorum malitiam,
dum in suum regem insurrexerunt; unde sequitur erat autem scriptum: Jesus Nazarenus rex Iudaeorum. Beda. In
quo monstrabatur iam tum regnum ipsius, non, ut ipsi putabant, destructum, sed potius augmentatum.
Augustinus in ioannem.
Sed Iudaeorum tantum rex Christus est, an etiam gentium? immo et gentium; cum enim dixisset: ego autem sum
constitutus rex ab eo super sion montem sanctum eius, subiecit: postula a me, et dabo tibi gentes hereditatem
197

