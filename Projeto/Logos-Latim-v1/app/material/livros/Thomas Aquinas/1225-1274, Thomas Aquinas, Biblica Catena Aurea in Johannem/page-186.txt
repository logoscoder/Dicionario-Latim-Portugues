faciam, per spiritum sanctum eis perfectam cognitionem dando. Si autem didicerint quis es tu, scient quia ego
non sum separatus a te, sed valde amatus, et proprius filius et coniunctus. Hoc vero suasi eis, ut ego maneam in
eis; et sic fidem quae est in me et amorem servabunt certissime; et hoc est quod subditur ut dilectio qua dilexisti
me, in ipsis sit, et ego in ipsis; quasi dicat: ipsis me amantibus, ego manebo in eis. Augustinus.
Vel aliter. Quid est eum cognoscere, nisi vita aeterna, quam mundo damnato non dedit, reconciliato dedit?
propterea itaque mundus non cognovit quia iustus es.
Hoc meritis eius, ut non cognosceret, retribuisti; et propterea mundus reconciliatus cognovit quia misericors es;
et ut cognosceret, non ei merito, sed gratia subvenisti.
Denique sequitur ego autem cognovi te. Ipse fons gratiae est Deus natura, homo autem de spiritu sancto et
virgine ineffabili gratia. Denique quia gratia Dei per Jesum Christum est, dicitur et hi cognoverunt: ipse est
mundus reconciliatus; sed ideo quia tu me misisti: ergo gratia cognoverunt. Et notum feci eis nomen tuum per
fidem, et notum faciam per speciem, ut dilectio qua dilexisti me, in ipsis sit. Qualis est ista locutio, tali et
apostolus usus est: bonum certamen certavi; non ait: bono certamine, quod usitatius dicetur. Quomodo autem
dilectio qua pater dilexit filium, esset in nobis, nisi quia membra eius sumus, et in illo diligimus, cum ipse
diligitur totus, idest caput et corpus? et ideo subiunxit et ego in ipsis: est enim in nobis tamquam in templo suo,
nos autem in illo secundum quod caput nostrum est.
|+18 Capitulus 18
|#1 Lectio 1
Augustinus in ioannem.
Terminato sermone quem post coenam dominus ad discipulos habuit, adiuncta oratione quam dixerat ad patrem,
eius passionem ioannes evangelista sic exorsus est haec cum dixisset Jesus, egressus est cum discipulis suis trans
torrentem cedron, ubi erat hortus, in quem introivit ipse, et discipuli eius. Non autem continuo hoc factum est
cum eius illa finita esset oratio; sed alia quaedam sunt interposita, quae ab isto praetermissa, apud alios
evangelistas leguntur. Augustinus de cons. Evang..
Facta est enim contentio inter eos, quis eorum videretur esse maior, sicut Lucas commemorat. Dixit etiam ipse
Petro, sicut ipse Lucas subiungit: ecce Satanas expetivit vos, ut cribraret sicut triticum et cetera quae ibi
sequuntur. Et hymno dicto, sicut matthaeus et marcus commemorant, exierunt in montem oliveti. Contexit ergo
narrationem matthaeus, et dixit: tunc venit Jesus cum illis in villam quae dicitur Gethsemani.
Iste locus est quem commemorat hic ioannes: ubi erat hortus, in quem introivit ipse, et discipuli eius.
Augustinus.
Ad hoc ergo valet quod dictum est, haec cum dixisset, ut non eum ante opinemur ingressum quam illa verba
finiret.
Chrysostomus in ioannem. Sed propter quid non dixit: cessans ab oratione venit illuc? quoniam oratio illa fuit
loquela propter discipulos facta. De nocte autem vadit, et flumen pertransit, et properat ad locum proditori
cognitum, auferens his qui insidiabantur, laborem, et ostendens discipulis quoniam volens ad mortem venit.
Alcuinus. Dicit autem trans torrentem cedron, idest cedrorum: genitivus enim est Graecus. Transit torrentem,
quia de torrente passionis bibit.
Ubi erat hortus, ut peccatum quod in horto commissum fuerat, in horto deleret: Paradisus enim hortus deliciarum
interpretatur.
Chrysostomus. Ne autem audiens hortum, eum occultari aestimes, subiungit sciebat autem et Iudas, qui tradebat
eum, locum: quia frequenter Jesus convenerat illuc cum discipulis suis.
Augustinus. Ibi ergo lupus ovina pelle contectus, et inter oves alto patrisfamilias consilio toleratus didicit, ubi ad
tempus exiguum dispergeret gregem, insidiis appetendo pastorem. Chrysostomus.
Multoties autem ibi cum discipulis Jesus singulariter convenerat, de necessariis loquens, et quae non erat fas
alios audire. Facit autem hoc in montibus et in hortis, maxime purum a tumultibus inquirens semper locum, ne
mens impediatur ab auditione. Ideo autem Iudas illuc venit, quoniam multoties Christus extra pernoctabat.
Ivisset autem ad domum, si putasset eum ibi invenire dormientem.
Theophylactus. Noverat etiam Iudas dominum festo tempore consuevisse semper docere discipulos aliquod
sublime: erat autem solitus docere huiusmodi mystica in talibus locis: ac quoniam tunc dies erat solemnis,
arbitratus est illum esse illic, et discipulos docere quae ad celebritatem spectabant.
|#2 Lectio 2
Glossa. Ostenderat evangelista quomodo Iudas ad locum ubi Christus erat, pervenire potuerit; nunc ostendit
quomodo illuc pervenit, dicens Iudas ergo cum accepisset cohortem, et a pontificibus et Pharisaeis ministros,
venit illuc cum laternis et facibus et armis. Augustinus in ioannem.
Cohors non Iudaeorum, sed militum fuit. A praeside itaque intelligatur accepta, tamquam ad tenendum reum
servato ordine legitimae potestatis, ut nullus tenentibus auderet obsistere; quamquam et manus tanta fuerat

186

