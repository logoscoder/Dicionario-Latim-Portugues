Idem namque omnibus est baptismi signaculum, unus pastor verbum Dei. Attendant ergo Manichaei, quoniam
unum ovile et unus pastor est novi et veteris testamenti. Augustinus in ioannem.
Quid ergo est: non sum missus nisi ad oves quae perierunt domus Israel, nisi quia praesentiam suam corporalem
non exhibuit nisi populo Israel, ad gentes autem non perrexit ipse, sed misit? chrysostomus.
Hoc autem verbum oportet, quod hic positum est, non necessitatis est demonstrativum, sed eius quod omnino
fiet.
Quia autem alienum dicebant eum a patre, subiungit propterea me pater diligit, quia ego pono animam meam, ut
iterum sumam eam. Augustinus in ioannem.
Idest, quia morior, ut resurgam: cum magno enim pondere dictum est ego pono. Non glorientur Iudaei: saevire
poterunt: si ego noluero ponere animam meam, quid saeviendo facturi sunt? theophylactus. Dilexit autem pater
filium, non tamquam stipendia mortis pro nobis sustinendae, dilectionem suam ei tribuens; sed quasi suae
quidditatis proprietatem in genito intuens, dum ex eadem caritate pro nobis voluit mortem subire.
Chrysostomus in ioannem. Vel utitur hic condescensione; quasi dicat: etsi nihil aliud esset, hoc suasit mihi amare
vos, quod vos ita amamini a patre, ut ego etiam propter hoc diligar ab eo, quia pro vobis morior. Non autem a
patre antea non amabatur, et nos sumus facti amoris eius causa. Similiter autem et hoc ostendere vult, quoniam
non invitus ad passionem venit; unde sequitur nemo tollit eam a me, sed ego pono eam a meipso. Augustinus de
Trin.. In quo demonstravit quod nulla causa peccati usque ad mortem carnis accesserit, sed quia voluit, quando
voluit, et quomodo voluit; unde sequitur potestatem habeo ponendi animam meam. Chrysostomus.
Quia enim multoties consiliabatur eum interficere, dicit quoniam nolente eo inutilis erat hic labor. Ita enim habeo
potestatem animam meam ponere, ut nullus possit me invito facere: quod in hominibus non est: nos enim non
habemus potestatem aliter ponere, nisi interficiendo nosmetipsos; ipse autem solus dominus est ponendi eam.
Hoc autem existente vero et illud constat, quod quandocumque voluerit, eam suscipere possit; unde sequitur et
potestatem habeo iterum sumendi eam: in quo et resurrectionem demonstravit indubitabilem. Ut autem non
aestiment, cum eum interfecerint, derelictum a patre, subiungit hoc mandatum accepi a patre meo, scilicet
ponendi animam et sumendi. Ex quo non est intelligendum quod prius expectaverit audire, et opus ei fuerit
discere; sed voluntarium monstravit processum, et contrarietatis ad patrem suspicionem destruxit.
Theophylactus.
Nihil enim aliud mandatum hic dicitur quam ea quae ad patrem concordia.
Alcuinus. Verbum enim non verbo accepit mandatum, sed in verbo unigenito patris est omne mandatum. Cum
autem dicitur filius accipere quod substantialiter habet, non potestas minuitur, sed generatio eius ostenditur: pater
enim filio, quem perfectum genuit, omnia gignendo dedit. Theophylactus. Postquam autem de se sublimia
ostenderat, mortis et vitae se principem exprimens, rursum inducit humilia, sic mira dispositione utraque
connectens ut nec minor aut subditus patri reputetur, nec Dei adversarius, sed eiusdem potestatis et consilii.
Augustinus in ioannem. Per hoc autem quod dixit de anima sua, instruimur contra Apollinaristas, qui dicunt
Christum non habuisse animam humanam, idest rationalem. Quaeramus autem quomodo dominus animam suam
ponit. Christus enim est verbum et homo, idest verbum et anima et caro. Christus ergo ex eo quod verbum est,
ponit animam, et iterum sumit eam; an ex eo quod anima humana est, ipsa se ponit, et iterum ipsa se sumit; an
iterum ex eo quod caro est, caro animam ponit, et iterum sumit? si autem dixerimus quia verbum Dei posuit
animam suam et iterum sumpsit eam: ergo aliquando anima illa separata est a Dei verbo. Mors enim corpus ab
anima separavit; a verbo autem animam separatam non dico. Si autem dixerimus quia ipsa se anima posuit,
absurdissimus sensus est: si enim a verbo separata non erat, a seipsa poterat separari? caro ergo ponit animam
suam, et iterum sumit eam, non tamen potestate sua, sed potestate inhabitantis carnem, scilicet verbi.
Alcuinus. Et quia lux in tenebris lucebat, et tenebrae eam non comprehenderunt, subiungitur dissensio itaque
facta est inter Iudaeos propter sermones hos.
Dicebant autem multi ex ipsis: Daemonium habet et insanit. Chrysostomus.
Quia enim maiora erant quam secundum hominem ea quae dicebantur, Daemonium eum habere dicebant. Sed
quod Daemonium non habebat ostendunt alii ab his quae fecit; unde sequitur alii autem dicebant: haec verba non
sunt Daemonium habentis. Numquid Daemonium potest caecorum oculos aperire? quasi dicant: nec ipsa verba
Daemonium habentis videntur. Si vero non suademini a verbis, ab operibus moveamini. Quia ergo dominus eam
quae per res est tribuerat demonstrationem, silebat de reliquo: neque enim responsione erant digni. Sed et nos
erudivit mansuetudinem et longanimitatem omnem. Ipsi etiam seipsos compescebant, quando ab invicem divisi
altercabantur.
|#5 Lectio 5
Alcuinus. Audivimus patientiam Dei et inter opprobria praedicationem salutis; sed ipsi obdurati magis eum
tentare quam ipsi obedire volebant; unde dicitur facta sunt autem encaenia in hierosolymis. Augustinus in
ioannem. Encaenia festivitas erat dedicationis templi: Graece enim chenon, dicitur novum: quandocumque
novum quid fuerit dedicatum, encaenia vocantur. Chrysostomus in ioannem. Dicit enim diem secundum quam
templum dedicatum est, redeuntibus eis a captivitate Babylonis.

123

