ab oriente et occidente? quomodo ergo nescimus unde veniat aut quo eat? Beda. Spiritus igitur sanctus est qui
ubi vult spirat, quia ipse in potestate habet cuius cor gratia suae visitationis illustret.
Et vocem eius audis, cum te praesente loquitur is qui spiritu sancto repletus est. Augustinus. Sonat Psalmus,
sonat evangelium, sonat sermo divinus, vox spiritus est. Hoc igitur dicit, quia verbo et sacramento invisibiliter
adest spiritus sanctus, ut nascamur. Alcuinus.
Ergo nescis unde veniat aut quo vadat; quia etsi te praesente spiritus ad horam quempiam repleverit, non potest
videri quomodo in eum intraverit, vel quomodo redierit, quia natura est invisibilis. Haymo.
Sive nescis unde veniat, quia quomodo credentes ad fidem introducat ignoras; vel quo vadat, quia quomodo
fideles ad spem perducat nescis; et sic est omnis qui natus est ex spiritu; ac si dicat: spiritus sanctus spiritus
invisibilis est; ita et quisquis ex spiritu nascitur, invisibiliter nascitur. Augustinus.
Vel aliter. Et si tu nascaris de spiritu, hoc eris, ut ille qui non est natus adhuc de spiritu, nesciat unde venias aut
quo eas; hoc enim secutus ait sic est omnis qui natus est ex spiritu.
Theophylactus.
Confundatur ergo Macedonius impugnator spiritus, qui servum spiritum sanctum asseruit: spiritus enim sanctus
propria potestate et ubi vult, et qualiter vult operatur.
|#3 Lectio 3
Haymo. Mysteria divinae maiestatis Nicodemus capere non valet quae a domino audiebat: et ideo rationem
quaerens, factum non abnegans, non voto reprehendentis, sed affectu discentis dominum interrogat; unde dicitur
respondit Nicodemus, et dixit ei: quomodo possunt haec fieri? chrysostomus in ioannem. Quia igitur adhuc in
Iudaica vilitate manet, et exemplo ita manifesto dicto ei, adhuc interrogat, de reliquo asperius ad eum Christus
loquitur; unde sequitur respondit et dixit ei: tu es magister in Israel, et haec ignoras? Augustinus in ioannem.
Quid putamus? dominum huic magistro Iudaeorum quasi insultare voluisse? volebat quidem illum nasci de
spiritu: nemo autem ex spiritu nascitur nisi humilis fuerit, quia ipsa humilitas facit nos nasci de spiritu.
Ille autem magisterio inflatus erat, et alicuius momenti sibi esse videbatur, quia doctor erat Iudaeorum. Deponit
ergo dominus superbiam eius, ut possit nasci de spiritu. Chrysostomus. Nequaquam tamen nequitiam accusat
viri, sed insipientiam et ruditatem solum. Sed dicet aliquis: quid commune habet haec nativitas, de qua scilicet
Christus locutus est, ad Iudaica dogmata? habet quidem commune: nam qui primus homo factus est, et quae de
costa facta est mulier, et quae steriles genuerunt, et quae per aquam miracula perfecta sunt: dico autem, quod
elisaeus de aqua ferrum eduxit, et quod Iudaei mare rubrum transierunt, et quod Naaman syrus in iordane
purgatus est: haec omnia nativitatem spiritualem et purgamentum in ea futurum figuraliter personabant; et ea
quae a prophetis sunt dicta, occulte ostendunt hunc nativitatis modum; ut puta illud: renovabitur ut aquilae
iuventus tua; et: beati quorum remissae sunt iniquitates. Sed et Isaac figura huius nativitatis erat. Haec igitur
rememorans dixit tu es magister in Israel, et haec ignoras? rursus autem aliunde suum sermonem ei credibilem
facit, ad imbecillitatem eius condescendens, cum subdit amen, amen dico tibi, quia quod scimus loquimur, et
quod vidimus testamur, et testimonium nostrum non accipitis.
Apud nos visus aliis sensibus certior est; et si volumus aliquem facere credere, ita dicimus, quoniam oculis
nostris vidimus.
Propterea Christus humano loquens ad eum sermone, non visum sensibilem inducit; sed manifestum est quod de
certissima cognitione et non aliter se habente loquitur. Igitur hoc quidem, idest quod scimus, ait de seipso solo.
Haymo.
Quaeritur autem quare pluraliter dicat quod scimus loquimur. Ad quod dicendum, quod unigenitus Dei filius erat
qui hoc loquebatur; ostendens qualiter pater est in filio, et filius in patre, et spiritus sanctus ab utroque
indivisibilis procedat.
Alcuinus. Vel dicit pluraliter, ac si dicat: ego et illi qui modo spiritu sunt renati, intelligimus illud quod
loquimur; et quod vidimus apud patrem in abscondito, hoc testamur foris in mundo; et vos, qui carnales estis et
superbi, non accipitis testimonium nostrum. Theophylactus.
Quod nequaquam de Nicodemo dicit, sed de genere Iudaeorum, qui usque ad finem in perfidia permanserunt.
Chrysostomus in ioannem. Quod quidem non turbati verbum est, sed mansuetudinem ostendentis. Hinc enim
erudit nos, cum ad aliquos locuti fuerimus et non persuaserimus, non tristari neque irasci, sed nostrum sermonem
credibilem facere, non solum non irascendo, sed etiam non clamando; materia enim irae clamor est.
Iesus autem dogmata excelsa tangere debens, propter audientium infirmitatem se detinet multoties; et non
continue dignis sua magnitudine dogmatibus immoratur, sed magis his quae condescensionem habent; unde hic
subditur si terrena dixi vobis, et non creditis, quomodo si dixero vobis caelestia, credetis? Augustinus.
Hoc est, si non creditis quia templum possum suscitare Deiectum a vobis, quomodo credetis quia per spiritum
sanctum possunt homines regenerari? chrysostomus in ioannem. Vel aliter.
Si baptismum terrenum dicat, non mireris, quia in terra perficitur, et comparatione illius nativitatis stupendae
quae est ex substantia patris, terrena est gratiae nativitas. Et bene non dixit: non intelligitis; sed non creditis: nam
cum quis aliqua per intellectum suscipere non valet, amentiae vel ignorantiae imputatur; cum autem hoc non

39

