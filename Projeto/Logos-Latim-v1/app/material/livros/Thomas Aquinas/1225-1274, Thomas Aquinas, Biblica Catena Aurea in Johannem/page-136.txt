Innuere autem volens evangelista verae resurrectionis Lazari signum, subdit Lazarus vero unus erat ex
discumbentibus cum eo. Augustinus in ioannem.
Vivebat, loquebatur, epulabatur, veritas ostendebatur, infidelitas Iudaeorum confundebatur.
Chrysostomus in ioannem.
Maria autem non faciebat communem famulatum, sed ad solum dominum constituit honorem, et non ut ad
hominem accedit, sed ut ad Deum; unde sequitur maria ergo accepit libram unguenti nardi pistici pretiosi, et
unxit pedes iesu, et extersit capillis suis pedes eius. Augustinus.
Quod ait pistici, locum aliquem credere debemus, unde erat hoc unguentum pretiosum. Alcuinus. Vel pistici,
idest fidelis, nec extraneis speciebus adulterati.
Haec est illa mulier quae quondam peccatrix in domo simonis venit ad dominum cum alabastro unguenti.
Augustinus de cons. Evang.. Quod autem hoc in bethania rursus fecit, aliud est quod ad Lucae narrationem non
pertinet, sed pariter narratur a tribus, ioanne scilicet, matthaeo et marco. Quod ergo matthaeus et marcus caput
domini unguento illo perfusum dicunt, ioannes autem pedes; non solum caput, sed et pedes domini accipiamus
perfudisse mulierem. Matthaeus et marcus recapitulando ad illum diem redeunt in bethaniam, qui erat ante sex
dies Paschae, et narrant quod ioannes de coena et unguento.
Sequitur et domus impleta est ex odore unguenti. Augustinus in ioannem.
Ad apostolum revoca intentionem, qui dicit: aliis sumus odor vitae ad vitam, aliis sumus odor mortis ad mortem;
denique audies hinc ex unguento isto, quomodo erat aliis odor bonus in vitam, aliis odor malus in mortem; unde
sequitur dixit ergo unus ex discipulis suis, Iudas Iscariotes, qui erat eum traditurus.
Augustinus de cons. Evang..
Quod alii dicunt discipulos murmurasse de unguenti pretiosi effusione, ioannes autem Iudam commemorat, puto
discipulorum nomine Iudam significatum, plurali numero pro singulari usurpato. Potest etiam intelligi quod alii
discipuli aut senserint hoc, aut dixerint, aut eis Iuda dicente persuasum sit: atque omnium voluntatem matthaeus
et marcus verbis etiam expresserint; sed Iudas propterea dixerit quia fur erat, ceteri propter pauperum curam;
ioannem vero de solo illo id commemorare voluisse, cuius ex hac occasione furandi consuetudinem credidit
intimandam; nam sequitur dixit autem hoc, non quia de egenis pertinebat ad eum; sed quia fur erat, et loculos
habens, ea quae mittebantur portabat. Alcuinus. Portabat ministerio, exportabat furto. Augustinus in ioannem.
Non tunc periit Iudas quando accepit a Iudaeis pecuniam, ut dominum traderet: iam fur erat, dominum perditus
sequebatur non corde, sed corpore.
Voluit autem per hoc dominus nos admonere ut malos toleremus, ne corpus Christi dividamus. Qui aliquid de
ecclesia furatur, Iudae perdito comparatur. Tolera malum bonus, ut venias ad praemium bonorum, ne immittaris
in poenam malorum.
Exemplum domini accipite conversantis in terra. Quare habuit loculos cui Angeli ministrabant, nisi quia ecclesia
ipsius loculos habitura erat? quare fures admisit, nisi ut eius ecclesia fures dum patitur toleraret? sed ille, qui
consueverat de loculis pecuniam tollere, non dubitavit accepta pecunia ipsum dominum vendere. Chrysostomus
in ioannem. Ideo etiam ei furi existenti loculos commisit pauperum, ut omnem abscinderet occasionem: non
enim habuit dicere quoniam propter pecuniarum desiderium hoc fecit; etenim sufficientem habebat ex loculo
concupiscentiae mitigationem. Theophylactus. Quidam vero administrationem pecuniae suscepisse Iudam
fatentur, tamquam minimum omnium. Nam pecuniae administratio, doctrinae administratione inferior est,
secundum quod dicunt apostoli: non est aequum nos derelinquere verbum Dei, et ministrare mensis.
Chrysostomus.
Christus autem multa condescensione ad Iudam utens, non increpavit eum surripientem, sed communem intulit
excusationem; nam sequitur dixit ergo Jesus: sinite illam, ut in diem sepulturae meae servet illud. Alcuinus.
Significat se moriturum, et ad sepeliendum aromatibus esse ungendum; ideo mariae, cui ad unctionem mortui
corporis multum desideranti pervenire non liceret, donatum sit viventi adhuc impendere obsequium, quod post
mortem celeri resurrectione praeventa nequiret. Chrysostomus. Rursus etiam propter proditorem rememoratus est
sepulturae; ac si dicat: gravis sum tibi et onerosus; sed expecta parum, et abibo; et hoc ostendit, cum subdit
pauperes enim semper habebitis vobiscum, me autem non semper habebitis. Augustinus in ioannem. Loquebatur
de praesentia corporis sui: nam secundum maiestatem suam, secundum providentiam, secundum ineffabilem et
invisibilem gratiam, impletur quod ab eo dictum est: ecce ego vobiscum sum usque ad consummationem saeculi.
Vel aliter.
In Iudae persona significati sunt in ecclesia mali: si enim bonus homo es, habes Christum et in praesenti per
fidem et sacramentum, et habebis semper: quia cum hinc exieris, ad illum venies, qui dixit latroni: hodie mecum
eris in Paradiso. Si autem male versaris, videris habere in praesenti Christum, quia baptizaris baptismo Christi,
accedis ad altare Christi; sed male vivendo non semper habebis.
Non autem dixit: habes, sed habebis, quia unus malus corpus malorum significat.
Sequitur cognovit ergo turba multa ex Iudaeis quia illic esset, et venerunt, non propter Jesum tantum, sed ut
Lazarum viderent, quem suscitavit a mortuis. Curiositas eos adduxit, non caritas. Theophylactus.
Visores enim suscitati fieri cupiebant, expectantes etiam de inferis aliquid Lazaro referente perpendere.
Augustinus.
136

