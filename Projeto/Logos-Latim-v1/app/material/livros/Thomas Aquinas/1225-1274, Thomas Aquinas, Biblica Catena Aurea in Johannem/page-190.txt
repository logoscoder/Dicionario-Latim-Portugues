Et rursus non erat palam, quia non intelligebant; et quod seorsum discipulis loquebatur, non in occulto utique
loquebatur; quis namque in occulto loquitur qui coram tot hominibus loquitur? praesertim si hoc loquitur paucis,
quod per eos velit innotescere multis. Theophylactus.
Reminiscitur autem hic prophetiae quae dicit: non in occulto locutus sum, nec in loco terrae tenebroso.
Chrysostomus in ioannem. Vel locutus est quidem in occulto, sed non, ut hi aestimabant, trepidans et seditionem
faciens; sed ubi multorum auditione superiora erant quae dicebantur. Volens autem ex superabundantia fide
dignum constituere suum testimonium, subdit quid me interrogas? interroga eos qui audierunt quid locutus sim
ipsis: ecce hi sciunt quae dixerim ego; quasi dicat: tu me de meis interrogas; interroga inimicos meos, qui
insidiantur mihi. Sunt autem haec verba confidentis in eorum quae dicta erant veritate: haec est enim veritatis
inaltercabilis demonstratio, cum inimicos quis invocat teste. Augustinus. Ipsa enim quae audierant et non
intellexerant, talia erant ut non possent iuste ac veraciter criminari: et quotiescumque interrogando tentarunt ut
invenirent unde accusarent eum, sic eis respondit ut omnes eorum retunderentur doli, et calumniae eorum
frustrarentur.
|#7 Lectio 7
Theophylactus. Cum Jesus astantium interpellasset testimonium, volens se minister excusare quod non esset de
his qui admirabantur Jesum, percussit eum; unde dicitur haec autem cum dixisset, unus assistens ministrorum
dedit alapam iesu, dicens: sic respondes pontifici? Augustinus de cons. Evang.. Hic sane ostenditur quod Annas
pontifex erat, nondum enim erat missus ad caipham cum hoc diceretur; et hos duos Annam et caipham pontifices
commemorat etiam Lucas in initio evangelii sui. Alcuinus. Hic impletur prophetia threnorum: dedi maxillam
meam percutientibus. Sed Jesus iniuste percussus mansuete respondit; unde sequitur respondit ei Jesus: si male
locutus sum, testimonium perhibe de malo; si autem bene, quid me caedis? theophylactus.
Quasi dicat: si habes ex his quae nunc a me prolata sunt reprehendere, ostende quod male dixerim; quod si
nequis, quid furis? vel etiam sic: si perperam docui cum in synagogis docebam, certifica principem sacerdotum;
quod si recte docui, ita ut etiam vos ministri miraremini, quid me nunc caedis, quem prius admirabaris?
Augustinus in ioannem. Quid ista responsione verius, mansuetius, iustius? qui enim accepit alapam, numquid
vellet eum qui percussit aut caelesti igne consumi, aut terra dehiscente sorberi, aut correptum Daemonio volutari,
aut etiam alia huiusmodi qualibet poena, vel etiam graviori puniri? quid horum per potentiam iubere non
potuisset per quem factus est mundus, nisi patientiam nos docere maluisset, qua vincitur mundus? hic dicet
aliquis: cur non fecit quod ipse praecepit? percutienti scilicet non sic respondere, sed maxillam debuit alteram
praebere. Quid quod et mansuete respondit, et non solum maxillam alteram iterum percussuro, sed totum corpus
figendum praeparavit in ligno? et hinc potius demonstravit sua illa praecepta patientiae non ostentatione
corporis, sed cordis praeparatione fienda: fieri enim potest ut alteram maxillam visibiliter homo praebeat iratus.
Quanto ergo melius et respondet vera placatus, et ad perferenda graviora tranquillo animo fit paratus?
chrysostomus in ioannem.
Quid igitur consequens erat, nisi aut redarguere, aut acceptare quod dictum est? sed hoc non fit: ea enim quae
fiebant non erant iudicium, sed seditio et tyrannis. Non invenientes autem quid plus facerent, mittunt eum
ligatum ad caipham; unde sequitur et misit eum Annas ligatum ad caipham pontificem. Theophylactus.
Suspicantes hunc, cum astutior esset, excogitare aliquid posse adversum Jesum dignum morte. Augustinus. Ad
illum autem, sicut matthaeus dicit, ab initio ducebatur, quoniam ipse erat illius anni princeps sacerdotum.
Alternis quippe intelligendi sunt solere annis agere pontificatum, et credendum est secundum voluntatem caiphae
id esse factum ut Jesum primo ad Annam ducerent; vel etiam domos eorum ita fuisse positas ut non deberet
Annas a transeuntibus praeteriri.
Beda. Quod autem dicit ligatum, non sic intelligendum quod tunc tantum fuerit ligatus; sed tunc ligatus est cum
est captus: itaque ligatum ad caipham misit sicut sibi fuerat praesentatus. Sive fieri potuit ut ad horam solveretur,
quatenus discuteretur, post hoc discussus iterum ligaretur, et sic ad caipham mitteretur.
|#8 Lectio 8
Augustinus in ioannem.
Cum dixisset evangelista, quod Jesum ligatum miserat Annas ad caipham, reversus est ad locum narrationis, ubi
reliquerat Petrum, ut explicaret quod in domo Annae de trina eius negatione contigerat; unde dicitur erat autem
simon Petrus stans, et calefaciens se. Hic recapitulat quod ante iam dixerat. Chrysostomus in ioannem.
Vel multo stupore detinebatur qui fervidus erat, ut deducto Jesu de cetero non moveretur. Sed hoc fit, ut discas
quanta naturae sit imbecillitas, cum Deus hominem dereliquerit. Et interrogatus rursus etiam negat; unde sequitur
dixerunt ergo ei: numquid et tu ex discipulis eius es? negavit ille, et dixit: non sum. Augustinus de cons. Evang..
Hoc loco invenimus non ante ianuam, sed ad focum stantem, secundo negasse Petrum; quod fieri non posset nisi
iam rediisset postea quam foras exierat, ut matthaeus dicit.
Neque enim iam exierat, et foris vidit eum altera ancilla; sed cum exiret, eum vidit; idest, cum surgeret et exiret,
animadvertit eum et dixit his qui erant ibi, idest qui simul erant ad ignem intus in atrio: et hic cum Jesu Nazareno
erat.
190

