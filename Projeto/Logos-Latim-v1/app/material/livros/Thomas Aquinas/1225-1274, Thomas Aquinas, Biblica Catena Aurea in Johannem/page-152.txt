patris nomen extollitur. In quo vero adeo glorificatus est, ut in iesu, dum peccatum non fecit, nec dolus inventus
est in ore eius? cum ergo talis est filius, glorificatus est, et Deus glorificatus est in eo.
At si Deus in eo glorificatus est, recompensat ei pater maius illo quod filius hominis exercuit. Longe enim
superstans est gloria in filio hominis cum glorificat eum pater, quam in patre cum in illo glorificatus est: et
decebat praepotentem maiorem rependere gloriam. Deinceps quoniam statim haec erant futura (dico autem
filium hominis in Deo glorificari), ob hoc subiecit et continuo glorificabit eum.
|#6 Lectio 6
Augustinus in ioannem.
Cum dixisset superius: et continuo clarificabit eum, ne putarent quod sic eum clarificaturus esset Deus ut non eis
coniungeretur ulterius ea conversatione quae in terra est, adiecit, atque ait filioli, adhuc modicum vobiscum sum;
tamquam diceret: continuo quidem resurrectione clarificabor, non tamen continuo ascensurus in coelum. Sicut
enim scriptum est in actibus apostolorum, fuit cum eis post resurrectionem quadraginta dies. Hos igitur
quadraginta dies significavit dicendo adhuc modicum vobiscum sum. Origenes in ioannem.
Per hoc autem quod dicit filioli, ostendit adhuc imminentem animabus eorum parvitatem. Hi autem quibus nunc
dicit filioli, post resurrectionem fiunt fratres: sicut et antequam essent filioli, fuerunt servi. Augustinus. Potest
etiam et sic intelligi: adhuc sicut vos in hac infirmitate carnis etiam ipse sum, donec scilicet moreretur atque
resurgeret. Cum illis quidem fuit postquam resurrexit, exhibitione praesentiae corporalis; sed non cum illis fuit
consortio infirmitatis humanae.
Apud alium enim evangelistam post resurrectionem ait: haec locutus sum vobis, dum adhuc essem vobiscum;
idest, in carne mortali cum essem sicut et vos. Tunc enim in eadem quidem carne erat, sed cum illis in eadem
mortalitate iam non erat. Est et alia divina praesentia sensibus ignota mortalibus, de qua idem dicit: ecce ego
vobiscum sum usque ad consummationem saeculi. Hoc non est adhuc modicum sum vobiscum: non enim
modicum est usque ad consummationem saeculi; aut si et hoc modicum est, quia in oculis Dei mille anni sunt
dies unus, non tamen hoc significare voluisse credendus est nunc, quando secutus adiunxit quo ego vado, vos
non potestis venire.
Numquid enim post consummationem saeculi, quo ipse vadit, venire non poterant? de quibus postea dicturus est:
pater, volo ut ubi ego sum, et ipsi sint mecum.
Origenes in ioannem. Intrinsecus autem sciscitaberis, an post multum non fuit cum eis: non ideo quod non aderat
illis secundum carnem; sed eo modico consummato, vos scandalizabimini in me in ista nocte, et sic non erit cum
eis qui cum dignis tantummodo conversatur. Sed si cum eis non erat, nihilominus ipsi quaesituri erant Jesum;
velut Petrus post negationem graviter plorabat quaerens puto Jesum; et ideo sequitur quaeritis me, et, sicut dixi
Iudaeis, quo ego vado vos non potestis venire.
Quaerere Jesum, est verbum quaerere, sapientiam, iustitiam, veritatem, divinam virtutem, quae omnia Christus
est. Volentibus ergo discipulis sequi Jesum: non quippe velut rudiores arbitrantur corporaliter, sed ut significat
illud: qui non tollit crucem suam et sequitur me, non potest meus esse discipulus, ait nunc dominus quo ego vado
vos non potestis venire; nam etsi vellent sequi verbum et illud confiteri, tamen nondum erant validi circa hoc:
cum nondum esset spiritus datus, eo quod Jesus non erat glorificatus.
Augustinus. Vel hoc dicit, quia adhuc minus idonei erant sequi moriturum dominum pro iustitia: quomodo enim
iam fuerant secuturi martyrio non maturi? aut iturum dominum ad immortalitatem carnis, quomodo iam fuerant
secuturi, non quandolibet morituri, sed in fine saeculi resurrecturi? aut iturum dominum ad sinum patris
quomodo iam erant secuturi, cum esse nemo possit in illa felicitate nisi perfectus in caritate? Iudaeis autem cum
hoc diceret, non addidit modo. Ipsi autem non poterant venire tunc quo ille ibat, sed poterant postea; et ideo
subdit et vobis dico: modo. Origenes.
Quasi dicat: et vobis dico non absque additione huius adverbii modo.
Iudaei namque, quos praevidebat in suis facinoribus morituros, in brevi tempore non valebant pergere quo Jesus
ibat: sed discipuli post breve tempus poterant sequi verbum. Chrysostomus in ioannem.
Ne autem audientes discipuli: sicut dixi Iudaeis, aestiment similiter et in eos dictum esse, adiecit filioli. Origenes
in ioannem. Quod est exprimentis imminentem adhuc animae discipulorum modicitatem. Fiunt autem post
resurrectionem hi quibus dixit filioli, fratres; sicut et prius servi fuerant antequam essent filioli.
Chrysostomus. Hoc autem dicit eum qui in seipsum est, erigens discipulorum amorem. Cum enim viderimus
aliquos dilectissimorum discedentes, exardescimus, et maxime cum viderimus eos in locum abeuntes in quem
non est possibile nobis abire. Simul etiam ostendit quoniam mors eius quaedam translatio est et transpositio
melior ad loca mortalia corpora non suscipientia.
Augustinus in ioannem.
Docens autem quomodo idonei esse possint pergere quo ille antecedebat, subiungit mandatum novum do vobis,
ut diligatis invicem. Nonne iam hoc erat mandatum in antiqua lege Dei, ubi scriptum est: diliges proximum tuum
tamquam teipsum? cur ergo novum mandatum appellatur a domino? an quia exuto vetere induit nos hominem
novum? innovat quippe audientem, vel potius obedientem, non omnis, sed ista dilectio, quam dominus, ut a
carnali dilectione distingueret, addidit sicut dilexi vos, ut et vos diligatis invicem: non sicut se diligunt qui
152

