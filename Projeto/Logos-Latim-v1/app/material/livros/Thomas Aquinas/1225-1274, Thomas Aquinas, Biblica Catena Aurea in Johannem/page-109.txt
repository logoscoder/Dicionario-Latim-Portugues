Est autem uniforme quidem in veritate morari: varium autem ac multiforme, non morari in ea: quibusdam, ut ita
dicam, trementibus gressibus et nitentibus sistere in eo, non tamen obtinere valentibus; quibusdam vero non
passis illud, sed in periculo consistentibus, secundum illud: mihi autem paulisper commoti sunt pedes, et ceteris
ab ea cadentibus. Causa igitur cur diabolus veritatem non colat, subditur quia veritas non est in eo: scilicet quod
vana suspicatur et seductus est ipse a seipso: in hoc deterior, quod illi quidem ab eo falluntur, is autem sibi ipsi
deceptionis auctor existit.
Sed oportet investigare quomodo dicitur, quod veritas in ipso non est: utrum quia nullam unquam veram habet
doctrinam, sed cuncta quae opinatur, falsa sunt; vel quia Christi particeps non est, qui dixit: ego sum veritas.
Impossibile autem est aliquam rationalem substantiam de cunctis opinari falso, et de nullo vel exiliter
rectitudinem conspicere. Diabolus igitur saltem id vere capit dogma, considerando de se quod rationalis est. Non
igitur eius natura consistit ex contrario veritatis, idest ex errore et ignavia: nunquam enim veritatem cognoscere
posset.
Augustinus de Civ. Dei. Vel cum dicit quia veritas in eo non est, subiecit indicium, quasi quaesissemus unde
ostendatur quod in veritate non steterit, atque quia veritas non est in eo. Esset autem in eo, si in ipsa stetisset.
Sequitur cum loquitur mendacium, ex propriis loquitur, quia mendax est et pater eius. Augustinus in ioannem.
In his verbis quidam diabolum putaverunt patrem habere, et quaesierunt quis esset diaboli pater. Hic est error
Manichaeorum.
Diabolum autem dominus dixit patrem mendacii: non enim omnis qui mentitur, pater mendacii sui est: si enim
ab alio mendacium accepisti et dixisti, tu quidem mentitus es, sed pater mendacii non es. Ille vero, quia non
aliunde accepit mendacium, quo mendacio tamquam veneno serpens hominem occideret, pater est mendacii,
sicut Deus pater est veritatis.
Theophylactus. Is enim et Deum apud homines criminatus est, ad evam dicens: quoniam invidens vobis, lignum
inhibuit: et apud Deum quondam criminatus est homines, ut cum dixit: an gratis colit iob dominum? Origenes.
Attende tamen, quod hoc nomen mendax dicitur tam de diabolo, qui mendacium genuit, sicut hic dicitur quia
mendax est, quam de homine, secundum illud: omnis homo mendax.
Nam si quis mendax non est, huiusmodi non est homo tantum; ita quod ei et similibus dici potest: ego dixi: dii
estis.
Unde, cum aliquis loquitur mendacium, de propriis loquitur. Spiritus autem sanctus loquitur a verbo veritatis et
sapientiae, secundum illud: de meo accipiet, et annuntiabit vobis. Augustinus de quaest. Nov. Et vet. Testam..
Vel aliter. Diabolus non speciale nomen est, sed commune. In quocumque enim opera diaboli fuerint inventa,
diabolus est appellandus: operis enim nomen est, non naturae. Itaque hoc in loco patrem Iudaeorum cain
significat, cuius imitatores volentes esse Iudaei, salvatorem peremerunt; ab ipso enim forma data est fratricidii,
quem dixit mendacium de propriis loqui, ut ostenderet unumquemque non nisi propria voluntate peccare. Sed
quia cain imitator diaboli est, patrem eius diabolum dixit, cuius opera secutus est.
Alcuinus. Sed quia dominus veritas est et filius veracis Dei, veritatem dicit; sed Iudaei, qui filii erant diaboli,
aversi erant a veritate; et hoc est quod sequitur ego autem quia veritatem dico vobis, non creditis mihi. Origenes
in ioannem.
Sed quomodo hoc dicitur Iudaeis, qui in eum crediderant? sed considera, quod potest aliquis secundum aliquam
intentionem credere, secundum aliam vero non credere: sicut qui credunt in unum qui sub Pontio Pilato
crucifixus est, non autem credunt in natum de maria virgine, in eumdem credunt et non credunt. Sic igitur hi ad
quos loquebatur credebant in eum, secundum quod videbatur signorum factor, non credebant autem his quae
profunde ab eo dicebantur. Chrysostomus in ioannem. Quia igitur inimici estis veritatis, in nullo me incusantes
vultis me interficere; et ideo subditur quis ex vobis arguet me de peccato? theophylactus. Quasi dicat: si Dei filii
estis, utique peccantes debetis habere odio.
Si ergo me quoque, quem exosum habetis, non potestis arguere de peccato; manifestum est quod propter
veritatem me odio habetis; quoniam scilicet dicebat se filium Dei. Origenes in ioannem.
Habet autem hoc verbum Christi magnam fiduciam; cum nullus hominum fiducialiter hoc dicere potuerit nisi
solus dominus noster, qui peccatum non fecit.
Gregorius in evang.. Pensate autem mansuetudinem Dei. Non dedignatur ex ratione ostendere se peccatorem non
esse, qui ex virtute divinitatis poterat peccatores iustificare; unde subdit qui est ex Deo, verba Dei audit:
propterea vos non audistis, quia ex Deo non estis.
Augustinus in ioannem. Noli attendere naturam, sed vitium. Sunt isti ex Deo, et non sunt ex Deo: natura ex Deo,
vitium non ex Deo. Eis autem hoc dictum est qui non solum peccato vitiosi erant, nam hoc commune erat
omnibus, sed etiam praecogniti quod non erant credituri ea fide qua possent a peccatorum obligatione liberari.
Gregorius.
Interroget se ergo unusquisque, si verba Dei aure cordis percipit, et intelliget unde sit. Nam sunt nonnulli qui
praecepta Dei nec aure corporis percipere dignantur; et sunt nonnulli qui haec quidem corporis aure percipiunt,
sed nullo ea mentis desiderio complectuntur; et sunt nonnulli qui libenter verba Dei suscipiunt, ita ut etiam in
fletibus compungantur; sed post lacrymarum tempus ad iniquitatem redeunt; hi profecto verba Dei non audiunt,
quia haec exercere in opere contemnunt.
109

