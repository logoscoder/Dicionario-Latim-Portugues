unus ex uno: non est portio, non est defectio, non est diminutio, non derivatio; non est protensio, non passio, sed
viventis naturae ex vivente nativitas est.
Deus ex Deo exiens est, non creatura in Dei nomine electa, non ut esset coepit ex nihilo; sed exiit a manente, et
exiisse significationem habet nativitatis, non inchoationis.
Augustinus. Denique de ipsa eorum aetate adhuc secundum interiorem hominem parva et infirma eos admonet;
unde subditur respondit eis Jesus: modo creditis. Beda. Quod duobus modis pronuntiari potest; affirmando
scilicet et insultando.
Si insultando, hic est sensus: tardius ad credendum evigilastis: ecce enim venit hora ut dispergamini unusquisque
in propria etc.. Si affirmando, sensus est: verum est quod creditis; sed ecce venit hora ut dispergamini
unusquisque in propria, et me solum relinquatis. Augustinus in ioannem. Non enim quando comprehensus est,
tantummodo carne sua eius carnem, verum etiam mente reliquerunt fidem. Chrysostomus in ioannem. Dicit
autem dispergamini, scilicet quando tradar: tantum enim vobis dominabitur timor ut neque simul possitis
recedere. Sed ego ex hoc nullum patiar malum; unde subdit et non sum solus, quia pater mecum est. Augustinus.
Ad hoc intelligendum eos volebat extendi et crescere ne sic a patre filium cogitarent exisse ut putarent etiam
recessisse. Deinde sermonem concludit dicens haec locutus sum vobis, ut in me pacem habeatis. Chrysostomus.
Idest, ut non abiciatis me a mente vestra. Non enim nunc solum quando comprehendar, fient vobis adversa, sed
donec eritis in mundo pressuram habebitis, idest tribulationem; et hoc est quod subdit in mundo pressuram
habebitis. Gregorius Moralium. Quasi dicat: sit vobis de me interius quod consolando reficiat, quia erit de
mundo exterius, quod saeviendo graviter premat. Augustinus.
Illud initium habitura fuerat ista pressura de quo dicit venit hora ut dispergamini unusquisque in propria; sed non
eo modo erat perseveratura: quod enim adiunxit, et me solum relinquatis, non vult eos tales esse in consequenti
pressura, quam post eius ascensionem fuerant in mundo habituri, ut relinquant eum, sed ut in illo pacem habeant
permanentes in eo; unde sequitur sed confidite. Chrysostomus.
Idest, resurgite mente: magistro enim superante inimicos, non oportet discipulos anxiari; unde subdit quia ego
vici mundum. Augustinus.
Dato autem spiritu sancto confiderunt, et vicerunt, non nisi in illo: non enim vicisset ille mundum, si membra
eius vinceret mundus. Cum autem dicitur haec locutus sum vobis, ut in me pacem habeatis, non recentiora Paulo
ante ab eo dicta, sed omnia debemus accipere: sive quaecumque illis locutus est ex quo eos coepit habere
discipulos, sive ex quo post coenam exorsus est hunc mirabilem prolixumque sermonem. Hanc enim causam
commendavit sermonis sui, ut in illo pacem haberent. Haec pax finem temporis non habebit; sed omnis piae
nostrae intentionis actionisque finis ipsa erit.
|+17 Capitulus 17
|#1 Lectio 1
Chrysostomus in ioannem.
Quia dixerat dominus: in mundo pressuram habebitis, post admonitionem in orationem convertitur, erudiens nos
in tribulationibus, omnia dimittentes, ad Deum refugere; unde dicitur haec locutus est Jesus. Beda. Illa intelligi
debent quae in coena locutus est, quaedam quidem sedendo usque ibi: surgite, eamus hinc; Deinde stando usque
ad hymni finem, cuius hoc est initium: et sublevatis oculis in caelum dixit: pater, venit hora: clarifica filium
tuum. Chrysostomus.
Propter hoc in caelum oculos elevavit ut nos doceret extensionem quae est in orationibus, ut stantes sursum
aspiciamus, non oculis carnis solum, sed et mentis. Augustinus in ioannem. Poterat autem dominus in forma
servi, si hoc opus esset, orare silentio; sed ita se patri exhiberi voluit precatorem ut meminisset nostrum se esse
doctorem. Proinde non solum ad ipsos sermocinatio, sed etiam pro ipsis ad patrem oratio, discipulorum est
aedificatio: profecto et nostrum, qui fueramus conscripta lecturi. Hoc autem quod ait pater, venit hora, ostendit
omne tempus, et quid et quando faceret, vel fieri sineret, ab illo dispositum qui tempori subditus non est.
Non autem credatur haec hora fato urgente venisse, sed Deo potius ordinante: absit enim ut sidera mori cogerent
siderum conditorem.
Hilarius de Trin.. Non diem autem, non tempus, sed horam venisse dicit. In hora diei portio est: et quae erat haec
hora? iam nunc conspuendus, flagellandus, crucifigendus erat: sed clarificat pater filium. Sol de cursu operis
defecit, et interitum suum cum eo reliqua mundi elementa senserunt; ad onus domini in cruce pendentis terra
tremuit, et eum qui moriturus erat se contestata est non capere. Proclamat centurio: vere filius Dei erat iste;
praedictioni consentit effectus. Dominus dixerat clarifica filium tuum. Non solum nomine contestatus est esse se
filium, sed et proprietate qua dicitur tuum: multi enim nos filii Dei, sed non talis hic filius: hic enim proprius et
verus est filius origine, non adoptione; veritate, non nuncupatione; nativitate, non creatione. Ergo post
clarificationem eius, veritatem confessio secuta est: nam verum Dei filium centurio confitetur, ne quis
credentium ambigeret quod aliquis persequentium non negasset. Augustinus in ioannem. Sed si passione
clarificatus dicitur, quanto magis resurrectione? nam in passione magis eius humilitas quam claritas
commendatur.
178

