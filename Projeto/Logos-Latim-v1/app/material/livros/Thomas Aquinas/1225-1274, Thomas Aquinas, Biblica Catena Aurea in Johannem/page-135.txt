Origenes in ioannem. Cum Concilium congregaverunt pontifices et Pharisaei ut occiderent Jesum, ipse cautius se
observans non ultra cum fiducia conversabatur cum Iudaeis; sed neque ad aliam civitatem abiit populatam, sed
ad quamdam remotam: unde dicitur Jesus ergo iam non in palam ambulabat apud Iudaeos; sed abiit in regionem
iuxta desertum, in civitatem quae dicitur ephrem.
Augustinus in ioannem. Non quia potentia eius defecerat, in qua, si vellet, palam cum Iudaeis conversaretur, et
nihil ei facerent; sed exemplum discipulis demonstravit, quo appareret non esse peccatum, si fideles eius oculis
persequentium se subtraherent, et furorem sceleratorum latendo potius evitarent, quam se ostendendo magis
accenderent. Origenes.
Honestum namque est imminente agone confitenti Jesum non evitare confessionem, nec recusare subire mortem
gratia veritatis; nec minus honestum est non tradere occasionem tantae tentationi, non solum propter
incertitudinem eventus proprii, sed ne nos occasionem praestemus ut alii magis impii ac noxii fiant: nam si quis
factus erga quemquam materia criminis luet poenas, quo modo persecutorem non declinans, non etiam et
persequentis delicto dabit responsum? non solus autem dominus illuc ivit, immo, ut nullam daret causam
perquirentibus eum, discipulos etiam secum duxit; unde sequitur et ibi morabatur cum discipulis suis.
Chrysostomus in ioannem. Qualiter putas turbatos discipulos humane videntes eum salvatum? ipsi autem,
quando omnes laetabantur et festa celebrabant, tunc occultantur, et in periculis sunt; sed tamen permanebant cum
eo, secundum illud: vos estis qui permansistis mecum in tentationibus meis. Origenes.
Quo ad anagogiam vero dicatur, quod Jesus dudum cum fiducia ambulabat inter Iudaeos, cum verbum divinum
per prophetas in ipsis conversabatur; sed abiit illinc, nec est verbum Dei inter Iudaeos.
Accessit autem ad villam quae est prope desertum, de qua dicitur: multi filii desertae magis quam coniugatae.
Villa autem dicitur ephrem, qui interpretatur fertilitas. Fuit autem ephraim frater Manasse senioris populi
oblivioni traditi: post populum enim oblivioni datum et praetermissum prodiit ex gentibus abundantia.
Discedens ergo a Iudaeis dominus, venit in terram totius orbis prope desertam ecclesiam, quae dicitur civitas
fecunda; et ibi moratur cum discipulis usque nunc.
Augustinus in ioannem. Ille autem qui de caelo venerat pati, propinquare voluit loco passionis, quia imminebat
hora passionis; unde sequitur proximum autem erat Pascha Iudaeorum. Habebant Iudaei Pascha in umbra, nos in
luce: sanguine occisi pecoris Iudaeorum postes signati sunt; sanguine Christi frontes nostrae signantur. Illum
diem festum Iudaei cruentum habere domini sanguine voluerunt; illo die festo occisus est agnus, qui eumdem
diem festum suo sanguine consecravit.
Mandatum autem erat in lege Iudaeis ut die festo, quo Pascha erat, omnes undique convenirent, et illius diei
celebratione sanctificarentur; unde sequitur et ascenderunt multi hierosolymam de regione ante Pascha ut
sanctificarent seipsos. Theophylactus.
Ascenderunt autem ante Pascha ut purgarentur: quoniam quicumque peccaverant inviti vel spontanei, Pascha non
celebrabant, nisi prius expiarentur, ut moris erat, balneationibus et ieiuniis, ac rasura, quin etiam quasdam
deputatas oblationes offerendo. Hi ergo expiationem celebrantes, insidiantur domino; unde sequitur quaerebant
ergo Jesum, et colloquebantur ad invicem in templo stantes: quid putatis quia non venit ad diem festum?
chrysostomus. Insidiabantur ei, et tempus festi tempus faciebant occisionis. Origenes.
Et propter hoc non dixit Pascha domini, sed Iudaeorum: nam salvator in illo patiebatur insidias. Alcuinus. Illi
ergo quaerebant Jesum non bene; nos autem quaerimus eum stantes in templo Dei, mutuo nos consolando et
exorando ut veniat ad diem festum nostrum, et sua praesentia nos sanctificet. Theophylactus. Sed si talia solum
vulgus perageret, videretur utique passio ex imperitia progredi; sed etiam Pharisaei praecipiunt ut capiatur; unde
sequitur dederant autem pontifices et Pharisaei mandatum ut si quis cognoverit ubi sit, indicet ut apprehendant
eum. Origenes.
Et attende, quod ignorabant ubi est: ostensum est enim eum discessisse. Dices etiam quoniam insidiantes Jesu
ignorabant ubi sit: propter quod dederunt alia quam divina mandata, docente disciplinas et mandata hominum.
Augustinus. Nos autem indicemus modo Iudaeis ubi sit. Utinam velint audire et apprehendere.
|+12 Capitulus 12
|#1 Lectio 1
Alcuinus. Appropinquante tempore in quo dominus pati disposuit, appropinquavit ipse loco in quo eiusdem
passionis dispensationem perficere voluit; unde dicitur Jesus ergo ante sex dies Paschae venit in bethaniam.
Primo venit in bethaniam, Deinde hierosolyma. In hierosolymam quidem ut ibi pateretur; in bethaniam vero ut
resuscitatio Lazari memoriae omnium arctius imprimeretur; unde subditur ubi fuerat Lazarus mortuus, quem
suscitavit Jesus. Theophylactus. Decima autem die mensis agnum Iudaei capiunt immolandum in festo Paschae,
ex tunc enim festivitatis praelibant solemnia: quapropter in die quae est nona mensis, et praecedit sextum diem
ante Pascha, epulantur splendide, et exordium festi hanc diem constituunt: quo fit ut Jesus quoque pergens
bethaniam convivaretur; unde sequitur fecerunt autem ei coenam ibi, et martha ministrabat. Per hoc autem quod
dixit quod martha ministrabat, insinuat quod in illius domo erat convivium. Sed attende mulieris fidelitatem: non
enim famulabus imponit ministerium, sed ipsamet suscepit.
135

