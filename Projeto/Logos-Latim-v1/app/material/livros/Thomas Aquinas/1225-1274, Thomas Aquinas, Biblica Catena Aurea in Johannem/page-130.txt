|#5 Lectio 5
Chrysostomus in ioannem.
Ex virtute sermonum Christi interim martha lucrata est luctus dissolutionem: ea enim quae ad magistrum erat
devotio non permittebat eam sentire praesentia, quae luctum inducere poterant; unde dicitur et cum haec dixisset,
abiit, et vocavit mariam sororem suam silentio. Augustinus in ioannem. Advertendum, quod suppressam vocem
silentium nuncupavit: nam quomodo siluit, cum subdatur dicens: magister adest, et vocat te? chrysostomus in
ioannem. Ideo autem occulte sororem vocat: si enim scivissent Iudaei Christum advenire, recessissent, et non
fuissent testes miraculi.
Augustinus. Advertendum etiam, quemadmodum evangelista non dixerit ubi, vel quando, vel quomodo mariam
dominus vocaverit, ut hoc in verbis marthae potius intelligeretur, narrationis brevitate servata. Theophylactus.
Sive etiam ipsam Christi praesentiam vocationem reputavit, quasi dicat: inexcusabile est ut eo praesente tu non
exeas obviam ipsi.
Chrysostomus. Omnibus autem assidentibus, illa lugens et plangens non expectavit ad se venire magistrum,
neque dignitatem servavit, neque a luctu detenta est; sed surgens confestim obviavit; unde sequitur illa ut audivit,
surrexit cito, et venit ad eum. Augustinus.
Ex quo patet quod non illam praevenisset martha, si ei notus fuisset adventus iesu.
Sequitur nondum enim venerat Jesus in castellum: sed erat adhuc in illo loco ubi occurrerat ei martha.
Chrysostomus.
Vacantius enim ibat, ut non videatur inicere seipsum miraculo, sed rogari ab aliis. Hoc igitur vult occulte
evangelista insinuare: aut quia cito currebat, ut anticiparet eum venientem. Venit autem non sola, sed omnes
trahens Iudaeos; unde sequitur Iudaei igitur qui erant in domo cum ea, et consolabantur eam, cum vidissent
mariam quia cito surrexit et exiit, secuti sunt eam, dicentes, quia vadit ad monumentum ut ploret ibi. Augustinus.
Hoc pertinuit ad evangelistam narrare, ut videamus quae occasio fuerit quod plures ibi essent quando Lazarus
resuscitatus est; ut tam grande miraculum quatriduani mortui resurgentis testes plures inveniret.
Sequitur maria ergo cum venisset ubi erat Jesus, videns eum, cecidit ad pedes eius. Chrysostomus. Ferventior
haec sorore erat: non enim turbam verecundata est, nec suspicionem timuit quam de Christo Iudaei habebant,
cum aliqui inimicorum Christi interessent; sed omnia contempsit humana praesente magistro, et soli se dabat ei
qui ad magistrum honori.
Theophylactus. Quamvis etiam se diminute videbatur habere, dicens domine, si fuisses hic, frater meus non
fuisset mortuus.
Alcuinus. Quasi dicat: dum nobiscum praesens fuisti, non morbus, non infirmitas aliqua apparere ausa est, apud
quas vita noverat habitare sive hospitari.
Augustinus de verb. Dom..
O infidelis conventio. Te adhuc posito in saeculo Lazarus amicus moritur. Si amicus moritur, inimicus quid
patietur? parum est si non tibi soli superi serviunt; ecce tuum dilectum inferi rapuerunt. Beda. Non autem omnia
dixit maria quae martha protulerat: quia consueto hominum more lacrymis non omnia quae voluit et in animo
habuit, proferre potuit.
|#6 Lectio 6
Chrysostomus in ioannem.
Mariae loquenti nihil Christus loquitur; neque ea dicit quae sorori dixerat: turba enim aderat multa, et non erat
tempus illorum verborum. Sed condescendit, et humiliatur, humanam naturam denudans: quia enim miraculum
magnum erat futurum, et multos per id lucraturus, sua condescensione attrahit testes, et humanam monstrat
naturam; unde dicitur Jesus ergo ut vidit eam plorantem, et Iudaeos qui venerant cum ea plorantes, infremuit
spiritu, et turbavit semetipsum. Augustinus in ioannem. Quis enim eum posset nisi ipse turbare? turbatus est
Christus, quia voluit; esurivit, quia voluit; in illius potestate erat sic vel sic affici, vel non affici. Verbum enim
animam suscepit et carnem, totius hominis sibi coaptans in personae unitate naturam; ac per hoc ubi summa
potestas est, secundum voluntatis nutum turbatur infirmitas. Theophylactus.
Ad approbandam enim conditionem humanam iubet ei quod suum est prosequi, nec non iniungit ei virtute
spiritus sancti, illamque compescit. Haec autem cuncta naturam pati dominus connivet, cum approbando quod
homo verus et non apparens fuerat, tum etiam nos monendo, ac metam moestitiae et iucunditati imponendo. Nam
ex toto nec compati nec moerere ferinum, ac horum exuberantia muliebre.
Sequitur et dixit: ubi posuistis eum? Augustinus de verb. Dom..
Non locum sepulti ignorare credi debuerat, sed fidem populi approbare volebat.
Chrysostomus. Non enim vult ipse se inicere, sed omnia ab aliis discere, et rogatus facere, ut ab omni suspicione
eripiat signum. Augustinus Lib. 83 quaest..
Quod et interrogat, vocationem nostram, quae fit in occulto, arbitror significare.
Praedestinatio enim nostrae vocationis occulta est, cuius secreti signum est interrogatio domini quasi nescientis,
cum ipsi nesciamus: vel quod ignorare se peccatores alio loco dominus ostendit, dicens: non novi vos; quia in
disciplina et praeceptis eius non sunt peccata.
130

