suae, non fuit piger in evangelizando quem viderat; unde sequitur abiit ille homo, et nuntiavit Iudaeis quia Jesus
erat qui fecit eum sanum. Chrysostomus.
Non ita insensibilis erat ut post tantum beneficium et admonitionem maligna mente hoc dicat. Si enim detrahere
vellet, sanitatem tacens, transgressionem dixisset; sed hoc non fecit: non enim dixit, quoniam Jesus est qui dixit
tolle grabatum tuum, quod videbatur Iudaeis crimen esse; sed dixit: quoniam Jesus est qui me sanum fecit.
Augustinus in ioannem. Sic igitur ille annuntiabat, et illi insaniebant; unde sequitur propterea persequebantur
Iudaei Jesum, quia hoc faciebat in sabbato.
Manifestum enim opus corporale factum erat ante oculos Iudaeorum, non sanitas corporis, sed deportatio grabati,
quae non videbatur ita necessaria quemadmodum sanitas. Aperte ergo dicit dominus, sacramentum sabbati, et
signum observandi unius diei ad tempus datum esse Iudaeis; impletionem vero ipsam sacramenti in illo venisse,
cum sequitur Jesus autem respondit eis: pater meus usque modo operatur, et ego operor; quasi dicat: nolite putare
quia sabbato ita requievit pater meus ut ex illo non operetur; sed sicut ipse nunc operatur sine labore, operor et
ego. Sed ideo dictum est, Deum requievisse, quia iam creaturam nullam condebat postquam perfecta sunt omnia.
Quietem vero propterea appellavit Scriptura, ut nos admoneret post bona opera quieturos. Et sicut Deus
postquam fecit hominem ad imaginem et similitudinem suam, et perfecit omnia opera sua bona valde, requievit
septimo die; sic et tibi requiem non speres, nisi cum redieris ad similitudinem in qua factus es, quam peccato
perdidisti; et nisi cum bona fueris operatus. Augustinus super Genesim.
Dici ergo probabiliter potest, ad servandum sabbatum Iudaeis fuisse praeceptum in umbra futuri, quae
spiritualem requiem significaret; quam Deus exemplo quietis suae fidelibus bona opera facientibus arcana
significatione pollicebatur. Augustinus super ioannem. Erit enim sabbatum huius saeculi cum transierint sex
aetates, quasi sex dies saeculi: tunc enim ventura est requies, quae promittitur sanctis. Augustinus super
Genesim. Cuius etiam quietis ipse dominus Jesus mysterium sua sepultura confirmavit: ipso quippe die sabbati
requievit in sepulchro, postquam sexto die consummavit opera sua, quando ait: consummatum est. Quid ergo
mirum si Deus istum diem, quo erat Christus in sepultura quieturus, volens etiam hoc modo praenuntiare, ab
operibus suis in uno die requievit, Deinceps operaturus ordinem saeculorum? potest etiam intelligi, Deum
requievisse a condendis generibus creaturae, quia ultra iam non condidit aliqua genere nova. Deinceps autem
usque nunc et ultra operatur eorumdem generum administrationem, quae tunc instituta sunt, non ut ipso saltem
die septimo potentia eius a caeli et terrae omniumque rerum quas condiderat gubernatione cessaret; alioquin
continuo dilaberentur: creatoris namque potentia causa est abstinendi omni creaturae, quae ab eis quae creata
sunt regendis si aliquando cessaret, simul et eorum cessaret species, omnisque natura concideret. Neque enim
sicut structuram aedium cum fabricaverit quis abscedit, atque illo cessante stat opus eius; ita mundus vix ictu
oculi stare potest, si ei Deus regimen suum subtraxerit. Proinde quod dominus ait pater meus usque modo
operatur, continuationem quamdam operis eius, quae universam creaturam continet atque administrat, ostendit.
Aliter enim posset intelligi, si diceret: et nunc operatur; ubi non esset necesse ut operis continuationem
acciperemus. Aliter autem cogit intelligi, cum ait usque nunc, ex illo scilicet quo cuncta cum conderet operatus
est. Augustinus in ioannem.
Ergo tamquam diceret Iudaeis: quid expectatis ut non operer sabbato? sabbati dies vobis ad significationem
meam praeceptus est. Opera Dei attenditis, per me facta sunt omnia. Operatus est pater lucem; sed dixit ut fieret.
Si dixit: verbo operatus est, et verbum eius ego sum.
Pater meus et tunc operatus est cum fecit mundum, et usque nunc operatur cum regit mundum: ergo et per me
fecit cum fecit, et per me regit cum regit.
Chrysostomus. Et quidem Christus, cum discipulos excusare oportebat, David conservum eorum in medium
ferebat; quando vero de seipso erat accusatio, ad patrem refugit. Considerandum etiam, quod neque ut homo
solum excusat, sed neque ut Deus solum: sed quandoque hoc, quandoque illo modo. Volebat enim utrumque
credi, et condescensionis dispensationem et Deitatis dignitatem. Unde hic aequalitatem sui ad patrem ostendit, et
in dicendo eum patrem singulariter (dicit enim pater meus) et in agendo eadem illi (dicit enim et ego operor);
unde sequitur propterea ergo magis quaerebant eum Iudaei interficere, quia non solum solvebat sabbatum, sed et
patrem suum dicebat Deum. Augustinus.
Non quomodocumque, sed quia aequalem se fecit Deo: nam omnes dicimus Deo: pater noster, qui es in caelis.
Legimus et Iudaeos dixisse: cum tu sis pater noster. Ergo non hic irascebantur quia patrem suum dicebat Deum,
sed quod longe alio modo quam homines. Augustinus de cons.
Evang.. Dicendo enim pater meus usque modo operatur, et ego operor; quod ei esset aequalis voluit intelligi;
consequens esse ostendens ut quoniam pater operatur, et filius operetur: quia pater sine filio non operatur.
Chrysostomus.
Si vero non naturalis esset filius, nec eiusdem substantiae, haec excusatio maior accusatione esset. Non enim
praefectus regalem legem transgrediens poterit effugere, si accusatus se excuset dicens, quoniam et rex solvit
legem. Sed quia par est dignitas filii ad patrem, propterea perfecta excusatio est. Sicut igitur pater operans
sabbato, absolutus est a crimine, ita et filius. Augustinus in ioannem.
Ecce intelligunt Iudaei quod non intelligunt Ariani: Ariani quippe inaequalem dicunt filium patri, et inde haeresis
pulsat ecclesiam. Chrysostomus in ioannem. Qui vero nolunt cum bona mente hoc suscipere, dicunt quod
63

