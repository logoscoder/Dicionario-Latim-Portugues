Alcuinus. Triclinium ordo trium lectorum; clini enim lectum significat. Architriclinus princeps triclinii, idest
primus inter convivas, qui more antiquo in lectis discumbebant; unde quidam architriclinum intelligunt aliquem
ex sacerdotibus Iudaeorum, qui nuptiis interesse poterant, ut illos instruerent qualiter nuptiis uti deberent.
Chrysostomus in ioannem. Vel aliter. Quia aliqui possent dicere quod convivae ebrii erant, et sensus iudicantium
corruptus, ut nescirent utrum aqua vel vinum esset; hi autem quibus ministratio conviviorum credita est, maxime
vigiles sunt, unum opus habentes ut ornate et ordinate omnia disponantur; ideo in testimonium eorum quae
fiebant dixit dominus ferte architriclino, propter evigilantem eius sensum: et non dixit: propinate
discumbentibus. Hilarius de Trin..
Aqua igitur hydriis infunditur, vinum calicibus hauritur: infundentis scientiae sensus non convenit haurientis.
Qui infuderunt, hauriri aquam existimant: qui hauriunt vinum, infusum arbitrantur; unde sequitur ut autem
gustavit architriclinus aquam vinum factam, et non sciebat unde esset (ministri autem sciebant, qui hauserant
aquam), vocat sponsum architriclinus.
Non autem aquae simplicitas defecit, et vini sapor natus est; non per transfusionem potioris obtinetur quod
infirmius est; sed aboletur quod erat, et quod non erat coepit. Chrysostomus in ioannem.
Paulatim autem dominus volebat cognosci suorum signorum virtutem; et ideo neque ipse revelabat quod factum
est, neque ministros architriclinus vocavit; non enim esset eis creditum de puro homine existimato tale
testimonium reddentibus: sed vocat sponsum, qui maxime poterat conspicere quod fiebat. Non simpliciter autem
Christus vinum, sed vinum optimum fecit; unde sequitur et dicit ei: omnis homo primum bonum vinum ponit, et
cum inebriati fuerint, tunc id quod deterius est. Talia enim sunt Christi miracula, ut multo his quae per naturam
fiunt, speciosiora et utiliora fiant. Igitur aqua vinum facta ministros testes habuit; boni vero vini factio
architriclinum et sponsum. Probabile autem est et sponsum aliquid respondisse; sed evangelista hoc praetermittit,
tangens solum id quod necessarium est scire, scilicet quoniam vinum aquam fecit; unde statim subdit hoc fecit
initium signorum Jesus in cana Galilaeae.
Tunc enim signa maxime necessarium erat facere, quando discipuli iam congregati erant devoti et attendentes his
quae fiebant, manifeste aderant. Si vero dixerit quis non esse argumentum sufficiens ut hoc sit principium
signorum, quia additur in cana Galilaeae, quasi contingat alibi prius esse facta, dicemus, quod et antea diximus,
quia ioannes dicit: ut manifestetur Israeli, propterea veni baptizans.
Si vero secundum primam aetatem miracula fecit, nequaquam indigebant Israelitae alio manifestante eum. Qui
enim in brevi tempore ita per miraculorum multitudinem claruit, ut eius nomen manifestum fieret omnibus;
multo magis si puer existens a prima aetate miracula fecisset: nam et ea quae fierent, inopinabiliora
existimarentur ab infante facta, et tempus amplius esset. Decenter autem non incepit signa facere ex prima
aetate: existimassent enim phantasiam esse incarnationem, et ante opportunum tempus cruci eum tradidissent
livore liquefacti. Augustinus in ioannem.
Hoc autem miraculum domini quo de aqua vinum fecit, non est mirum eis qui noverunt quia Deus fecit. Ipse
enim fecit vinum illo die in hydriis qui omni anno hoc facit in vitibus; sed hoc assiduitate amisit admirationem:
itaque servavit sibi Deus inusitata quaedam quae faceret, ut tamquam dormientes homines ad se colendum
mirabiliter excitaret; propter quod sequitur et manifestavit gloriam suam. Alcuinus. Quia ipse est rex gloriae, qui
sicut dominus elementa mutabat.
Chrysostomus. Et hoc quantum ex parte sua: etsi vero tunc multi non cognoverunt, sed tamen omnes postea erant
miraculum audituri.
Sequitur et crediderunt in eum discipuli eius: hi enim debebant credere et facilius, et cum diligentia attendere his
quae fiebant. Augustinus de cons. Evang..
Sed si tunc in eum crediderunt, nondum erat discipuli cum ad nuptias vocati sunt; sed illo more locutionis hoc
dictum est quo loquimur cum dicimus apostolum Paulum in tharso ciliciae natum: neque enim tunc iam erat
apostolus.
Ita discipulos Christi invitatos ad nuptias cum audimus, non iam discipulos, sed qui futuri erant discipuli
intelligere debemus.
Augustinus. Illa autem mysteria quae in isto miraculo domini latent, videte. Oportebat impleri in Christo quae de
illo scripta erant. Illa erat aqua; fecit autem de aqua vinum, cum aperuit eis sensum, et exposuit Scripturas: sic
enim sapit quod non sapiebat, et inebriat quod non inebriabat. Beda.
Apparente enim domino in carne, vinosa legalis sensus suavitas paulatim coeperat ob carnalem Pharisaeorum
interpretationem a prisca sua virtute deficere. Augustinus.
Si autem iussisset aquam effundi, et ipse mitteret vinum ex occultis creaturae finibus, videretur Scripturas
veteres improbasse.
Cum autem ipsam aquam convertit in vinum, ostendit nobis quod et Scriptura vetus ab ipso est: nam iussu ipsius
impletae sunt hydriae. Sed nihil sapit illa Scriptura, si non ibi Christus intelligatur. Novimus autem legem ex
quibus temporibus narret, idest ab exordio mundi; inde usque ad hoc tempus quod nunc agimus, sexta aetas est:
nam prima aetas computatur ab Adam usque ad Noe, secunda a Noe usque ad Abraham, tertia ab Abraham usque
ad David, quarta a David usque ad transmigrationem Babylonis, quinta usque ad ioannem baptistam, sexta inde
usque ad finem saeculi. Sex ergo illae hydriae sex aetates significant, quibus non defuit prophetia. Impletae sunt
31

