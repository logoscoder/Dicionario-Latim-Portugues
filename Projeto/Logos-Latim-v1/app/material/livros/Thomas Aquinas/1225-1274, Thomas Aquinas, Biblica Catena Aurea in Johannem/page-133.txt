Adhuc quippe in domo mortuus iacet qui iacet in peccato: iam quasi extra portam ducitur cuius iniquitas usque
ad inverecundiam publicae perpetrationis operatur.
Augustinus. Vel intus est mors, quia cogitatum malum nondum processit in factum. Si autem ipsum malum
fecisti, quasi mortuum extra portam extulisti.
Gregorius. Sepulturae vero aggere premitur qui in perpetratione nequitiae etiam usu consuetudinis pressus
gravatur; sed hos plerumque divina gratia respectus sui lumine illustrat. Augustinus Lib. 83 quaest.. Vel
accipiamus Lazarum in monumento animam terrenis peccatis obrutam. Augustinus in ioannem.
Et tamen Lazarum dominus amabat: si enim peccatores non amaret, de caelo ad terras non descenderet. Bene
autem de illo qui peccare consueverat, dicitur foetet: incipit enim habere pessimam famam tamquam odorem
teterrimum.
Augustinus liber 83 quaest..
Recte etiam dicit quatriduanus est: ultimum enim elementorum terra est: significat enim puteum terrenorum
peccatorum, idest cupiditatum carnalium. Augustinus in ioannem. Fremuit autem dominus, lacrymavit, voce
magna clamavit: quia difficile surgit quem moles consuetudinis premit. Turbat semetipsum Christus, ut tibi
significet quomodo tu turbari debeas, cum tanta mole peccati gravaris et premeris. Fides enim hominis sibi
displicentis fremere debet in accusatione malorum operum, ut violentiae poenitentis cedat consuetudo peccandi.
Quando dicis: illud feci et pepercit mihi Deus: evangelium audivi et contempsi: quid facio? iam fremit Christus,
quia fides fremit; in voce frementis apparet spes resurgentis.
Gregorius Moralium. Dicitur autem Lazaro veni foras, ut ab excusatione et occultatione peccati ad accusationem
suam ore proprio exire provocetur; ut qui intra conscientiam suam absconsus iacet per nequitiam, a semetipso
foras exeat per confessionem. Augustinus Lib. 83 quaest.. Quod autem Lazarus exiit de monumento, animam
significat recedentem a carnalibus vitiis; quod vero institis obvolutus, hoc est quod etiam a carnalibus recedentes,
et mente servientes legi Dei, adhuc tamen in corpore constituti, alieni a molestiis carnis esse non possumus; quod
autem facies eius sudario tecta erat, hoc est quod in hac vita plenam cognitionem habere non possumus; quod
autem dicit solvite eum et sinite abire, hoc est quod post hanc vitam auferuntur omnia velamina, ut facie ad
faciem videamus.
Augustinus in ioannem.
Vel aliter. Quando contemnis, mortuus iaces; quando confiteris, procedis. Quid est enim procedere nisi ab
occultis velut exeundo manifestari? sed ut confitearis Deus facit, magna voce clamando, idest magna gratia
vocando. Mortuus autem procedens adhuc ligatus est, confitens adhuc reus; ut autem solverentur peccata eius,
ministris hoc dixit: solvite eum, et sinite abire; quod est: quae solveritis super terram, erunt soluta et in caelis.
Alcuinus. Christus ergo suscitat, quia interius per seipsum vivificat: solvunt discipuli, quia per ministerium
sacerdotum absolvuntur vivificati. Beda. Per eos autem qui Pharisaeis annuntiaverunt, significantur nonnulli, qui
videntes bona servorum Dei opera, odiis insequuntur et infamare conantur.
|#8 Lectio 8
Theophylactus. Decebat admirari ac extollere eum qui talia peragebat miracula: ipsi vero potius consiliantur
illum occidere; unde dicitur collegerunt ergo pontifices et Pharisaei Concilium adversus Jesum, et dicebant: quid
facimus? Augustinus in ioannem. Nec tamen dicebant: credemus; plus enim perditi homines cogitabant quomodo
nocerent et perderent, quam quomodo sibi consulerent ne perirent; et tamen timebant, et quasi consulebant:
dicebant enim quid facimus, quia hic homo multa signa facit? chrysostomus in ioannem. Hominem eum adhuc
vocant qui tantam susceperunt eius Deitatis demonstrationem. Origenes in ioannem. Est autem per ea quae
dicuntur ab ipsis, considerare eorum insipientiam et caecitatem: insipientiam quippe, quia testificabantur illum et
multa peregisse miracula, et tamen aestimabant se posse adversus eum aemulari, velut non posset pro se
adversus eorum aemulationes. Caecitatis autem hoc ipsum erat: ad facientem enim tot miracula pertinebat ut se
ab eorum insidiis eximeret: nisi forte crederent quod signa fecit, et putabant ea non fieri divina virtute. Hi
quidem igitur deliberabant non dimittere ipsum, opinantes se per hoc esse impedimento volentibus credere in
eum, et Romanis, ne eis auferrent terram et gentem; unde sequitur si dimittimus eum sic, omnes credent in eum,
et venient Romani et tollent locum nostrum et gentem.
Chrysostomus. Hoc dicentes, populum volunt concutere, ut periclitandum ex suspicione tyrannidis; quasi dicant:
si Romani viderint eum turbas ducentem, suspicabuntur nos in tyrannidem velle consurgere, et destruent nostram
civitatem.
Sed fictio erat quae dicebantur: quid enim demonstrabat tale? armigeros circumferebat, et equitaturas trahebat?
nonne deserta persequebatur? sed ut non putentur ob passionem suam hoc dicere, totam civitatem periclitari
dicunt. Augustinus.
Vel timuerunt ne si omnes in Christum crederent, nemo remaneret qui adversus Romanos civitatem Dei
templumque defenderent: quoniam contra ipsum templum et contra suas paternas leges doctrinam Christi esse
sentiebant. Temporalia ergo perdere timuerunt, et vitam aeternam non cogitaverunt: nam et Romani post domini
passionem et glorificationem tulerunt eis et locum et gentem, expugnando et transferendo. Origenes.

133

