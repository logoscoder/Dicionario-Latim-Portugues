Chrysostomus in ioannem.
Sicut iacula cum in durum aliquid inciderint, magno impetu huc illuc disperguntur; mollius vero assecuta
figuntur et desinunt: ita et si cum audacibus hominibus impetuose incesserimus, saeviunt magis; si autem
cesserimus, facile mollimus eorum insaniam. Propterea Christus furorem ex praemissis sermonibus natum,
secedendo mitigavit, in Galilaeam vadens; non tamen ad eadem loca unde ierusalem ascenderat: non enim in
cana Galilaeae, sed ultra mare ivit; unde ait post haec abiit trans mare Galilaeae, quod est tiberiadis. Alcuinus.
Hoc mare pro diversitate locorum diversis nominibus vocatur; sed quantum ad praesentem locum, mare
Galilaeae propter provinciam, tiberiadis autem a civitate dicitur. Mare autem dicitur, non quia sit amara aqua;
sed iuxta Hebraicum modum, omnium congregationes aquarum maria vocantur: quod mare dominus etiam
frequenter transit, ut populis ibi manentibus verbum praedicationis impendat. Theophylactus. Transit enim de
loco ad locum probando populi voluntatem, et avidiores homines uniuscuiusque civitatis et sollicitiores reddens;
unde sequitur et sequebatur eum multitudo magna quia videbant signa quae faciebat super his qui infirmabantur.
Alcuinus. Scilicet quod caecos illuminabat, et alia huiusmodi.
Et sciendum est, quod quoscumque in corpore sanabat, eos pariter reformabat in anima. Chrysostomus in
ioannem.
Tanta autem doctrina potientes, a signis magis movebantur, quod grossioris mentis erant. Signa enim, ut ait
Paulus, non sunt data fidelibus, sed infidelibus. Sapientiores autem erant illi de quibus dicitur quod stupebant in
doctrina eius. Sed quare non dicit quae signa videbant eum facientem? quoniam hic evangelista maiorem partem
libri in sermonibus domini consumere studuit.
Sequitur subiit in montem Jesus, et ibi sedebat cum discipulis suis. In montem quidem ascendit propter signum
quod fieri debebat. Sed quod discipulos secum ascendere fecit, accusatio multitudinis erat non sequentis eum.
Ascendit etiam in montem erudiens nos a tumultibus et ab ea quae in mundo est turbatione requiescere; apta
enim ad philosophiam solitudo est.
Sequitur erat autem proximum Pascha dies festus Iudaeorum. Vide qualiter in anno integro nihil plus evangelista
nos docuit de signis Christi quam quod paralyticum sanavit, et filium reguli: non enim studuit universa
annuntiare, sed ex multis magna et pauca. Qualiter igitur non ascendit ad diem festum? paulatim enim solvebat
legem, occasionem capiens a Iudaica nequitia. Theophylactus. Quia enim Iudaei eum persequebantur,
occasionem recessus accipiens, legem exclusit, innuens observantibus quod, veritate adveniente, omnis cessat
figura; et quod legibus non subicitur, ut legalia festa perficeret. Et vide hoc quod non erat festum Christi, sed
Iudaeorum. Beda. Si quis verba evangelistarum diligenter consideraverit, facile cognoscet quia unius anni
spatium fuit inter decollationem ioannis et passionem domini. Cum enim matthaeus dicat, quia dominus audita
nece ioannis secessit in desertum locum, et ibi turbas pavit; et ioannes dicit quod proximum erat Pascha
Iudaeorum quando turbas pavit, aperte demonstratur quia imminente paschali festivitate decollatus est ioannes.
Evoluto autem unius anni spatio, passus est Christus in eadem festivitate.
Sequitur cum sublevasset ergo oculos Jesus, et vidisset quia multitudo maxima venit ad eum, dixit ad Philippum:
unde ememus panes ut manducent hi? dixit cum sublevasset oculos Jesus, ut disceremus quia oculos non
erigebat huc atque illuc; sed pudice sedebat attentus cum discipulis suis. Chrysostomus in ioannem.
Neque etiam simpliciter sedebat cum discipulis suis, sed diligenter loquens aliquid eis, et eos ad seipsum
convertens. Deinde respiciens vidit turbam ad se venientem. Cuius igitur gratia Philippum interrogat? sciebat
enim quod discipulorum eius congregatio ampliori indigebat doctrina. Talis autem erat Philippus, qui postea
dixit: ostende nobis patrem, et sufficit nobis. Propterea igitur prius eum erudiebat. Nam si simpliciter factum
esset, miraculum non tantum appareret; nunc autem prius cogit confiteri inopiam, ut certius discat miraculi
magnitudinem; unde sequitur hoc autem dicebat tentans eum. Non quidem ignorans id quod debebat ab ipso dici;
sed humano more hoc dictum est. Sicut enim quod dicitur: qui scrutatur corda hominum, non ostendit
ignorantiae scrutationem, sed certissimae cognitionis: ita cum hic dicit quod tentavit eum, nihil aliud dicit quam
quoniam sciebat certissime.
Sed aliud est dicere, quoniam probatiorem eum faciebat, per talem interrogationem inducens in certissimam signi
cognitionem. Propter hoc et evangelista, ne infirmitate locutionis minorationem aliquam suspiceris, subiungit
ipse enim sciebat quid esset facturus. Alcuinus. Interrogat igitur, non ut ignorata discat, sed ut discipulo adhuc
rudi propriam tarditatem ostendat, quam ipse in se perpendere non valebat. Theophylactus. Vel etiam ut aliis
ipsum ostenderet, non tamquam cor eius ignorans. Augustinus de cons. Evang.. Sed si dominus, secundum
narrationem ioannis, prospectis turbis quaesivit a Philippo, tentans eum, unde illis escae dari possent; potest
movere quomodo sit verum, quod alii narraverunt, prius dixisse domino discipulos, ut dimitteret turbas. Quibus
ille respondit, secundum matthaeum: non habent necesse ire: date eis vos manducare. Intelligitur igitur, post haec
verba dominum inspexisse multitudinem, et dixisse Philippo quod ioannes commemorat, alii autem
praetermiserunt. Chrysostomus.
Vel aliter. Alia quidem sunt illa, alia autem sunt haec, non eisdem facta temporibus. Theophylactus. Philippum
igitur dominus tentans utrum fidem haberet, invenit eum adhuc humanis passionibus subiacentem; quod patet ex
hoc quod sequitur respondit ei Philippus: ducentorum denariorum panes non sufficiunt eis, ut unusquisque
modicum quid accipiat.
73

