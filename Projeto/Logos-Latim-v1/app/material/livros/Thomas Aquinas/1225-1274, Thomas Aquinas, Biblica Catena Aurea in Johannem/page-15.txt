Et vide qualiter sapienter inducit testimonium: non enim solum apparentem Christum monstrat; sed et antequam
apparuisset eum praedicat; quod significatur in hoc quod dicit hic erat de quo dixi.
Hoc autem fecit ut facile susceptibilis esset Christus, hominum mente iam praedetenta ab aliis quae de eo dicta
erant, et nihil ad hoc humilitas habitus noceret. Ita enim humili et communi omnibus forma Christus utebatur, ut
si simul et verba haec audissent de eo, et eum considerassent, ioannis testimonium derisissent. Theophylactus.
Dicit autem qui post me venit, videlicet secundum tempora nativitatis: sex enim mensibus prior Christo ioannes
erat secundum humanitatem.
Chrysostomus. Vel hoc non dicit de ea generatione quae est ex maria: iam enim natus erat Christus quando haec
a ioanne dicebantur; sed de adventu eius ad praedicationem. Dicit autem ante me factus est; idest, clarior est et
honorabilior; ac si dicat: non quia prior veni ad praedicandum, ex hoc maiorem me esse illo existimetis.
Theophylactus. Ariani vero hanc litteram sic exponunt, volentes ostendere quod Dei filius non est a patre
genitus, sed factus, sicut una alia creatura.
Augustinus in ioannem. Non ergo intelligitur: factus est antequam ego essem factus; sed antepositus est mihi.
Chrysostomus. Si autem quod dicitur ante me factus est, de productione ad esse intelligeretur, superfluum esset
quod additur quia prior me erat. Quis enim est ita insipiens ut ignoret quoniam ex quo ante eum factus est, prior
eo erat? aliter autem e contrario oporteret dicere, scilicet: prior me erat, quia ante me factus est. Ergo quod dicit
ante me factus est, de honore intelligitur: hoc enim quod futurum erat, factum dicit, quia consuetudo erat
antiquorum prophetarum de futuris quasi de iam praeteritis loqui.
|#17 Lectio 17
Origenes.
Sermo iste in persona baptistae de Christo testantis prolatus est; quod plurimos fallit, ex hic usque illuc ille
enarravit, credentes in persona ioannis apostoli recitari, inconsequens autem est putare, subito et quasi
intempestive interrumpi baptistae sermonem ex verbo discipuli; et cuique scienti percipere dictorum collationem,
in propatulo constat series dicti; dixerat enim ob hoc ante me factus est, qui prior me erat. Ex hoc autem coniecto
priorem me fore, quod ex eius plenitudine ego quidem, et ante me prophetae accepimus gratiam secundam pro
prima.
Pertigerunt enim et illi post figuras per spiritum ad veritatis speculationem. Hinc etiam perpendimus ex
plenitudine eius accipientes, legem quidem per Moysen fore datam, gratiam autem et veritatem per Jesum
Christum, nedum fore datam, sed factam; patre quidem legem dante per Moysen, gratiam et veritatem faciente
per Jesum. Sed si Jesus est qui dicit: ego sum veritas, quomodo veritas fit per Jesum? sed intelligendum est, quod
ipsa veritas substantialis (ex qua prima veritate et eius imagine sculptae sunt multae veritates in his qui veritatem
tractant) nequaquam per Jesum Christum facta est, nec prorsus per aliquem; sed veritas, puta quae consistit in
Paulo et apostolis, per Jesum Christum facta est.
Chrysostomus in ioannem. Vel aliter. Coniungit hic testimonio ioannis baptistae suum testimonium ioannes
evangelista, dicens et de plenitudine eius nos omnes accepimus. Non praecursoris est verbum, sed discipuli;
quasi dicat: etiam nos omnes duodecim, et omnis plenitudo fidelium, et qui nunc sunt, et futurorum, de
plenitudine eius accepimus. Augustinus in ioannem. Quid autem accepistis? et gratiam pro gratia: ut nescio quid
nos voluerit intelligere de plenitudine eius accepisse, et insuper gratiam pro gratia: accepimus enim de
plenitudine eius primo gratiam, et rursus accepimus gratiam pro gratia. Quam gratiam primo accepimus? fidem.
Vocatur enim gratia, quia gratis datur. Hanc ergo accepit gratiam primam peccator, ut eius peccata dimitterentur;
et iterum gratiam pro gratia; idest, pro hac gratia in qua ex fide vivimus, recepturi sumus aliam, idest vitam
aeternam: vita enim aeterna quasi merces est fidei: sed quia ipsa fides gratia est, vita aeterna gratia est pro gratia.
Non erat ista gratia in veteri testamento: quia lex minabatur, non opitulabatur; iubebat, non sanabat: languorem
ostendebat, non auferebat, sed praeparabat medico venturo cum gratia et veritate; unde sequitur quia lex per
Moysen data est; gratia et veritas per Jesum Christum facta est.
Mortem enim temporalem et aeternam occidit mors domini tui: ipsa est gratia quae promissa et non habita erat in
lege.
Chrysostomus in ioannem.
Vel accepimus gratiam pro gratia; idest, pro veteri novam. Sicut enim est iustitia et iustitia, adoptio et adoptio,
circumcisio et circumcisio, ita gratia et gratia; sed illa quidem ut typus, haec vero ut veritas. Hoc autem induxit,
ostendens quoniam et Iudaei gratia salvabantur, sed et nos omnes gratia salvi sumus: misericordiae autem et
gratiae fuit legem suscipere.
Propterea cum dixisset gratiam pro gratia, ostendens magnitudinem eorum quae data sunt, subdit quia lex per
Moysen data est, gratia et veritas per Jesum Christum facta est. Et supra quidem ioannes ad seipsum comparans
Christum, ait ante me factus est: hic autem evangelista ad eum qui illo tempore magis in admiratione apud
Iudaeos erat quam ioannes, Christi comparationem facit, scilicet ad Moysen. Et considera prudentiam. Non
personarum, sed rerum comparationem facit, gratiam et veritatem legi opponens; et huic addit data est, quod
ministrantis erat; huic autem facta est, quod est regis cum potestate omnia operantis: cum gratia quidem, quia
cum potestate omnia dimittebat peccata. Et gratiam quidem eius baptismatis donum, et adoptio quae per spiritum
15

