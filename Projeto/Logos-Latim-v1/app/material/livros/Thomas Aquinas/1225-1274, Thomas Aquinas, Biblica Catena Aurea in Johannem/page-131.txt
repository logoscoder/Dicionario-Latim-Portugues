Sequitur dicunt ei: domine, veni et vide. Chrysostomus. Nondum enim aliquod signum resurrectionis
monstraverat: unde ita videbatur iturus ut lacrymaturus, non ut resuscitaturus, propter hoc ei dicunt veni et vide.
Augustinus.
Videt autem dominus quando miseretur; unde illi dicit: vide humilitatem meam et laborem meum, et dimitte
omnia peccata mea.
Sequitur et lacrymatus est Jesus. Alcuinus.
Quia fons pietatis erat, flebat pro parte humanitatis quem resuscitare poterat per potentiam divinitatis.
Augustinus.
Quare autem flevit Christus, nisi quia homines flere docuit? Beda. Est autem hominum consuetudo caros suos
mortuos lugere: secundum hanc consuetudinem Iudaei dominum flere putabant; unde subditur dixerunt ergo
Iudaei: ecce quomodo amabat eum. Augustinus. Quid est amabat eum? non veni vocare iustos, sed peccatores ad
poenitentiam.
Sequitur quidam autem ex ipsis dixerunt: non poterat hic, qui aperuit oculos caeci nati, facere ut hic non
moreretur? plus est quod facturus est, ut mortuus suscitetur. Chrysostomus. Erant autem ex inimicis eius qui hoc
dixerunt.
Ex quibus igitur oportebat eius admirari virtutem, ex his ei detrahunt, scilicet ex illuminatione caeci nati, quasi
nec illo miraculo facto. In hoc etiam se ostendunt esse corruptos, quia nondum Christo adveniente ad
monumentum, praeassumunt accusationes, non exspectantes rei finem.
Sequitur Jesus ergo rursum fremens in semetipso venit ad monumentum. Studiose evangelista frequenter dicit
quod lacrymatus est, et quod fremuit, ut discas quod vere nostram naturam induit. Quia enim hic magis aliis
evangelistis magna de eo loquitur, etiam in rebus corporalibus humiliora dicit. Augustinus in ioannem.
Fremas autem et in te, si disponis reviviscere; omni homini dicitur qui premitur pessima consuetudine.
Sequitur erat autem spelunca, et lapis superpositus ei. Mortuus sub lapide, reus sub lege: lex enim quae data est
Iudaeis, in lapide scripta est. Omnes autem rei sub lege sunt, iusto autem non est lex posita. Beda. Est autem
spelunca rupes cavata. Porro monumentum dicitur eo quod mentem moneat; hoc est, mortuos ad memoriam
revocat.
Sequitur ait Jesus: tollite lapidem.
Chrysostomus. Sed quare non lapide iacente fecit resuscitari? nonne poterat qui corpus movit mortuum voce,
etiam multo magis lapidem movere? non autem hoc fecit, ut eos testes faciat miraculi, ut non dicant quod in
caeco dixerant: non est hic. Manus enim, et accessus ad monumentum testabantur quod ipse est. Augustinus.
Mystice autem dicit removete lapidem, removete legis pondus, gratiam praedicate. Augustinus Lib. 83 quaest..
In quo puto illos significari qui venientibus ad ecclesiam ex gentibus, onus circumcisionis imponere volebant;
vel eos qui in ecclesia corrupte vivunt, et offensioni sunt credere volentibus.
Augustinus de verb. Dom..
Iam autem maria et martha sorores Lazari, quae Christum frequenter mortuos resuscitasse viderant, fratrem suum
posse resuscitare penitus non credebant; nam sequitur dicit ei martha soror eius qui mortuus fuerat: domine, iam
foetet, quatriduanus enim est. Theophylactus. Hoc autem martha tamquam diffidens dicit, veluti impossibile
credens posse fratrem suscitari, ob dierum diuturnitatem. Beda.
Vel haec verba non sunt desperationis, sed potius admirationis. Chrysostomus in ioannem. Sed hoc etiam quod
dicit, valet ad obstruendum indevotos, ut et miraculum testentur manus tollentes lapidem, et auditus vocem
audiens Christi, et visus videntium Lazarum exire, et odoratus foetorem recipiens. Theophylactus.
Christus autem rememorat mulieri ea de quibus secum contulerat, et pene ut obliviscenti loquitur; unde sequitur
dicit ei Jesus: nonne dixi tibi, quoniam si credideris, videbis gloriam Dei? chrysostomus.
Non enim memor erat mulier eius quod Christus dixerat supra: qui credit in me, etiam si mortuus fuerit, vivet. Et
discipulis quidem dixit: ut glorificetur filius Dei in ea: hic autem gloriam Dei de patre dicit. Infirmitates enim
eorum qui audiebant, causa erant differentiae eorum quae dicebantur. Nolebat dominus interim turbare adstantes;
et ideo dicit videbis gloriam Dei. Augustinus.
In hoc autem est gloria Dei, quia et foetentem et quatriduanum resuscitat.
Sequitur tulerunt ergo lapidem. Origenes in ioannem. Mora tollendi lapidem adiacentem ex sorore defuncti
causata est: nisi enim dixisset iam foetet, est enim quatriduanus, non diceretur dixit Jesus: tollite lapidem.
Sustulerunt ergo lapidem: nunc ergo longe tardius ablatus est. Commodum est igitur nihil interponere inter iussa
Jesu et ipsorum executionem.
|#7 Lectio 7
Alcuinus. Quia Christus secundum hominem minor erat patre, ab illo petit suscitationem Lazari; atque ideo se
exauditum esse dicitur: Jesus autem elevatis sursum oculis dixit: pater, gratias ago tibi, quoniam audisti me.
Origenes in ioannem. Elevavit quidem sursum oculos, quoniam intelligentiam humanam erexit, adducens illam
per orationem ad excelsum patrem. Sed et necesse est volentem ad exemplar orationis Christi orare, elevare
oculos cordis sursum, ac erigere illos a praesentibus rebus memoria, cogitationibus, atque intentionibus. Si autem
digne orantibus huiusmodi quaedam exprimitur a Deo de propria oratione promissio: adhuc loquente dicam: ecce
131

