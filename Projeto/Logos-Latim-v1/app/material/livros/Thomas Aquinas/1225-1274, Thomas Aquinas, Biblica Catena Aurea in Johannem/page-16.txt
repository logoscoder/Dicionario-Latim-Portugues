nobis datur, et alia multa ostendunt: veritatem autem plenius sciemus si figuras veteris legis didicerimus: ea enim
quae in novo testamento perficienda erant, in veteri testamento figurae praescripserunt, quas Christus veniens
adimplevit.
Unde figura data est per Moysen, veritas per Christum facta est. Augustinus de Trin.. Vel gratiam referamus ad
scientiam, veritatem ad sapientiam: in rebus enim per tempus ortis illa summa gratia est, quod homo in unitate
personae coniunctus est Deo: in rebus vero aeternis summa veritas recte tribuitur Dei verbo.
|#18 Lectio 18
Origenes in ioannem. Incongrue Heracleon asserit hoc promulgatum fuisse non a baptista, sed a discipulo: nam
si illud de plenitudine eius nos omnes accepimus, a baptista prolatum est, quomodo non est sequens, ipsum de
gratia Christi suscipientem, et secundam pro prima gratia, confitentemque, legem per Moysen fore traditam,
gratiam vero et veritatem per Jesum Christum prodiisse; intellexisse qualiter Deum nemo vidit unquam, quodque
unigenitus, cum in patris gremio requiescat, interpretationem ipsi ioanni, nec non omnibus his qui de perfectione
gustaverint, concesserit? non enim nunc primitus annuntiavit: nam priusquam Abraham fieret, docet nos
Abraham exultasse, ut videret eius gloriam. Chrysostomus in ioannem. Vel aliter. Evangelista ostendens multam
eminentiam donorum Christi ad ea quae per Moysen dispensata sunt, vult de reliquo causam rationalem
differentiae dicere: nam ille quidem famulus existens, minorum rerum factus est minister; hic vero dominator et
regis filius existens, multo maiora nobis attulit coexistens semper patri, et videns eum: propter hoc ita intulit,
dicens Deum nemo vidit unquam. Augustinus ad Paulinam.
Quid ergo est quod Iacob dicit: vidi dominum facie ad faciem; et quod de Moyse scriptum: quia loquebatur cum
Deo facie ad faciem; et illud quod propheta Isaias loquens de seipso ait: vidi dominum Sabaoth sedentem in
throno? Gregorius Moralium. Sed patenter datur intelligi quod quamdiu hic mortaliter vivitur, videri per
quasdam imagines potest Deus; sed per ipsam naturae suae speciem non potest; ut anima gratia spiritus afflata,
per figuras quasdam Deum videat; sed ad ipsam vim eius essentiae non pertingat. Hinc est enim quod Iacob, qui
Deum se vidisse testatur, nonnisi Angelum vidit: hinc est quod Moyses, qui cum Deo facie ad faciem loquitur,
dicit: ostende mihi temetipsum manifeste, ut videam te. Ex qua eius petitione colligitur, quia eum sitiebat per
incircumscriptae naturae suae claritatem cernere, quem iam coeperat per quasdam imagines videre.
Chrysostomus. Si autem antiqui patres ipsam viderunt naturam, nequaquam differenter considerassent: simplex
enim quaedam est et infigurabilis; non sedet, neque stat, neque ambulat; haec enim corporum sunt: unde et per
prophetam dicit: ego visionem multiplicavi eis, et in manibus prophetarum assimilatus sum; hoc est, condescendi
eis, non quod eram apparui: quia enim filius Dei per veram carnem appariturus erat nobis, primo excitavit eos
videre Deum, sicut possibile erat eis videre.
Augustinus ad Paulinam.
Sed cum scriptum sit: beati mundo corde, quoniam ipsi Deum videbunt, et iterum: cum apparuerit, similes ei
erimus, quoniam videbimus eum sicuti est, quid est quod hic dicitur Deum nemo vidit unquam? an fortasse
respondetur, quod illa testimonia de videndo Deo sunt, non de viso? ipsi enim Deum videbunt, dictum est, non
viderunt; et non vidimus, sed: videbimus eum sicuti est: Deum enim nemo vidit unquam: vel in hac vita sicuti
ipse est, vel etiam in Angelorum vita, sicut visibilia ista quae corporali visione cernuntur.
Gregorius Moralium. Si vero a quibusdam potest in hac corruptibili carne viventibus, sed tamen inaestimabili
virtute crescentibus, quodam contemplationis acumine aeterna claritas Dei videri; hoc ab hac sententia non
abhorret, quoniam quisquis sapientiam, quae Deus est, videt, huic vitae funditus moritur, ne iam eius amore
teneatur. Augustinus super Genesim.
Nisi enim ab hac vita quisque quodammodo moriatur, sive omnino exiens de corpore, sive ita aversus et
alienatus a carnalibus sensibus, ut merito nesciat, sicut apostolus ait utrum in corpore, an extra corpus sit, non in
illam rapitur et subvertitur visionem.
Gregorius. Sciendum vero est, quod fuere nonnulli qui Deum dicerent in illa regione beatitudinis in claritate sua
conspici, sed in natura minime videri. Quos nimirum minor inquisitionis subtilitas fefellit: neque enim illi
simplici et incommutabili essentiae aliud est claritas, aliud natura. Augustinus ad Paulinam.
Si autem dicitur, in hoc quod scriptum est Deum nemo vidit unquam, homines tantummodo intelligendos: nam
hoc apostolus planius explicans: quem nemo, inquit, hominum vidit, sed nec videre potest, ut ita dictum sit
Deum nemo vidit unquam, ac si diceretur: nullus hominum, quaestio illa solvi videbitur, ut non sit huic
sententiae contrarium quod dominus ait: Angeli eorum semper vident faciem patris mei; ut scilicet Angelos
Deum videre credamus, quem nemo vidit unquam, scilicet hominum.
Gregorius. Sunt tamen nonnulli qui nequaquam Deum videre nec Angelos suspicantur. Chrysostomus in
ioannem. Dicentes, quod ipsum quod Deus est, non solum prophetae, sed nec Angeli viderunt, neque Archangeli.
Sed si interrogaveris eos, audies de substantia nihil respondentes. Gloria vero in excelsis Deo non solum
cantantes, sed et in terra pax hominibus bonae voluntatis.
Et si a cherubim et seraphim concupiveris aliquid discere, mysticam sanctimonii melodiam audies, et quoniam
plenum est caelum et terra gloria eius. Augustinus ad Paulinam.

16

