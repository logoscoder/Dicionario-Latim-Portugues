prophetas aliquando miracula fecisse: nec falluntur si dicunt eum prophetam, cum ipse dominus vocaverit se
prophetam, dicens: non capit prophetam perire extra ierusalem. Augustinus in ioannem.
Sic autem propheta est Christus et dominus prophetarum, sicut Angelus et dominus Angelorum: ex eo enim quod
praesens annuntiavit, Angelus erat; ex eo quod futura praedixit, propheta erat; ex eo quod verbum caro factum
est, et Angelorum et prophetarum dominus erat: nullus enim propheta sine verbo Dei.
Chrysostomus in ioannem. Ex hoc autem quod dicunt qui venturus est in mundum, manifestum est quod
prophetam quemdam principalem expectabant; et ideo quod dicitur hic est vere propheta, in Graeco cum
adiectione articuli ponitur, ad ostendendum scilicet, eum esse discretum ab aliis prophetis.
Augustinus. Considerandum autem quod dicitur: quia enim Deus non est talis substantia quae oculis videri
possit, et miracula eius quibus totum mundum regit, universamque creaturam administrat, assiduitate viluerunt;
servavit sibi quaedam quae faceret opportuno tempore praeter usitatum cursum ordinemque naturae, ut non
maiora, sed insolita videndo stuperent, quibus quotidiana viluerunt.
Maius enim miraculum est gubernatio totius mundi quam saturatio quinque millium hominum de quinque
panibus: et tamen hoc nemo miratur; illud mirantur homines, non quia maius, sed quia rarum est. Nec tamen
sufficit hoc intueri in miraculis Christi: quia enim dominus est in monte, verbum Dei est in alto: proinde non
quasi humiliter iacet, nec transeunter praetereundum est. Alcuinus. Mystice enim nomine maris turbidum
saeculum designatur. Mox autem ut Christus mare mortalitatis nostrae adiit nascendo, calcavit moriendo, transiit
resurgendo, secutae sunt eum credendo et imitando turbae credentium ex utroque populo collectorum.
Beda. Tunc autem dominus subiit montem quando caelum ascendit, quod designatur per montem. Alcuinus.
Quod enim turbis inferius relictis, ad altiora cum discipulis ascendit, ostendit quod simplicibus minora praecepta
sunt committenda, perfectioribus altiora: quod imminente Pascha illos reficit, significat quia quisque pane divini
verbi, et corpore et sanguine domini desiderat refici, debet spirituale Pascha facere, idest, de vitiis ad virtutes
transire. Oculi vero domini sunt dona spiritualia, quae cum dominus electis suis misericorditer concedit, tunc in
eos oculos suos dirigit: idest respectum pietatis impendit. Augustinus Lib. 83 quaest..
Quinque autem panes hordeacei significant veterem legem: sive quia nondum spiritualibus, sed adhuc carnalibus
data est lex, idest quinque corporis sensibus deditis: nam ipse et turbae quinque millia hominum fuerunt: sive
quia per Moysen lex ipsa data est: Moyses enim quinque libros scripsit. Et quod hordeacei erant panes, bene
significavit vel ipsam legem, quae ita data erat ut in ea vitale animae alimentum corporalibus sacramentis
obtegeretur: hordei enim medulla tenacissima palea tegitur: vel ipsum populum nondum expoliatum carnali
desiderio, quod tamquam palea cordi eius inhaerebat. Beda.
Hordeum etiam pabulum est iumentorum, et cibus servorum: et lex vetus data est servis et iumentis, idest
carnalibus. Augustinus.
Duo autem pisces, qui saporem suavem pani dabant, duas illas personas videntur significare quibus populus ille
regebatur, regiam scilicet, et sacerdotalem; quae tamen duae personae dominum nostrum praefigurabant, ambas
enim ille sustinuit. Alcuinus. Vel duo pisces dicta vel scripta prophetarum et Psalmistarum significant; et cum
quinarius ad quinque sensus corporis referatur, mille ad perfectionem refertur. Qui vero quinque sensus corporis
perfecte regere student, viri dicuntur a viribus; quos feminea mollities non corrumpit; sed sobrie et caste vivunt,
et caelestis sapientiae dulcedine merentur recreari. Augustinus in ioannem. Puer autem qui ista habebat, forte
populus Israel erat, qui sensu puerili ea portabat, nec manducabat.
Illa enim quae portabat, clausa onerabant, aperta pascebant. Beda. Pulchre autem dicit haec quid sunt inter
tantos? quia lex vetus parum proficiebat, quousque eam suis manibus suscepit: idest, opere implevit, et eamdem
spiritualiter intelligendam esse docuit, quia lex neminem ducebat ad perfectum. Augustinus.
Frangendo autem panes multiplicati sunt. Quinque enim libri Moysi multos libros, cum exponuntur tamquam
frangendo, idest disserendo, fecerunt. Augustinus Lib. 83 quaest.. Dominus etiam tamquam frangendo et
aperiendo quod durum erat et clausum in lege, per discipulos implevit, cum eis post resurrectionem aperuit
Scripturas. Augustinus in ioannem. Quia autem ignorantia populi erat in lege, propterea tentatio domini
ignorantiam discipuli demonstrabat.
Super fenum autem discumbebant, quia carnaliter sapiebant, et in carnalibus quiescebant; omnis enim caro
fenum. Illi autem de panibus domini implentur qui quod auribus audiunt, operibus implent. Augustinus.
Quae sunt autem fragmenta, nisi quae populus non poterat manducare? quid ergo restat, nisi ut secretiora
intelligentiae, quae non potest capere multitudo, illis credantur qui idonei sunt et alios docere valent, sicut erant
apostoli? unde et duodecim cophini impleti sunt.
Alcuinus. Cophinis enim servilia implentur officia. Cophini igitur sunt apostoli et eorum imitatores, qui licet in
praesenti sint despectibiles, spiritualium sacramentorum divitiis sunt interius referti. Dicuntur autem apostoli
fuisse cophini, quia per apostolos fides sanctae trinitatis erat praedicanda in quattuor partibus mundi.
Quod autem novos panes noluit facere, sed allatos cumulavit, significat quia veterem Scripturam non reprobavit,
sed aperiendo patefecit.
|#2 Lectio 2

75

