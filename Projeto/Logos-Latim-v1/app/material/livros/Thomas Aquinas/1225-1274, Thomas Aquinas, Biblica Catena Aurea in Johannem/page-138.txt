Theophylactus. Iudaei autem regem Israel ipsum nuncupabant, quasi sensibilem regem somniantes: expectabant
namque exurgere quemdam in regem maiorem quam secundum humanam naturam, salvaturum eos a
Romanorum iurisdictione.
Quomodo autem dominus venerit, ostendit evangelista subdens et invenit Jesus asellum, et sedit super eum.
Augustinus.
Hoc breviter dictum est: nam quemadmodum sit factum, apud alios evangelistas plenissime legitur. Pullum
autem asinae in quo nemo sederat (hoc enim apud alios evangelistas invenitur), intelligimus populum gentium,
qui legem domini non acceperat; asinam vero (quia utrumque domino adductum est), plebem eius quae veniebat
ex populo Israel. Chrysostomus.
Fecit ergo hoc, prophetice aliquid figurans: quoniam videlicet immundum gentium populum debebat subiectum
habere; et prophetiam quamdam implens.
Augustinus. Adhibetur autem huic facto propheticum testimonium, ut appareat quoniam maligni principes
Iudaeorum eum non intelligebant in quo implebantur quae legebant; unde sequitur sicut scriptum est: noli timere,
filia sion: ecce rex tuus venit tibi sedens super pullum asinae. In illo populo erat filia sion: ipsa est ierusalem,
quae est sion, cui dicitur: noli timere illum, agnosce qui a te laudatur; et noli trepidare cum patitur, quia ille
sanguis funditur per quem tuum delictum deleatur, et vita redimatur. Chrysostomus.
Vel aliter. Quia reges eorum iniusti fuerant, et eos obnoxios bellis faciebant, confide, ait, hic non talis, sed mitis
et mansuetus; quod ostendit ab asino: non enim exercitum habens intrabat, sed asinum habens solum. Vide
autem evangelistae sapientiam: non verecundatur priorem ignorantiam divulgare; nam sequitur haec non
cognoverunt discipuli eius primum, sed quando glorificatus est Jesus.
Augustinus. Idest, quando virtutem suae resurrectionis ostendit, tunc recordati sunt quod haec erant scripta de eo,
et haec fecerunt ei, idest non alia quam quae scripta erant de eo. Chrysostomus.
Hoc autem ignorabant, quoniam ipse non revelavit eis: scandalizasset enim eos, si rex existens talia passurus
erat; et etiam non suscepissent statim cognitionem regni de quo hic dicebatur: de regno enim temporali hoc dici
putassent.
Theophylactus. Aspice autem consequentiam passionis. Suscitavit Lazarum, hoc omnium novissime reservans
miraculum, et ob hoc plurimi concurrebant et credebant; unde sequitur testimonium ergo perhibebat turba, quae
cum eo erat quando vocavit Lazarum de monumento, et suscitavit eum a mortuis: propterea et obviam venit ei
turba, quia audierunt eum fecisse hoc signum. Exinde livor et insidiae; unde sequitur Pharisaei autem dicebant ad
semetipsos: videtis quia nihil proficimus: ecce mundus totus post eum abiit. Augustinus.
Turba turbavit turbam.
Quid autem invidet caeca turba, quia post eum abiit mundus per quem factus est mundus? chrysostomus.
Mundum enim hic turbam dicunt. Videtur autem mihi hoc dictum esse eorum qui sani quidem erant, non
audebant autem propalari: demum ab eventu deterrebant alios, quasi inconsummabilia tentantes. Theophylactus.
Ac si dicerent: quantumcumque insidiemini, tanto hic augetur, et gloria eius intenditur: quis ergo profectus de
tantis insidiis?
|#3 Lectio 3
Beda. Templum domini hierosolymis situm adeo erat famosum ut diebus festis non solum vicini, sed etiam
multae ex longinquis regionibus gentes illuc advenirent, sicut de eunucho candacis reginae Aethiopum actus
apostolorum declarant.
Hac ergo consuetudine hi gentiles venerant adorare, de quibus dicitur erant autem quidam gentiles ex his qui
ascenderant ut adorarent in die festo. Chrysostomus in ioannem. Prope existentes ut de cetero proselyti fierent.
Fama itaque audita de Christo, volunt eum videre; unde sequitur hi ergo accesserunt ad Philippum, qui erat a
bethsaida Galilaeae, et rogaverunt eum dicentes: domine, volumus Jesum videre. Augustinus in ioannem.
Ecce volunt eum Iudaei occidere, gentiles videre; sed etiam illi ex Iudaeis erant qui clamabant: benedictus qui
venit in nomine domini. Ecce illi ex circumcisione, illi ex praeputio, velut duo parietes de diverso venientes, et in
unam fidem Christi pacis osculo concurrentes.
Sequitur venit Philippus, et dicit Andreae.
Chrysostomus. Quasi priori existenti: audiverat enim: in viam gentium ne abieritis; propterea cum condiscipulo
communicans magistro refert; unde sequitur Andreas rursum et Philippus dicunt iesu. Augustinus in ioannem.
Audiamus ergo vocem lapidis angularis; unde sequitur Jesus autem respondit eis, dicens: venit hora ut
clarificetur filius hominis. Forsitan aliquis putat ideo se dixisse glorificatum, quia gentiles volebant eum videre.
Non ita est; sed videbat gentiles post passionem et resurrectionem suam in omnibus gentibus credituros. Ex
occasione igitur istorum gentilium qui eum videre cupiebant, annuntiat futuram plenitudinem gentium, et
promittit iam adesse horam glorificationis suae, qua facta in caelis gentes fuerant crediturae, secundum illud:
exaltare super caelos, Deus, et super omnem terram gloria tua.
Sed altitudinem glorificationis oportuit ut praecederet humilitas passionis; unde adiunxit amen, amen, dico
vobis: nisi granum frumenti cadens in terram mortuum fuerit, ipsum solum manet; si autem mortuum fuerit,
multum fructum affert. Se autem dicebat granum mortificandum in infidelitate Iudaeorum, multiplicandum in
138

