Theophylactus. Splendide ergo prosequebantur solemnitatem, veluti proprium decorem recuperante civitate post
tam longam captivitatem. Alcuinus. Vel haec dedicatio in memoriam illius erat dedicationis quam Iudas
Machabaeus fecit.
Prima enim dedicatio a Salomone facta est tempore autumni; secunda a zorobabel et Jesu sacerdote, tempore
veris; haec autem tempore hiemali; unde sequitur et hiems erat. Beda. Sub Iuda enim Machabaeo statutum
legitur ut eadem dedicatio per omnes annos in memoriam solemnibus renovaretur officiis. Theophylactus.
Tempus autem hiemis evangelista exprimit, ad ostendendum quod proximum esset tempus passionis: nam in
vere sequenti passus est dominus; et ideo hierosolymis conversabatur.
Gregorius Moralium.
Vel idcirco hiemis curavit tempus exprimere, ut inesse Iudaeorum cordibus malitiae frigus indicaret.
Chrysostomus.
In hac autem solemnitate Christus cum multo studio aderat: de reliquo enim Iudaeam frequentabat, quia passio
erat in ianuis; unde sequitur et ambulabat Jesus in templo in porticu Salomonis. Alcuinus.
Porticus Salomonis dicitur ubi rex ille ad orandum stare consueverat: et ideo ex eius nomine cognominabatur.
Solent autem porticus quibus templum cingebatur, ex nomine templi vocari. Si autem filius Dei in templo in quo
caro brutorum animalium offerebatur, ambulare voluit; quanto magis nostram orationis domum, in qua caro et
sanguis eius consecratur, visitare gaudebit? theophylactus. Satagas tu quoque, dum hiems imminet, idest vita
praesens turbinibus iniquitatis concussa, spirituales encaenias tui templi celebrare, semper renovando teipsum, et
ascensiones in corde tuo disponens: tunc Jesus erit praesto tibi in porticu Salomonis, pacificum statum tibi
tribuens sub tegmine proprio. In saeculo autem futuro nemo renovationis solemnia perficere poterit.
Augustinus in ioannem.
Quia ergo Iudaei friguerant a diligendi caritate, et ardebant nocendi cupiditate, non accedebant prosequendo, sed
premebant persequendo; unde sequitur circumdederunt ergo eum Iudaei, et dixerunt ei: quousque animam
nostram tollis? si tu es Christus, dic nobis palam. Non veritatem desiderabant, sed calumniam praeparabant.
Chrysostomus. Opera enim eius in nullo incusare valentes, captionem quamdam ex verbis cupiebant invenire.
Et intuere perversitatem illorum: nam cum per sermonem erudit, dicunt ei quod signum ostendis? cum autem per
opera demonstrat, dicunt ei si tu es Christus, dic nobis palam: quasi semper ad contrarium stantes. Sed et plenum
odio erat quod dicunt dic nobis palam. Et nimirum ipse palam omnia dicebat, in festivitatibus semper assistens,
et nihil occulte loquebatur. Sed et adulationis verba praemittunt, dicentes quousque animam nostram tollis? ut
scilicet eum provocantes, aliquam captionem inveniant. Alcuinus.
Causantur enim quod animos eorum incertos et suspensos dimittendo tolleret, qui venerat ut animas salvaret.
Augustinus.
Quaerebant autem audire a domino: ego sum Christus; et fortasse de Christo secundum hominem sapiebant, sed
divinitatem Christi in prophetis non intelligebant, et sic si diceret: ego sum Christus, secundum quod illi
sapiebant, de semine David, calumniarentur quod sibi arrogaret regiam potestatem. Alcuinus. Et sic cogitabant
eum tradere potestati praesidis ad puniendum, quasi contra augustum imperium usurparet; quare dominus ita
temperavit responsionem ut etiam calumniatorum ora concluderet, et quia Christus est, fidelibus panderet: et de
homine quaerentibus divinitatis mysteria narrat; unde sequitur respondit eis Jesus: loquor vobis, et non creditis.
Opera quae ego facio in nomine patris mei, haec testimonium perhibent de me. Chrysostomus.
Quia enim simulabant a solo verbo se suaderi, qui a tot operibus non sunt suasi, arguit malitiam eorum, quasi
dicat: si operibus non creditis, qualiter verbis credetis? et quare non credant, ostendit subdens sed vos non
creditis, quia non estis ex ovibus meis. Augustinus. Hoc autem dixit, quia videbat eos ad sempiternum interitum
praedestinatos, non ad vitam aeternam sui sanguinis pretio comparatos: oves enim sunt credendo, pastorem
sequendo.
Theophylactus. Postquam vero dixerat: non estis ex ovibus meis, consequenter induxit eos ut oves eius
efficiantur, dicens oves meae vocem meam audiunt.
Alcuinus. Idest, praeceptis meis ex animo obediunt. Et ego cognosco eas, idest eligo: et sequuntur me, hic
mansuetudinis et innocentiae viam incedendo, et post ad gaudia aeternae vitae intrando; unde sequitur ego vitam
aeternam do eis. Augustinus. Ista sunt pascua de quibus supra dixerat: et pascua inveniet. Bona pascua vita
aeterna dicitur, ubi nulla herba arescit, totum viret.
Vos autem calumniam propterea quaeritis, quia de vita praesenti cogitatis.
Sequitur et non peribunt in aeternum: subaudi tamquam eis dixerit: vos peribitis in aeternum, quia non estis ex
ovibus meis. Theophylactus. Sed quomodo videmus Iudam periisse? quia non permansit usque ad finem.
Christus autem de perseverantibus hoc dixit; nam si quis separatur ab ovium grege, desinens sequi pastorem,
confestim incurrit periculum.
Augustinus. Quare autem non pereant, subdit et non rapiet eas quisquam de manu mea: de illis enim ovibus de
quibus dicitur: novit dominus qui sunt eius, nec lupus rapit, nec fur tollit, nec latro interficit. Securus est de
numero illorum qui pro eis novit quid dedit. Hilarius de Trin..

124

