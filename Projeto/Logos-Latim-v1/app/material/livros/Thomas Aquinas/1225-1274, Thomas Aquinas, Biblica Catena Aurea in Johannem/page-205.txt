Quia enim non erat excelsa mulieris mens ut ex sudariis perciperet resurrectionem, Angelos videt in laeto habitu,
ut et ipsa a passione mitigetur. Augustinus.
Quid est autem quod unus ad caput, et alter ad pedes sedebat? an, quoniam qui Graece Angeli dicuntur, Latine
sunt nuntii, isto modo Christi evangelium, velut a capite usque ad pedes, ab initio usque in finem signabant esse
nuntiandum? Gregorius. Vel ad caput sedet Angelus cum per apostolos praedicatur, quia in principio erat
verbum; et quasi ad pedes sedet, cum dicitur: verbum caro factum est. Possumus etiam per duos Angelos duo
testamenta agnoscere, quae dum pari sensu incarnatum et mortuum ac resurrexisse dominum nuntiant quasi
testamentum prius ad caput et testamentum posterius ad pedes sedet. Chrysostomus. Angeli autem apparentes
nihil de resurrectione dicunt; sed paulatim in eum qui de resurrectione est intrant sermonem. Quia enim mulier
ultra consuetudinem praeclarum habitum viderat, ne turbetur, audivit compassionis vocem; unde sequitur dicunt
ei illi: mulier, quid ploras? Angeli lacrymas prohibebant, et futurum quodammodo gaudium nuntiabant: ita enim
dixerunt quid ploras? ac si dicerent: plorare noli. Gregorius. Ipsa enim sacra eloquia, quae nos in lacrymas
amoris excitant, easdem lacrymas consolantur, dum nobis redemptoris nostri speciem repromittunt.
Augustinus. At illa eos putans interrogasse nescientes, causas prodit lacrymarum; unde sequitur dicit eis: quia
tulerunt dominum meum. Dominum suum vocat domini sui corpus exanime, a toto partem significans; sicut
omnes confitemur Jesum Christum filium Dei sepultum, cum sola eius sepulta sit caro.
Sequitur et nescio ubi posuerunt. Haec erat causa maioris doloris, quia nesciebat quo iret ad consolandum
dolorem. Chrysostomus in ioannem. Nondum autem de resurrectione aliquid noverat, sed adhuc translationem
imaginabatur.
Augustinus de cons. Evang.. Hic intelligendi sunt surrexisse Angeli, ut etiam stantes viderentur, sicut Lucas eos
visos esse commemorat.
Augustinus in ioannem.
Sed hora iam venerat qua id quod nuntiatum quodammodo fuerat ab Angelis flere prohibentibus, gaudium
succederet flentibus; unde sequitur haec cum dixisset, conversa est retrorsum. Chrysostomus.
Sed quare ad Angelos loquens, et nondum ab eis aliquid audiens, convertitur retrorsum? mihi videtur quod haec
ea dicente, Christus post eam apparuit, et Angeli considerantes dominatorem, et figura et inspectione et motu
confestim ostenderunt quoniam dominum viderunt; et hoc est quod mulierem converti retrorsum fecit.
Gregorius. Notandum etiam quod maria, quae adhuc de domini resurrectione dubitabat, conversa retrorsum est ut
videret Jesum, quia videlicet per eamdem dubitationem suam quasi tergum in domini faciem miserat, quem
resurrexisse minime credebat. Sed quia amabat et dubitabat, videbat et non agnoscebat eum; unde sequitur et
vidit Jesum stantem, et non sciebat quia Jesus esset. Chrysostomus.
Angelis enim ut dominator apparuit, mulieri vero non ita, ne eam ex prima visione stupefaceret: non enim
oportebat eam repente ad excelsa reducere, sed paulatim.
Sequitur dicit ei Jesus: mulier, quid ploras? quem quaeris? Gregorius.
Interrogatur doloris causa, ut augeatur desiderium; quatenus cum nominaret quem quaereret, in amorem eius
ardentius aestuaret. Chrysostomus. Et quia in communi figura apparuit, aestimavit eum hortulanum esse; unde
sequitur illa aestimans quia hortulanus esset, dicit ei: domine, si tu sustulisti eum, dicito mihi ubi posuisti eum, et
ego eum tollam; hoc est: si propter timorem Iudaeorum levasti eum, dicito mihi, et ego eum accipiam.
Theophylactus. Timebat enim ne Iudaei etiam in corpus saevirent exanime; et ideo volebat in alio loco incognito
illud transponere. Gregorius. Forsitan autem nec errando haec mulier erravit, quae Jesum hortulanum credidit.
An non ei spiritualiter hortulanus erat, qui in eius pectore per amoris sui vim semina virtutum virentia plantabat?
sed quid est quod viso eo quem hortulanum credidit, cui necdum dixerat quem quaerebat, ait: domine, si tu
sustulisti eum? sed vis amoris hoc agere solet in animo, ut quem ipse semper cogitat, nullum alium credat
ignorare. Postquam autem eam dominus communi vocabulo appellavit ex sexu, et agnitus non est, vocat ex
nomine; unde sequitur dicit ei Jesus: maria; ac si dicat: recognosce eum a quo recognosceris. Maria ergo, quia
vocatur ex nomine, recognoscit auctorem: quia et ipse erat qui quaerebatur exterius, et ipse qui eam interius, ut
quaereret, docebat; unde sequitur conversa illa dicit ei: Rabboni (quod dicitur magister)p chrysostomus in
ioannem.
Sicut enim Iudaeis quandoque immanifestus erat et praesens; ita et loquens cum volebat, seipsum notum
faciebat. Qualiter autem conversam dicit, cum Christus ad eam loqueretur? mihi videtur quod dicente ea ubi
posuisti eum, conversa est ad Angelos, ut interrogaret cur stupefacti essent.
Deinde Christus vocans eam, convertit eam ad seipsum, et per vocem manifestum seipsum fecit. Augustinus in
ioannem.
Vel quia prius conversa corpore, quod non erat putavit, nunc corde conversa quod erat agnovit. Nemo autem
calumnietur mulierem, quod hortulanum dixerit dominum, et Jesum magistrum: ibi enim honorabat hominem a
quo beneficium postulabat; hic recolebat doctorem, a quo discernere humana et divina discebat.
Aliter ergo dominum dixit: sustulerunt dominum meum; aliter autem: domine, si tu sustulisti eum.
Gregorius. Iam vero ab evangelista non subditur quid mulier fecit, sed ex eo innuitur quod audivit; sequitur enim
dicit ei Jesus: noli me tangere: in his namque verbis ostenditur, quod maria amplecti voluit eius vestigia quem
recognovit.
205

