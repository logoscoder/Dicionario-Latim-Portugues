Peracta piscatione dominus eos ad prandium vocat; unde dicitur dicit eis Jesus: venite, prandete. Chrysostomus
in ioannem.
Hic quidem non dicit quod comedit cum eis; sed Lucas hoc dicit. Hoc autem fiebat, non ut natura indigente cibis
de reliquo, sed condescensione ad demonstrationem resurrectionis facta.
Augustinus de Civ. Dei. Corpora autem iustorum quae in resurrectione futura sunt, neque ligno vitae indigebunt,
quo fiat ut nullo morbo, vel senectute inveterata moriantur, neque ullis aliis corporalibus nutrimentis, quibus
esuriendi atque sitiendi qualiscumque molestia devitetur; quoniam certo et inviolabili munere immortalitatis
induentur, ut non nisi velint, possibilitate, non necessitate vescantur: non enim potestas, sed egestas edendi et
bibendi talibus corporibus auferetur; sicut et salvator noster post resurrectionem iam quidem in spirituali carne,
sed tamen vera, cibum ac potum cum discipulis sumpsit, non alimentorum indigentia, sed ea qua et hoc poterat
potestate.
Sequitur et nemo audebat discumbentium interrogare eum: tu quis es? scientes quia dominus est; ac si diceretur:
Augustinus in ioannem. Nemo audebat dubitare quod ipse esset: tanta enim erat evidentia veritatis ut eorum non
solum negare, sed nec dubitare quidem ullus auderet: quoniam si quisquam dubitaret, utique interrogaret.
Chrysostomus.
Vel hoc dicit, quia de reliquo non similiter confidebant ei loqui ut prius; sed cum silentio et reverentia multa
sedebant attendentes in eum: et formam quidem alteratam videntes, et multa admiratione plenam, valde
stupefacti nolebant interrogare.
Sed formido in hoc quod sciebant quod dominus est, detinebat interrogationem; et solum comedebant quae eis
dabat cum priori potestate. Hic autem non respicit in caelum, neque humana illa facit, ostendens quoniam
condescensionis gratia fiebant; unde subditur et venit Jesus, et accepit panem, et dabat eis: et pisces similiter.
Augustinus. Mystice autem piscis assus Christus est passus; ipse est et panis qui de caelo descendit; huic
incorporatur ecclesia ad participandum beatitudinem sempiternam; propter hoc dictum est afferte de piscibus
quos prendidistis nunc: ut omnes qui hanc spem gerimus, per illum septenarium numerum discipulorum, per
quem potest in hoc loco nostra universitas intelligi figurata, tanto sacramento nos communicare nossemus, et
eidem beatitudini sociari.
Gregorius. Per hoc etiam quod cum septem discipulis ultimum convivium celebrat, eos tantummodo qui
septiformi gratia sancti spiritus pleni sunt, futuros secum in aeterna refectione denuntiat; septem quoque diebus
omne hoc tempus evolvitur, et saepe septenario numero perfectio designatur. Illi ergo ultimo convivio de
praesentia veritatis epulantur qui nunc perfectionis studio terreno transcendunt.
Chrysostomus. Quia vero non continuo cum eis conversabatur, neque similiter ut prius, subdit evangelista dicens
hoc iam tertio manifestatus est Jesus discipulis suis cum resurrexisset a mortuis.
Augustinus. Quod non ad ipsas demonstrationes, sed ad dies referre debemus; idest, primo die cum resurrexisset,
et post octo, quando thomas vidit et credidit, et hoc die quando hoc de piscibus fecit, et Deinde quoties voluit,
usque ad diem quadragesimum quo ascendit in caelum.
Augustinus de cons. Evang..
Invenimus autem apud quatuor evangelistas decies commemoratum dominum visum esse post resurrectionem.
Semel ad monumentum a mulieribus; iterum eisdem regredientibus a monumento in itinere; tertio Petro; quarto
duobus euntibus in castellum; quinto pluribus in ierusalem, ubi non erat thomas; sexto ubi vidit eum thomas;
septimo ad mare tiberiadis; octavo omnibus undecim in monte Galilaeae secundum matthaeum; nono, ut dicit
marcus, novissime recumbentibus, quia iam non erant in terra cum illo convivaturi; decimo ipso die ascensionis,
non iam in terra, sed elevatum in nube.
|#3 Lectio 3
Theophylactus. Finito prandio, commissionem ovium mundi Petro commendat, non aliis; unde dicitur cum ergo
prandissent, dicit simoni Petro Jesus: simon ioannis, diligis me plus his? Augustinus in ioannem. Sciens dominus
interrogat: sciebat enim dominus quod non solum eum diligeret, verum etiam quod plus omnibus eum diligeret
Petrus.
Alcuinus. Dicitur autem simon ioannis, idest filius ioannis carnalis patris. Mystice autem simon obediens,
ioannes gratia; et merito hoc nomine vocatur, idest obediens gratiae Dei, ut ostendatur, quod ardentiori eum
caritate amplectitur, non meriti humani, sed divini esse muneris.
Augustinus in serm. Pass..
Dum autem dominus moreretur, timuit et negavit; resurgens autem dominus amorem inseruit, timorem fugavit:
nam quando negavit, mori timuit; resurgente domino quid timeret, in quo mortem mortuam reperiret? unde
sequitur ait illi: etiam, domine, tu scis quia amo te.
Confitenti autem amorem suum, oves suas commendavit; unde sequitur dicit ei: pasce agnos meos: tamquam non
esset ubi ostenderet Petrus amorem suum in Christum, nisi esset pastor fidelis sub principe omnium pastorum.
Chrysostomus in ioannem.
Quod enim maxime omnium tribuit nobis eam quae desuper est benevolentiam, est proximorum procuratio.

212

