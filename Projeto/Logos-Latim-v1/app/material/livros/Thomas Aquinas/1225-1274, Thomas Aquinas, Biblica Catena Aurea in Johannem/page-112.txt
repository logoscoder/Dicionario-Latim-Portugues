Chrysostomus. Addidit autem quem vos dicitis quia Deus vester est: volebat enim ostendere quoniam non solum
patrem eum nesciebant, sed neque Deum. Theophylactus. Nam si vere patrem cognoscerent, filium eius
venerarentur.
Deum etiam contemnunt, qui homicidium in lege prohibuit, adversus Christum clamantes; unde subdit et non
cognovistis eum. Alcuinus. Quasi dicat: vos carnaliter illum Deum vestrum vocatis; pro temporalibus ei servitis:
et non cognovistis eum, sicut intelligendus est; spiritualiter ei servire nescitis. Augustinus.
Quidam haeretici dicunt Deum annuntiatum in veteri testamento non esse patrem Christi, sed nescio quem
principem malorum Angelorum. Contra ipsos ergo dicit patrem suum quem illi dicebant Deum suum, et non
cognoverunt: si enim ipsum cognovissent, eius filium recepissent. De se autem subdit ego autem novi eum.
Secundum carnem iudicantibus potuit et hic arrogans videri; sed arrogantia non ita caveatur ut veritas
relinquatur; propter quod subdit et si dixero quia non scio eum, ero similis vobis mendax. Chrysostomus. Quasi
dicat: sicut vos dicentes scire eum, mentimini, ita ego si dixero me nescire. Sed maxima demonstratio est, quod
ab illo sit missus, hoc quod sequitur sed scio eum.
Theophylactus. Naturaliter ipsius cognitionem obtinens; qualis enim ego sum, talis et pater, quoniam ego
meipsum cognosco, et illum cognosco. Praebet autem indicium quod ipsum cognoscat cum subdit et sermonem
eius servo, sermonem mandata nuncupans. Quidam autem sic intelligunt hoc quod dicitur sermonem eius servo:
idest rationem substantiae eius: eadem enim est ratio substantiae patris et filii: ideoque patrem cognosco: nam et
pro quoniam sumitur, ut sit sensus: quoniam eius sermonem servo. Augustinus.
Sermonem etiam patris tamquam filius loquebatur; et ipse erat verbum patris, quod hominibus loquebatur.
Chrysostomus. Et quia dixerant: numquid tu maior es patre nostro Abraham? nihil de morte exponens, se
maiorem quam Abraham esse ostendit consequenter, cum subdit Abraham pater vester exultavit ut videret diem
meum: vidit et gavisus est, scilicet propter beneficium quod a me habet, ut a maiore. Theophylactus. Quasi dicat:
diem meum desiderabilem habuit et laetitiae plenum, non quasi alicuius minimi aut fortuiti.
Augustinus. Non timuit, sed exultavit ut videret: credens utique exultavit sperando, ut videret intelligendo diem
meum. Incertum autem potest esse utrum dixerit temporalem diem domini, quo erat venturus in carne, an diem
domini qui nescit ortum, nescit occasum.
Sed ego non dubito patrem Abraham totum scisse: ait enim servo suo quem mittebat: pone manum sub femore
meo, et iura mihi per Deum caeli. Ergo quae fuit illa iuratio, nisi quia significabatur de genere Abrahae venturum
in carne Deum caeli? Gregorius in evang..
Tunc etiam diem domini Abraham vidit, cum in figura summae trinitatis tres Angelos hospitio suscepit.
Chrysostomus in ioannem. Vel diem suum dicit diem crucis, quem Abraham in oblatione arietis et Isaac
praefiguravit; per hoc ostendens quod non invitus ad passionem venit, et ostendens eos esse alienos ab Abraham,
si in quibus ille exultavit, hi dolent. Augustinus.
Quale autem gaudium fuit cordis videntis verbum manens, splendorem piis mentibus refulgentem, apud patrem
manentem Deum, et aliquando in carne venturum, non de patris gremio recessurum.
|#14 Lectio 14
Gregorius in evang.. Carnales mentes Iudaeorum audientium verba Christi, oculos a carne non sublevant, dum in
eo solam carnis aetatem pensant; unde dicitur dixerunt ergo Iudaei ad eum: quinquaginta annos nondum habes, et
Abraham vidisti? quasi dicerent: multa sunt annorum curricula, ex quo Abraham mortuus est, et quomodo vidit
diem tuum? carnaliter enim hoc intellexerunt. Theophylactus.
Tunc autem triginta trium annorum Christus erat: quare ergo non dixerunt: quadraginta annos nondum habes, sed
quinquaginta? supervacua est huiusmodi quaestio: simpliciter enim prout eis occurrit dixerunt. Respondent
tamen quidam quod per quinquagesimum annum ex reverentia iubilaeum nominant, in quo et captivos
manumittebant et emptitiis possessionibus cedebant. Gregorius.
Quos benigne redemptor noster a carnis suae intuitu submovet, et ad divinitatis contemplationem trahit; unde
sequitur dixit ergo eis Jesus: amen, amen, dico vobis: antequam Abraham fieret, ego sum. Ante enim praeteriti
temporis est, sum vero praesentis; et quia praeteritum et futurum tempus divinitas non habet, sed semper esse
habet, non ait: ante Abraham ego fui, sed ante Abraham ego sum: secundum illud: ego sum qui sum. Ante ergo
vel post Abraham habuit esse, qui et accedere potuit per exhibitionem praesentiae, et recedere per cursum vitae.
Augustinus in ioannem. Quia vero creatura est Abraham, non dixit: antequam Abraham esset, sed antequam
fieret; neque dixit: ego factus sum: nam in principio erat verbum. Gregorius.
Sed sustinere ista aeternitatis verba mentes infidelium non valentes, quem intelligere non poterant, obruere
quaerebant; unde sequitur tulerunt ergo lapides Iudaei, ut iacerent in eum. Augustinus.
Tanta duritia quo curreret, nisi ad similes, scilicet lapides? quia vero postquam cuncta quae ad eum spectabant,
docendo perfecerat, hi lapides iniciunt, deserit eos quasi correctionem non suscipientes; unde subditur Jesus
autem abscondit se, et exivit de templo. Non autem abscondit se in angulo templi quasi timens, aut in
domunculam fugiens, vel post murum aut columnam divertens; sed caelica potestate invisibilem insidiantibus se
constituens, per medium illorum exivit. Iesus autem abscondit se, et exivit de templo. Gregorius.

112

