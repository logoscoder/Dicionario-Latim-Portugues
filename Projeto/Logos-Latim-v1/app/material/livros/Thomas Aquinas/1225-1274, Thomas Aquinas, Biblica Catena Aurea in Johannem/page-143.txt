volens credi qualis et quantus est pater, qui credit in me, inquit, non credit in me, idest in hoc quod videt, sed in
eum qui me misit, idest in patrem. Nam si putaverit eum habere filios secundum gratiam, non autem habere
filium aequalem sibi atque coaeternum, nec credit in patrem qui eum misit, quia non est hoc pater qui eum misit.
Ne autem putarent sic voluisse intelligi patrem tamquam multorum filiorum per gratiam generatorem, non unici
verbi aequalis sibi, continuo subiecit qui videt me, videt eum qui misit me; quasi dicat: usque adeo nihil distat
inter eum et me, ut qui me videt, videat eum qui misit me. Apostolos suos certe ipse dominus misit; numquam
tamen aliquis eorum dicere auderet: qui credit in me.
Credimus enim apostolo, sed non credimus in apostolum. Filius autem recte unigenitus dicit qui credit in me,
non credit in me, sed credit in eum qui me misit; ubi non a se abstulit credentis fidem, sed noluit in forma servi
remanere credentem. Chrysostomus.
Vel dicit qui credit in me, non credit in me, sed in eum qui misit me, quasi dicat: qui fluminis accipit aquam, non
eam quae est fluminis accipit sed eam quae est fontis. Volens autem ostendere quoniam non est credere in
patrem, non credentem in eum, subiungit qui videt me, videt eum qui me misit.
Quid igitur? corpus est Deus? nequaquam; sed consideratio veri, quae est per intellectum, hic visio dicitur.
Deinde ostendit eam quae est ad patrem cognitionem, in hoc quod subdit ego lux in mundum veni: quia enim
pater lux vocatur, ubique eo hic utitur nomine. Lucem autem se hic vocavit, eo quod ab errore eripit, et
intellectuales tenebras solvit; unde subdit ut omnis qui credit in me, in tenebris non maneat. Augustinus. In quo
satis manifestat, omnes se in tenebris invenisse. Sed ne in eis tenebris maneant in quibus inventi sunt, debent
credere in lucem, quae venit in mundum. Dixit quodam loco discipulis suis: vos estis lux mundi; non tamen eis
dixit: vos lux venistis in mundum, ut omnis qui credit in vos, in tenebris non maneat. Lumina ergo sunt omnes
sancti; sed credendo illuminantur ab eo a quo si quis recesserit, tenebratur.
Chrysostomus. Ut autem non existiment quod propter imbecillitatem eos qui ipsum contemnunt illaesos dimittat,
subiungit et si quis audierit verba mea et non custodierit, ego non iudico eum.
Augustinus. Intelligendum est: modo non iudico eum; cum alio loco dicat: pater omne iudicium dedit filio.
Quare autem modo non iudicat, ostendit subdens non enim veni ut iudicem mundum, sed ut salvificem mundum;
idest, ut salvum faciam mundum. Nunc ergo est tempus misericordiae, post erit iudicii. Chrysostomus. Deinde ut
non pigriores ex hoc fiant, terribile subdit iudicium qui spernit me et non accipit verba mea, habet qui iudicet
eum.
Augustinus in ioannem. Non dicit: ego non iudico eum in novissimo die: hoc enim esset contrarium illi
sententiae: omne iudicium dedit filio.
Expectantibus autem quisnam esset ille, secutus adiungit sermo quem locutus sum, ille iudicabit eum in
novissimo die. Satis manifestavit seipsum in novissimo die iudicaturum: seipsum quippe locutus est, seipsum
annuntiavit. Aliter itaque iudicabuntur qui non audierunt, aliter qui audierunt et contempserunt. Augustinus de
Trin.. Ideo autem iudicat verbum quod locutus est filius, quia non ex se locutus est filius; unde sequitur quia ego
ex meipso non sum locutus; per quod intelligi voluit: ego non ex me natus sum.
Quaero itaque quomodo intelligamus: ego non iudicabo, sed verbum quod locutus sum iudicabit; cum ipse sit
verbum patris quod loquitur. Vel ita. Ego non iudicabo ex potestate humana, quia filius hominis sum, sed ego
iudicabo ex potestate verbi Dei, quia filius Dei sum. Chrysostomus in ioannem. Vel aliter. Ego non iudico eum;
idest, non sum causa perditionis eius; sed ipse qui verba mea spernit. Verba enim quae modo locutus sum, in
ordine stabunt accusatoris omnem tollentia excusationem; et hoc est quod subdit sermo quem locutus sum, ille
iudicabit eum. Et quis sermo? quia ego ex meipso non sum locutus; sed qui misit me pater, ipse mihi mandatum
dedit quid dicam, et quid loquar. Omnia igitur haec propter eos dicebantur, ut nullam habeant excusationem.
Augustinus in ioannem.
Mandatum autem, non quod filius non habeat, pater dedit; sed in sapientia patris, quod est verbum patris, omnia
mandata sunt patris. Dicitur autem mandatum datum, quia non est a seipso, cui dicitur datum; et hoc est dare filio
id sine quo numquam filius fuit, quod est gignere filium qui numquam non fuit.
Theophylactus. Cum enim verbum patris existat filius, et quae sunt in mente patris revelet in integrum,
mandatum accepisse dicit quid sit dicturus, et quid loquatur.
Sicut etiam nostrum verbum, si verum fateri volumus, ea profert quae suggerit mens.
Sequitur et scio quia mandatum eius vita aeterna est. Augustinus.
Si ergo vita aeterna est ipse filius, et vita aeterna est mandatum patris, quid aliud dictum est nisi quia ego sum
mandatum patris? proinde et id quod adiungit, quae ergo loquor, sicut dixit mihi pater, sic loquor, non
accipiamus dixit mihi quasi per verba locutus sit unico verbo. Dixit ergo pater filio id sine quo numquam filius
fuit, sicut dedit vitam filio: non quod nesciebat vel non habebat, sed quod ipse filius erat. Quid est autem sicut
dixit mihi, sic loquor, nisi verbum loquor? ita ille dixit ut verax, ita iste loquitur ut veritas; verax autem genuit
veritatem: quid ergo iam diceret veritati? non enim imperfecta erat veritas, cui verum aliquod adderetur.
|+13 Capitulus 13
|#1 Lectio 1
143

