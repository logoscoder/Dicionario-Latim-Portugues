OPERA OMNIA
SANCTI THOMAE AQUINATIS
-----oOo----Textum electronicum praeparavit et indexavit
Ricardo M. Rom n, S. R. E. Presbyterus
Bonis Auris, MCMXCVIII

|*PRINCIPIUM_BIBLICUM
|+Pars_1: Commendatio sacrae Scripturae.
Secundum Augustinum, in IV de doctrina christiana, eruditus eloquens ita eloqui debet ut doceat, ut delectet, ut
flectat: ut doceat ignaros; ut delectet tediosos; ut flectat tardos.
Haec tria completissime sacrae Scripturae eloquium. Docet enim firmiter aeterna sua veritate, psalm.: in
aeternum, Domine, permanet verbum tuum. Delectat suaviter sua utilitate, psalm.: quam dulcia faucibus meis
eloquia tua. Flectit efficaciter sua auctoritate, Ier. XXIII: nunquid non verba mea sunt quasi ignis, dicit
Dominus? et ideo sacra Scriptura in verbo proposito commendatur a tribus: primo ab auctoritate qua flectit, cum
dicit: hic est liber mandatorum Dei. Secundo, ab aeterna veritate qua instruit, cum dicit: et lex quae est in
aeternum. Tertio, ab utilitate qua allicit, cum dicit: omnes qui tenent eam pervenient ad vitam.
Auctoritas autem huius Scripturae ex tribus ostenditur efficax. Primo ex origine; quia Deus origo eius est. Unde
dicit: mandatorum Dei; baruch III: hic adinvenit omnem viam disciplinae; Hebr. II: quae cum initium accepisset
enarrari per Dominum, ab eis qui audierunt, in nos confirmata est. Cui quidem auctori infallibiliter credendum
est; tum propter naturae suae conditionem, quia veritas est, Ioan. XIV: ego sum via, veritas et vita; tum propter
scientiae plenitudinem, Rom. XI: o altitudo divitiarum sapientiae et scientiae Dei; tum propter verborum
virtutem, Hebr. IV: vivus est sermo Dei et efficax, et penetrabilior omni gladio ancipiti.
Secundo, ostenditur efficax ex necessitate quam scilicet imponit, Marc. Ult.: qui autem non crediderit
condemnabitur, etc..
Unde per modum praecepti veritas sacrae Scripturae proponitur; unde dicit: mandatorum Dei. Quae quidem
mandata intellectum per fidem dirigunt, Ioan. XIV: creditis in Deum et in me credite; per dilectionem affectum
informant, ioan. XV: hoc est praeceptum meum ut diligatis invicem, sicut dilexi vos; quod ad actum et
executionem inducunt: hoc fac, et vives.
Tertio, ostenditur efficax ex dictorum uniformitate, quia omnes qui sacram doctrinam tradiderunt, idem
docuerunt, I cor. XV: sive autem ego, sive illi sic praedicamus, et sic credidistis. Et hoc necesse est quia omnes
habuerunt unum Magistrum, Matth. XXIII: unus est Magister vester, etc.; unum habuerunt spiritum, II Cor. XII:
nonne eodem spiritu ambulavimus? unum insuper affectum, Act. IV: multitudinis credentium una erat anima et
cor unum in Deo. Et ideo in signum uniformitatis doctrinae dicitur singulariter: hic est liber.
Veritas Scripturae huius doctrinae est immutabilis et aeterna. Unde sequitur: et lex quae est in aeternum.
Luc. XXI: caelum et terra transibunt; verba autem mea non transibunt. Permanet autem in aeternum haec lex
propter tria: primo, propter legislatoris potestatem, isa. XIV: Deus exercituum decrevit, et quis poterit infirmare?
secundo, propter eius immutabilitatem, malach. III: ego Deus et non mutor. Num. XXIII: non est Dominus quasi
homo ut mentiatur; nec ut filius hominis ut mutetur.
Tertio, propter legis veritatem, Psal.: omnia mandata tua veritas.
Prov. XII: labium veritatis firmum erit in perpetuum. III esdr. IV: veritas manet et invalescit in aeternum.
Utilitas autem huius Scripturae est maxima, Isai. XLVIII: ego Dominus Deus tuus docens te utilia. Unde
sequitur: omnes qui tenent eam pervenient ad vitam; quae quidem triplex est.
Prima est vita gratiae, ad quam sacra Scriptura disponit, Ioan. VI: verba quae ego locutus sum vobis, spiritus et
vita sunt. Per hanc enim vitam spiritus Deo vivit, Gal. II: vivo autem, iam non ego: vivit vero in me Christus.
Secunda est vita iustitiae in operibus consistens, ad quam sacra Scriptura dirigit, Psal.: in aeternum non
obliviscar iustificationes tuas; quia in eis vivificasti me.
Tertia est vita gloriae, quam sacra Scriptura promittit et ad eam perducit, Ioan. VI: Domine, ad quem ibimus?
verba vitae aeternae habes. Eodem, XX: haec autem scripta sunt ut credatis; et ut credentes vitam habeatis in
nomine ipsius.
1

