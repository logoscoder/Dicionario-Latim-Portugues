|+Pars_2: Partitio sacrae Scripturae.
Ad hanc autem vitam sacra Scriptura perducit dupliciter: scilicet, praecipiendo et adiuvando. Praecipiendo per
mandata quae proponit, quod pertinet ad vetus testamentum, Eccli. XXIV: legem mandavit nobis Moyses.
Adiuvando autem per donum gratiae quod legislator largitur, quod pertinet ad novum testamentum.
Ioan. I: lex per Moysen data est, gratia et veritas per Iesum Christum facta est.
Unde tota sacra Scriptura in duas partes principaliter dividitur, scilicet, in vetus et novum testamentum; quae duo
tanguntur Matth. XIII: omnis Scriba doctus in regno caelorum similis est ei qui profert de thesauro suo nova et
vetera. Et cant. VII: omnia poma, nova et vetera, dilecte mi, servavi tibi.
Vetus autem testamentum dividitur secundum doctrinam mandatorum, est enim duplex mandatum, scilicet
coactorium et monitorium. Coactorium est mandatum regis qui potest transgressores punire, Prov. XX: sicut
rugitus leonis, ita et terror regis. Sed monitorium est praeceptum patris qui habet erudire, eccli. VII: filii tibi
sunt? erudi illos. Praeceptum autem regis est duplex, scilicet unum, quo legem statuit; aliud quod ad
observantiam statutae legis inducit, quod consuevit per suos praecones et nuntios promulgare. Et sic
distinguuntur tria praecepta, scilicet regis, praeconis et patris. Et secundum haec tria vetus testamentum dividitur
in tres partes, secundum Hieronymum in prologo libri regum.
Prima pars continetur in lege, quae est quasi praeceptum ab ipso rege propositum, Isai. XXXIII: Dominus rex
noster, Dominus legifer noster.
Secunda continetur in prophetis, qui fuerunt quasi nuntii et praecones Dei ex persona Dei populo loquentes et ad
observantiam legis inducentes, Aggaei I: dixit Aggaeus, de nuntiis Domini.
Tertia continetur in agiographis, qui spiritu sancto inspirati locuti sunt non tamen ex parte Domini, sed quasi ex
se ipsis.
Unde agiographi dicuntur quasi sacri scriptores, vel quasi sacra scribentes, ab agios quod est sacrum et graphia
quod est Scriptura: et sic praecepta quae in eis continentur sunt quasi paterna. Ut patet prov. VI: fili mi, custodi
praecepta patris tui, etc..
Ponit tamen Hieronymus quartum librorum ordinem, scilicet, apocryphos: et dicuntur apocryphi ab apo, quod est
valde et cryphon, quod est obscurum, quia de eorum sententiis vel auctoribus dubitatur. Ecclesia vero catholica
quosdam libros recepit in numero sanctarum Scripturarum, de quorum sententiis non dubitatur, sed de
auctoribus. Non quod nesciatur qui fuerint illorum librorum auctores, sed quia homines illi non fuerunt notae
auctoritatis.
Unde ex auctoritate auctorum robur non habent, sed magis ex ecclesiae receptione.
Quia tamen idem modus loquendi in eis et in agiographis observatur, ideo simul cum eis computentur ad
praesens.
Prima autem pars, quae legem continet, in duas partes dividitur; secundum quod duplex est lex, scilicet, publica
et privata.
Privata lex est quae uni personae vel familiae imponitur observanda. Et talis lex in Genesi continetur, ut patet de
primo praecepto homini dato, Gen. II 17: de ligno scientiae boni et mali ne comedas; et Noe, Gen. IX 4: carnem
cum sanguine non comedetis; et Abrahae: Gen. XVII 9: custodies pactum meum et semen tuum post te in
generationibus suis.
Lex autem publica est quae populo traditur.
Lex enim divina populo Iudaeorum tradita est per mediatorem, quia non erat idoneus populus ut immediate a
Deo susciperet, Deut. V, unde: ego sequester fui et medius inter vos et Dominum.
Gal. III: lex ordinata est per Angelos in manu mediatoris. Et ideo in legislatione duplex gradus attenditur. Unus
quo lex a Domino ad mediatorem pervenit, et hoc pertinet ad tres libros, scilicet: exodum, leviticum, numeros.
Unde frequenter in illis libris legitur: locutus est Deus ad Moysen. Secundus gradus est quo lex per mediatorem
populo exponitur; et hoc pertinet ad deuteronomium, ut patet ex hoc quod in eius principio dicitur: locutus est
Moyses, etc..
Tres autem libri praedicti distinguuntur secundum tria in quibus oportebat populum ordinari: primo in praeceptis
quantum ad iudicii aequitatem, et hoc fit in exodo; secundo in sacramentis quantum ad cultus exhibitionem, et
hoc fit in levitico; tertio in officiis, quantum ad rei publicae administrationem, et hoc fit in libro numerorum.
Secunda autem pars, quae est prophetarum, dividitur in duas partes, secundum quod nuntius duo debet facere.
Debet enim exponere regis beneficium ut inclinentur homines ad obediendum; et debet proponere legis edictum.
Triplex autem beneficium divinum prophetae populo exposuerunt: primo haereditatis consecutionem, et hoc in
iosue, de quo Eccli. XLVI: fortis in bello iosue; secundo hostium destructionem, et hoc in libro iudicum, de
quorum destructione in Psalmo: fiat illis sicut Madian et sisarae; tertio populi exaltationem; quae quidem est
duplex, scilicet: privata unius personae, et de hoc in Ruth; et publica quae est totius populi, usque ad regiam
dignitatem, et de hoc in libro regum: quod beneficium Deus improperat eis Ezech. XVI: decora facta es
vehementer. Hi enim libri, secundum Hieronymum in ordine prophetarum ponuntur.
2

