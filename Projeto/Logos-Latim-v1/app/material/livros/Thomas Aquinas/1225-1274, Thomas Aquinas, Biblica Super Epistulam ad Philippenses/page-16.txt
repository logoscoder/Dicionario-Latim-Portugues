Deinde cum dicit sed quae mihi, etc., ostendit contemptum suae eminentiae in legalibus. Et primo ostendit
propter quid legalia contempsit in generali; secundo in speciali, ibi verumtamen, etc..
Dicit ergo: haec quae fuerunt, etc., id est reputabam magna, scilicet quod Pharisaeus, etc., haec sum arbitratus
propter Christum mihi detrimenta, id est reputo quod sunt mihi in detrimentum. Legales enim observantiae, quae
tempore legis erant efficaces, per Christum factae sunt noxiae. Et ideo dicit detrimenta.
Et finis huius est Christus. Et ideo dicit propter Christum.
Et exponit, quia primo propter Christum cognoscendum, secundo propter Christum adipiscendum.
Quantum ad primum dicit verumtamen existimo omnia detrimenta esse; verum est, si eis inniteretur. Et hoc quod
aliquando feci, reputo mihi detrimentum, et hoc propter desiderium rectae scientiae Christi Domini mei. I Cor. II,
2: nihil reputavi me scire, nisi Iesum Christum, et hunc crucifixum.
Et hoc propter eminentem scientiam, etc..
Quia haec superat omnes alias scientias. Nihil enim melius potest sciri, quam verbum Dei, in quo sunt omnes
thesauri sapientiae et scientiae absconditi, Col. II, 3.
Quantum ad secundum dicit propter quem omnia, etc.. Et primo ostendit, quod propter Christum adipiscendum
contempsit legalia; secundo ostendit, quod possit Christum adipisci, ibi non habes, etc..
Dicit ergo omnia detrimentum feci, habendo me ad ea sicut ad detrimentum et vilia, et hoc ut Christum
lucrifaciam, id est adipiscar ipsum, et adiungar ei per charitatem.
|#2 Lectio 2
Ostendit supra praeterita lucra contemnere propter Christum, et ostendit quod intendebat Christum cognoscere, et
Christum lucrari, et hoc intendit hic specialiter exponere. Et primo quomodo desiderat Christum lucrari et
inveniri in eo per iustitiam; secundo per passionis tolerantiam, ibi configuratus, etc..
Circa primum, primo ostendit quae sit iustitia, quam dereliquit; secundo quae sit quam quaerit, ibi sed, etc..
Sciendum est autem, quod iustitia quandoque sumitur ut est specialis virtus, per quam homo ponit rectitudinem
in his, quae sunt ad communem convictum et secundum quod est in his directiva. Nam temperantia est circa
interiores passiones, iustitia autem est ad alterum. Alio modo iustitia dicitur virtus generalis, secundum quod
homo servat legem propter bonum commune, et hoc modo frequenter in Scriptura sacra ponitur pro observantia
divinae legis. Ps. Cxviii, 121: feci iudicium et iustitiam, scilicet, legem, quam servabat ex amore, quasi motus ex
se: et sic est virtus. Non autem si alio modo, id est ex aliqua exteriori causa, scilicet vel propter lucra, vel propter
poenas, et si observatio ei displiceat.
Et secundum hoc est duplex modus iustitiae: unus est iustitiae moralis, alius est iustitiae legalis, per quam, legem
non ex amore, sed timore servat. Et ideo dicit non habens meam iustitiam, quae ex lege est, quia, ut dicit
Augustinus, brevis differentia legis et evangelii, est amor et timor. Rom. VIII, 15: non accepistis spiritum
servitutis iterum in timore, sed accepistis spiritum adoptionis, etc..
Sed si tua est, quomodo est ex lege? respondet: imo est mea, quia humana virtute, absque habitu gratiae interioris
iustificantis, facio talia opera, sed ex lege est, sicut a docente.
Vel mea est, quod praesumo per me eam servare. Rom. X, 5: Moyses enim scripsit, quoniam iustitiam, quae ex
lege est, qui fecerit homo, vivet in ea.
De hac iustitia, quam quaerit, tria dicit: scilicet modum adipiscendi, actorem, et fructum.
Modus est quia non adipiscitur, nisi ex fide Christi. Rom. V, 1: iustificati igitur ex fide, pacem habeamus ad
Deum per Dominum nostrum Iesum Christum. Rom. III, 22: iustitia autem Dei per fidem Iesu Christi in omnes,
et super omnes, qui credunt.
Actor autem est Deus, et non homo. Rom. VIII, 33: Deus qui iustificat. Rom. IV, 5: credenti autem in eum, qui
iustificat impium, reputatur fides eius ad iustitiam, secundum propositum gratiae Dei. Et ideo dicit quae ex Deo
est, etc.. Act. V, 32: et spiritus sanctus quem dedit Deus omnibus, etc..
Fructus est cognitio eius, et virtus resurrectionis eius, et societas sanctorum eius. Et de huiusmodi, secundum
duplicem cognitionem, potest dupliciter agi.
Uno modo exponendo de cognitione viae, et sic oportet tria cognoscere de eo. Primo eius personam, scilicet
quod est verus Deus, et verus homo. Et ideo dicit ad cognoscendum illum. Io. XIV, 9: tanto tempore vobiscum
sum, et non cognovistis me, etc.. Secundo gloriam resurrectionis eius. Unde dicit et virtutem resurrectionis eius,
id est resurrectionem virtuosam factam propria virtute.
Tertio qualiter eum imitentur, ibi et societatem, scilicet ut ei sociemur in passione.
I Petr. II, 21: Christus passus est pro nobis, vobis relinquens exemplum ut sequamini vestigia eius.
Secundo de cognitione experimentali, et incipit a posteriori, quod est ultimum in executione, et primum in
intentione. Primum est agnitio Dei per essentiam, ad quam ducit fides. Ier. XXXI, 34: omnes cognoscent me a
minimo eorum usque ad maximum, dicit Dominus, etc.. Et ideo dicit ad cognoscendum illum. Secundo quia non
solum anima glorificatur, sed ex hoc etiam corpus erit gloriosum. Ideo dicit et virtutem resurrectionis eius,
scilicet ex qua resurgemus.

16

