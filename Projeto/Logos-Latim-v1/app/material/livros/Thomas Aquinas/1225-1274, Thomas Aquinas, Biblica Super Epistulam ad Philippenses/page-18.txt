Vel sequor ut comprehendam sicut comprehensus sum; quasi dicat: ut videam eum sicut ipse me videt. I Io. III,
2: videbimus eum sicuti est, id est non per similitudinem, sed per essentiam.
Vel comprehendam videndo Christum gloriosum.
In quo comprehensus sum, id est in illa gloria qua apparuit quando conversus sum.
Deinde cum dicit fratres, ego, etc., exponit quae dixerat; et primo de defectu perfectionis; secundo de sequela, ibi
unum autem, etc..
Dicit ergo ego, etc.; quasi dicat: non sum sic superbus, quod attribuam mihi quod non habeo, sed sequor, etc.;
quod tripliciter legitur: uno modo sic: unum arbitror, scilicet quod quae retro sunt, etc.. Vel non arbitror me
comprehendisse, sed prosequor unum, scilicet ad destinatum, etc.. Vel non arbitror me comprehendisse illud
supra.
Ps. XXVI, 4: unam petii, etc..
Et tunc ostendit quid deseruit, quia vel temporalia lucra vel temporalia bona, vel merita praeterita, quia non debet
homo comparare Deo merita praeterita.
Secundo ostendit ad quid tendit, scilicet ad ea, etc., id est vel quae pertinent ad fidem Christi, vel maiora merita,
vel caelestia.
Ps. Lxxxiii, 6: ascensiones in corde suo disposuit, etc..
Et dicit extendens. Qui enim aliquid vult capere, extendit se quantum potest. Sed debet cor extendere se per
desiderium. Sap. VI, 21: concupiscentia sapientiae ducit ad regnum perpetuum, etc.. Sed ad quid tendit? ad
destinatum bravium, quod est praemium solius currentis. I Cor. IX, 24: omnes quidem currunt, sed unus accipit
bravium. Dico autem ad hoc bravium destinatum mihi a Deo, quod est supernae vocationis Dei. Rom. VIII, 30:
quos praedestinavit, hos et vocavit, etc.. Et hoc in Christo Iesu, id est, per fidem Christi.
|#3 Lectio 3
Supra proposuit quomodo ab ultima perfectione deficiebant, nunc hortatur alios ad idem sentiendum. Et primo
ponitur exhortatio; secundo quid ab eis necessario exigatur, ibi verumtamen ad quod pervenimus, etc..
Dicit ergo quicumque, etc., scilicet quod ego sentio, scilicet quod non sum perfectus.
Quomodo ergo si perfecti sumus, sentimus quasi non perfecti? respondeo. Dicendum quod perfecti perfectione
viae, sed non perfecti perfectione comprehensionis, quando scilicet tota intentio fertur actu in Deum. In via vero
habitualiter, quod scilicet nihil contra Deum faciamus.
Et dicit quicumque, quia quanto quis est perfectior, tanto imperfectum se magis cognoscit. Iob ult.: auditu auris
audivi te, nunc autem oculus meus videt te.
Idcirco ipse me reprehendo, et ago poenitentiam in favilla et cinere, etc.. Hebr. V, 14: perfectorum est solidus
cibus: eorum qui pro consuetudine exercitatos habent sensus ad discretionem boni et mali.
Et si quid aliter, etc.. In Glossa quatuor modis dicitur, et primo ponuntur duo sensus magis litterales. Unus talis:
dico quod vos sentiatis quod ego, scilicet vos esse imperfectos; tamen si quid aliter, id est melius de vobis
sapiatis, quam ego de me, hoc ipsum est vobis per revelationem divinam donatum. Et quando altius est vobis
revelatum aliquid quod non mihi, non contradico, sed cedo vestrae revelationi. Verumtamen nolo, quod propter
hanc revelationem ab unitate ecclesiae discedatis; sed teneamus ex unitate illud ad quod pervenimus, ut idem
sapiamus, etc.. Quae unitas ecclesiae consistit in unitate veritatis fidei, et rectitudinis bonae operationis. Et
utraque servanda est. II Cor.
Ult. XIII, 11: perfecti estote, exhortamini, idem sapite, etc.. Et eadem regula bonae vitae et operationis. Gal. Cap.
Ult. VI, 16: quicumque hanc regulam secuti fuerint, pax super illos et misericordia, etc..
Vel aliter: dico, etiam si vos propter ignorantiam vel infirmitatem aliter sapitis, quam veritas habet, humiliter
confiteamini, nec proterve defendatis. Matth. XI, 25: abscondisti haec a sapientibus et prudentibus, et revelasti ea
parvulis, etc..
Vel aliter: dico, quod idem sentiamus, scilicet nondum comprehendisse; sed si quid aliter nunc sapiatis, quam
sapiendum sit in futuro, quia nunc videmus in speculo, tunc autem facie ad faciem Deus revelabit in futuro.
Ps. XXVIII, 9: revelabit condensa, etc..
Vel aliter: sive sapiatis hic obscure, sive in futuro manifeste, Deus revelabit, quia fides ex Deo est. Verumtamen,
etc., non mutatur.
Deinde cum dicit imitatores, etc., inducit ad sui et aliorum imitationem, ut caveant malos. Et primo proponit
intentionem; secundo rationem, ibi multi enim, etc..
Dicit ergo: quia haec reputo ut stercora, etc., in hoc imitatores, etc.. Io. X, 3: vocem eius audient, etc.. Ego sum
pastor, vos oves meae per imitationem. Imitatores mei estote, I Cor. IV, 17, sicut et ego Christi, etc.. Et
observate, id est diligenter considerate, qui ita ambulant, sicut ego. Et vos scire potestis ex regula et doctrina
mea.
I Tim. IV, 12: exemplum esto fidelium in verbo, in conversatione, in charitate, in fide, in castitate. I Petr. V, 3:
forma facti gregis ex animo.
Deinde cum dicit multi, etc., ponitur ratio monitionis: et primo ex parte vitandorum; secundo ex parte
imitandorum, ibi nostra autem conversatio, etc..
18

