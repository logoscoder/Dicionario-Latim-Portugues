Dicit ergo qui, scilicet Christus, cum in forma, etc.. Unumquodque enim dicitur in natura generis vel speciei per
suam formam, unde forma dicitur natura rei. Et sic esse in forma Dei est esse in natura Dei, per quod intelligitur
quod sit verus Deus.
I Io. Cap. Ult.: ut simus in vero filio eius Iesu Christo. Sed non est intelligendum quod aliud sit forma Dei et
aliud ipse Deus: quia in simplicibus et materialibus idem est forma et id cuius est, maxime in Deo.
Sed quare potius dicit in forma, quam in natura? quia hoc competit nominibus propriis filii tripliciter. Dicitur
enim et filius, et verbum, et imago. Filius enim est qui generatur, et finis generationis est forma. Et ideo, ut
ostendatur perfectus Dei filius, dicit in forma, quasi habens perfecte formam patris.
Similiter verbum non est perfectum nisi quando ducit in cognitionem naturae rei; et sic verbum Dei in forma Dei
dicitur, quia habet totam naturam patris. Similiter nec imago dicitur perfecta, nisi habeat formam cuius est
imago. Hebr. I, 3: cum sit splendor gloriae, et figura substantiae eius, etc..
Sed numquid habet eam perfecte? sic, quia non rapinam, etc.. Quod posset dupliciter intelligi.
Uno modo de humanitate, et ita non intelligebat Paulus, quia hoc esset haereticum; quia hoc esset rapina, si
referretur ad humanitatem.
Ideo exponendum est alio modo, scilicet de divinitate, secundum quam dicitur de Christo.
Repugnat etiam rationi aliter dicere, quia natura Dei non est receptibilis in materia; quod autem aliquis existens
in natura aliqua magis vel minus participet eam, est ex materia, sed ibi non est; ergo dicendum est, quod
arbitratus est non esse rapinam, scilicet se esse aequalem Deo, quia est in forma Dei, et cognoscit bene naturam
suam. Et quia cognoscit hoc, ideo dicitur Io. V, 18: aequalem se Deo facit; sed hoc non fuit rapina: sicut quando
diabolus et homo volebat ei aequari.
Is. XIV, 14: ero similis altissimo, etc., et gen. III, 5: eritis sicut dii. Haec autem fuit rapina; ideo pro hac Christus
venit satisfacere.
Ps. Lxviii, 5: quae non rapui, tunc exsolvebam.
Deinde cum dicit sed semetipsum, etc., humilitatem Christi commendat.
Primo quantum ad mysterium incarnationis; secundo quantum ad mysterium passionis, ibi humiliavit se, etc..
Circa primum ponit humilitatem; secundo eius modum et formam.
Dicit ergo sed semetipsum, etc.. Sed quia erat plenus divinitate, numquid ergo evacuavit se divinitate? non, quia
quod erat permansit et quod non erat, assumpsit. Sed hoc est intelligendum secundum assumptionem eius quod
non habuit, sed non secundum assumptionem eius quod habuit. Sicut enim descendit de caelo, non quod
desineret esse in caelo, sed quia incepit esse novo modo in terris, sic etiam se exinanivit, non deponendo divinam
naturam, sed assumendo naturam humanam.
Pulchre autem dicit exinanivit. Inane enim opponitur pleno. Natura autem divina satis plena est, quia ibi est
omnis bonitatis perfectio.
Ex. XXXIII, 19: ostendam tibi omne bonum.
Natura autem humana, et anima non est plena, sed in potentia ad plenitudinem; quia est facta quasi tabula rasa.
Est ergo natura humana inanis. Dicit ergo exinanivit, quia naturam humanam assumpsit.
Tangit ergo, primo, naturae humanae assumptionem, dicens formam servi accipiens.
Homo enim ex sua creatione est servus Dei, et natura humana est forma servi.
Ps. Xcix, 3: scitote quoniam Dominus ipse est Deus, etc.. Is. XLII, 1: ecce servus meus, etc..
Ps. III, 4: tu autem, Domine, susceptor meus es, etc..
Cur dicitur convenientius formam servi, quam servum? quia servus est nomen hypostasis vel suppositi, quod non
est assumptum sed natura: quod enim suscipitur, distinguitur a suscipiente. Non ergo filius Dei assumpsit
hominem; quia daretur intelligi quod homo esset aliud a filio Dei, cum tamen filius Dei factus sit homo. Accepit
ergo naturam in persona sua, ut esset idem in persona filius Dei et filius hominis.
Secundo tangit naturae conformitatem, dicens in similitudinem hominum factus, scilicet secundum speciem.
Hebr. II, 17: debuit per omnia fratribus assimilari.
Et si dicas quod in Domino Iesu Christo non convenit speciem accipere, verum est, quae resultet ex divinitate et
humanitate, quasi divinitas et humanitas convenissent in unam naturam communem. Unde sequeretur quod
divina natura (ut ita loquar) mutaretur.
Tertio naturae humanae conditiones ponit, dicens et habitu inventus ut homo, quia defectus omnes et proprietates
continentes speciem, praeter peccatum, suscepit. Et ideo habitu inventus ut homo, scilicet in exteriori
conversatione, quia esuriit ut homo, fatigatus fuit, et huiusmodi. Hebr. IV, 15: tentatum per omnia pro
similitudine absque peccato. Bar. III, 38: post haec in terris visus est, et cum hominibus conversatus est.
Et sic habitum possumus referre ad exteriores habitudines.
Vel habitu, quia ipsam humanitatem accepit quasi habitum. Est autem habitus quadruplex. Unus mutat
habentem, et ipse non mutatur, ut stultus per sapientiam. Alius mutatur et mutat, ut cibus. Alius, qui nec mutat,
nec mutatur, ut annulus adveniens digito.
Alius, qui mutatur, et non mutat, ut vestimentum. Et per hanc similitudinem natura humana in Christo dicitur
habitus, qui sic advenit divinae personae, quod non mutavit ipsam; sed mutata est in melius, quia impleta est
gratia et veritate. Io. I, 14: vidimus gloriam eius, gloriam quasi unigeniti a patre, plenum gratiae et veritatis.
9

