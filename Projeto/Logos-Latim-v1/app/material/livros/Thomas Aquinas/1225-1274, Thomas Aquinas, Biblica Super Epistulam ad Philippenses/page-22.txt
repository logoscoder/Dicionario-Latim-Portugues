Et secundum quod est in patria, superat omnem sensum Angelorum; sed secundum quod est in sanctis in via,
exuperat omnem sensum humanum non habentium gratiam. Apoc. II, 17: vincenti dabo manna absconditum, et
dabo illi calculum, etc..
Haec ergo pax custodiat corda vestra, id est affectus vestros, ut in nullo declinetis a bono. Prov. IV, 23: omni
custodia serva cor tuum, quia ex ipso vita procedit. Item intelligentias vestras, scilicet ut in nullo devietis a vero.
Et hoc in Christo Iesu. Per cuius scilicet charitatem conservatur affectus a malo, et per cuius fidem intellectus
perseverat in vero.
Deinde cum dicit de caetero, etc., ordinat actum, et primo inducit eos ad bene agendum, ubi ponit actionis
obiectum, scilicet bonum quod agitur, secundo motivum actus, tertio actum, quarto fructum actus. Haec quatuor
sunt hic.
Obiectum autem boni actus, vel est obiectum cognitionis, vel affectionis.
Quantum ad intellectum est verum, quantum ad affectum est bonum. Et ideo dicit de caetero, id est ex quo sic
estis firmati, cogitate quae sunt vera per fidem. Zach. VIII, 19: pacem et veritatem diligite, etc..
Quantum autem ad affectum, sciendum est, quod quaedam sunt de necessitate virtutis, quaedam superaddita. De
necessitate virtutis sunt tria. Primo ut integer sit in se; et quantum ad hoc dicit quaecumque pudica, id est casta.
Iac. III, 17: quae desursum est sapientia, primum quidem pudica est, etc..
Item quod sit directus ad proximum; unde dicit quaecumque iusta, etc.. Matth. V, 6: beati qui esuriunt et sitiunt
iustitiam, etc..
Item ordinatus ad Deum; unde dicit sancta.
Lc. I, 75: serviamus illi in sanctitate et iustitia coram ipso, omnibus diebus nostris, etc..
Obiecta autem necessitati superaddita sunt duo, primo quod sit inductivum ad amicitiam; secundo quod sit
conservativum bonae famae. Quantum ad primum dicit quaecumque amabilia, id est, quae inducunt ad mutuam
amicitiam. Eccle. VII, 39: non te pigeat visitare infirmum. Ex his enim in dilectione firmaberis. Prov. XVIII, 24:
vir amicabilis ad societatem magis amicus erit quam frater. Quantum ad secundum dicit quaecumque bonae
famae. Multa enim possent fieri cum bona conscientia, quae tamen propter famam sunt dimittenda. Eccli. XLI,
15: curam habe de bono nomine. Hoc enim magis permanebit, quam mille thesauri magni et pretiosi.
Motivum ad operandum est duplex.
Primo inclinatio interioris habitus; secundo exterior disciplina seu instructio.
Quantum ad primum dicit si qua virtus, id est habitus virtutis est in vobis, scilicet inducat vos ad hoc. Eccli.
XLIV, 6: divites in virtute pulchritudinis studium habentes, pacificantes in domibus suis. Quantum ad secundum
dicit si qua laus, id est laudabilis disciplina, scilicet est in vobis, facite bona. Ps. Cxviii, 66: bonitatem et
disciplinam et scientiam doce me, etc..
Et exponit qualis sit ista disciplina, dicens haec cogitate, scilicet quae didicistis me docente.
Matth. XI, 29: discite a me, quia mitis sum et humilis corde, etc., et I thess. II, 13: cum accepissetis a nobis
verbum auditus Dei, accepistis illud non ut verbum hominum, sed sicut est vere verbum Dei, etc..
Et vidistis, per exempla.
Sic enim patet motivum actus et obiectum, quia disciplina habetur per doctrinam. Et oportet quod primo
capiatur; unde dicit haec cogitate. Item quod ei assentiatur; unde dicit et didicistis et accepistis. Item habetur per
auditum et visum; unde dicit quae audistis et vidistis.
Bonus actus est duplex, scilicet unus interior, qui ponitur ibi haec cogitate, I Tim. IV, 15: haec meditare; exterior
ibi agite, Is. I, 16: quiescite agere perverse, discite benefacere, etc..
Fructus est Deus, ibi et Deus pacis, etc.; quasi dicat: si hoc feceritis, erit vobiscum Deus. II Cor. Cap. Ult.:
pacem habete, et Deus pacis et dilectionis erit vobiscum.
|#2 Lectio 2
Superius ostendit apostolus qualiter fideles se debeant habere in futurum, hic commendat eos de praeterito sibi
impenso beneficio. Et primo ponit commendationem; secundo terminat epistolam in oratione et salutatione, ibi
Deus autem, etc..
Circa primum duo facit.
Primo commendat eos de beneficio impenso; secundo beneficium diffusius exponit, ibi non quasi, etc..
Item prima pars dividitur in tres particulas, quia primo ponit gaudium conceptum ex eorum beneficio; secundo
commendat eorum beneficium, ibi quoniam tandem, etc.; tertio excusat tarditatem, ibi occupati, etc..
Dicit ergo: moneo ut gaudeatis, sed ego gavisus sum propter ea quae fecistis, non in rebus, sed in Domino. Hab.
III, 18: ego autem in Domino gaudebo, etc.. Gavisus sum, inquam, vehementer, quia propter filios meos.
Deinde ponitur materia gaudii, ibi quoniam tandem, etc.. Bona opera sunt opera misericordiae, et dicuntur flores,
quia sicut ex flore fructus provenit, ita ex eis fruitio vitae beatae percipitur. Eccli. XXIV, 23: flores mei fructus
honoris et honestatis.
Quando ergo opus bonum intermittitur, et postea resumitur, dicitur reflorere. Isti autem aliquando providerant
apostolo, et iterum nunc providerunt; ideo dicit eos refloruisse.

22

