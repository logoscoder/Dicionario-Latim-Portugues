Ergo hoc nomen, ut Deus diceretur et esset, dedit isti, scilicet Christo, pater, tamquam vero Deo.
Sed Photinus dicit, quod hoc ponitur hic sicut praemium humilitatis Christi: et dicit, quod non est verus Deus,
sed quod sit sibi data quaedam eminentia creaturae, et similitudo divinitatis: quod non est verum, quia dictum est
supra: cum in forma Dei esset, etc..
Dicendum ergo est quod in Christo est duplex natura, et unum suppositum. Haec enim persona Deus est et homo;
et ideo potest hoc dupliciter exponi: uno modo ut donaverit ei hoc nomen pater, inquantum est filius Dei, et hoc
ab aeterno per generationem aeternam; quae donatio nihil est aliud quam aeterna eius generatio. Io. V, 26: sicut
pater habet vitam in semetipso, sic dedit et filio vitam habere in semetipso, etc..
Alio modo de Christo homine, et sic pater dedit illi homini nomen, ut Deus esset, non per naturam, quia alia est
natura Dei, et alia hominis, sed ut esset Deus per gratiam, non adoptionis sed unionis, qua simul esset Deus et
homo. Rom. I, 4: praedestinatus est filius Dei in virtute, ille scilicet qui factus est ei ex semine David secundum
carnem.
Et haec est expositio Augustini secundum intentionem apostoli. Similiter habetur act. II, 36: certissime sciat
omnis domus, etc..
Prima autem est Ambrosii.
Sed quaeris, quantum ad utramque expositionem obiiciendo, cur, postquam dixit humiliavit semetipsum, etc.,
sequitur hic propter quod, etc., cum praemium non praecedat meritum. Non ergo aeterna generatio, nec
incarnatio est praemium passionis Christi, quia praecedunt.
Sed dicendum est, quod in sacra Scriptura dicitur aliquid fieri, quando innotescit. Donavit ergo, id est fecit
manifestum mundo, quod hoc nomen haberet.
Hoc enim manifestum est in resurrectione, quia ante non erat sic nota divinitas Christi.
Et huic concordat textus sequens, quasi non donaverit quod non haberet, sed ut hoc omnes venerentur.
Et ponitur duplex veneratio, scilicet in subiectione operis, et in confessione oris, ibi et omnis lingua, etc..
Dicit ergo et dedit illi nomen quod est super omne nomen, etiam secundum quod homo.
Ideo subdit ut in nomine Iesu, quod est nomen hominis, omne genu flectatur. Phil. II, 10 et Is. XLV, 24: mihi
curvabitur omne genu, etc..
Sed hic erravit Origenes, quia cum audivit quod omne genu flectatur, quod est reverentiam exhibere, reddidit
futurum quandoque quod omnis creatura rationalis, sive Angeli, sive homines, sive Daemones subiicerentur
Christo subiectione charitatis.
Sed contra hoc est illud Matth. XXV, 41: ite, maledicti, in ignem aeternum, etc..
Sed dicendum est, quod est duplex subiectio: una voluntaria, et alia involuntaria. Et est futurum, quod omnes
Angeli sancti Christo subiiciantur voluntarie; et ideo dicit: omne genu flectatur. Et ponitur signum pro signato.
Ps. Xcvi, 7: adorate eum, omnes Angeli eius. Item quod homines beati, et sancti ac iusti hoc modo subiicientur.
Ps. Lxxxv, 9: omnes gentes, quascumque fecisti, venient, et adorabunt coram te, Domine, et glorificabunt nomen
tuum. Sed Daemones et damnati non sic, sed involuntarie subiiciuntur.
Iac. II, 19: Daemones credunt, et contremiscunt, etc..
Deinde cum dicit et omnis lingua confiteatur, etc., ponitur exhibitio reverentiae in confessione oris. Omnis
lingua, scilicet caelestium, terrestrium et infernorum. Non de confessione laudis dicitur hoc respectu infernorum
sed de coacta, quae fit per recognitionem Dei. Is. XL, 5: videbit omnis caro pariter, quod os Domini locutum est,
etc.. Ps. Xcviii, 3: confiteatur nomini tuo magno, quoniam terribile et sanctum est, etc..
Et hoc, quia Dominus Iesus Christus, etc., iste scilicet homo, in gloria, etc.. Non dicit in simili, quia in eadem. Io.
V, 23: omnes honorificent filium, sicut honorificant patrem.
Et notandum est, quod in principio dicit qui cum in forma, etc., hic dicit in gloria, quia futurum erat quod illud
quod ab aeterno habuit, omnibus innotesceret, ut Io. XVII, 5: clarifica me tu, pater, apud temetipsum claritate
quam habui priusquam mundus fieret apud te.
Deinde cum dicit itaque, fratres, etc., concluditur exhortatio. Et circa hoc tria facit: quia primo hortatur ad bene
agendum; secundo ostendit quomodo debent agere, ibi omnia autem, etc.; tertio, quo fructu, ibi ut sitis, etc..
Item prima in tres. Quia primo commemorat praeteritam obedientiam; secundo ostendit quid agere debeant, ibi
non in praesentia, etc.; tertio dat fiduciam adimplendi, ibi Deus enim, etc..
Dicit ergo: itaque ex quo Christus sic se humiliavit et propter hoc est exaltatus, debetis scire quod si humiliemini
et exaltabimini, et hoc debetis facere, quia semper obedivistis.
Et facit mentionem de obedientia, commendando bona eorum, et hoc ideo, quia per obedientiam intelligitur
omnis virtus: quia ex hoc est homo iustus, quod mandata Dei custodit.
Rom. VI, 16: servi estis eius cui obedistis, sive peccati ad mortem, sive obeditionis ad iustitiam, etc.. Item, omne
bonum, quantumcumque bonum est per se, per obedientiam redditur melius. Prov. XXI, 28: vir obediens
loquetur victorias. Item, quia obedientia inter alias est maxima. Nam offerre de rebus exterioribus est magnum,
sed maius si de corpore, maximum autem si de anima et voluntate tua, quod fit per obedientiam.
I Reg. XV, 22: melior est obedientia, quam victimae, et auscultare magis quam offerre adipem arietum, etc.. Sed
si sic fecistis, hortor ut adhuc sic faciatis de caetero.

11

