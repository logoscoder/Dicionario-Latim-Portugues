Maiores autem tangit, dicens cum episcopis, etc.. Quaestio est quare minores praeponit maioribus? quia prius est
populus, quam praelatus. Ez. XXXIV, 2: nonne greges pascuntur a pastoribus? greges enim pascendi sunt a
pastoribus, non e converso.
Item cur intermittit presbyteros? respondeo. Dicendum est quod comprehenduntur cum episcopis, quia in una
civitate non sunt plures episcopi. Unde dicens in plurali, dat intelligere etiam presbyteros. Et tamen est alius
ordo, quia ex ipso evangelio hoc legitur quod post designationem duodecim apostolorum (quorum personas
gerunt episcopi), designavit septuaginta duos discipulos, quorum locum sacerdotes tenent. Dionysius etiam
distinguit episcopos et sacerdotes.
Sed in principio, licet ordines fuerint distincti, non tamen nomina ordinum; unde hic comprehendit presbyteros
cum episcopis.
Deinde ponit bona optata, ibi gratia, etc.. Et sunt duo quae includunt omnia.
Primum est gratia Dei remittens peccata.
Eph. II, 8: gratia salvati estis, etc.. Ultimum est pax hominis. Ps. Cxlvii, 14: qui posuit fines tuos pacem, etc.. Et
per consequens optat bona media, et hoc a Deo patre. Iac. I, 17: omne datum optimum, et omne donum
perfectum de sursum est, descendens a patre luminum.
Item, per meritum humilitatis Christi, et ideo addit et Domino Iesu Christo. Io. I, 17: gratia et veritas per Iesum
Christum facta est. Eph. II, 14: ipse enim est pax nostra, etc..
Consequenter ponit epistolarem narrationem. Et circa hoc duo facit, quia primo agit gratias de praeteritis;
secundo hortatur ad profectum in futurum, ibi scire autem vos volo, etc..
Circa primum, primo praemittit gratiarum actionem pro eis; secundo materiam eius, ibi super communicatione,
etc..
Gratias autem agit super adiuncto gaudio et deprecatione. Et ideo haec tria tangens, dicit gratias Deo nostro.
Gratias agere, est recognoscere gratiam sibi factam.
I Thess. Cap. Ult.: in omnibus gratias agite.
In omni memoria vestra, quia in eis nihil occurrit apostolo, quod non esset dignum gratiarum actione. Et hoc est
valde magnum.
Prov. X, 7: memoria iusti cum laudibus, etc.. Pro omnibus. Is. LX, 21: populus autem tuus, omnes iusti in
perpetuum, etc..
Agit ergo gratias pro eorum bono, orationem et deprecationem pro custodia: totum tamen pro gaudio. I Reg. XII,
23: absit autem a me hoc peccatum in Domino, ut cessem orare pro vobis.
Deinde cum dicit super communicatione, etc., tangit de materia trium praedictorum.
Et primo ponit materiam gratiarum actionis; secundo gaudii de futuris, ibi confidens, etc.; tertio deprecationis, ibi
testis, etc..
Dicit ergo: super communicatione, scilicet qua communicatis doctrinae evangelii, credendo et opere implendo.
Haec est enim vera communicatio. Hebr. Cap. Ult.: beneficentiae autem et communionis nolite oblivisci, etc.. A
prima die, etc.. Eccli. XXVII, 12: homo sanctus in sapientia manet sicut sol, etc..
Et hoc ipsum confidens de vobis gaudeo, quia qui coepit, etc.. Ier. XVII, 5 s.: maledictus homo, qui confidit in
homine, et ponit carnem brachium suum. Benedictus vir qui confidit in Domino, et erit Dominus fiducia eius. Et
hoc in virtute Dei. Et ideo dicit qui coepit, etc.. Io. XV, 5: sine me nihil potestis facere. Quod est contra
pelagianos, qui dicunt principium boni operis esse ex nobis, sed consummationem ex Deo. Sed hoc non est
verum: quia principium boni operis in nobis est cogitare de bono, et hoc ipsum est a Deo. II Cor. III, 5: non quod
sufficientes simus cogitare aliquid a nobis, quasi ex nobis, etc.. In diem Christi Iesu, quo remunerabit singulos. II
Tim. Cap. Ult.: in reliquo reposita est mihi corona iustitiae, quam reddet mihi Dominus, etc.. I Cor. I, 8:
confirmabit vos usque in finem sine crimine, etc..
Ratio gaudii ponitur cum dicit sicut est mihi, etc.; quia scilicet id iustum est quia congaudetis mihi de bonis meis.
Eo quod habeam vos, etc., quasi dicat: habeo de vobis hanc conscientiam tales vos esse, ut scilicet gaudeatis de
his de quibus et ego ideo gaudeo, quod gaudium est in vinculis meis, quia tunc pro Christo fuit ligatus, de quo
gaudebat. Iac. I, 2 s.: omne gaudium existimate, fratres mei, cum in varias tentationes incideritis, scientes, etc..
Act. V, 41: ibant apostoli gaudentes a conspectu Concilii, quoniam digni habiti sunt pro nomine Iesu
contumeliam pati, etc.. Et in defensione, et in confirmatione evangelii, scilicet audacter praedicando, contra
tyrannos et haereticos, et confirmando evangelium in cordibus fidelium.
Act. XII: perambulans ex ordine Galatiam regionem, et Phrygiam, confirmans omnes discipulos.
Vel aliter, secundum Glossam. In corde, id est desiderio ut socii sitis sempiterni gaudii.
Io. XVI, 22: gaudium vestrum nemo tollet a vobis. Et hoc non potest abstrahi a corde meo, quia etiam in vinculis
existens et intentus confirmationi et defensioni evangelii, sollicitudo de vobis non recedit de corde meo.
|#2 Lectio 2
Posita materia gaudii de spe futura, hic ostendit super quo deprecationem pro eis facit. Et primo praemittit suum
desiderium, quod ostenditur omnino fervens; secundo materiam deprecationis, ibi et hoc oro, etc..

2

