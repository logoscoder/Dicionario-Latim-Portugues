Et hoc exponit, cum subdit pro me sentire, id est mihi compati. Supra I, 7: sicut est mihi iustum hoc sentire pro
omnibus vobis, etc.. I Mach. X, 20: quae nostra sunt sentias nobiscum, ut conserves amicitias ad nos, etc.. Sicut
et olim sentiebatis, scilicet quando mihi providistis. Et hoc tandem aliquando, quia licet tarde, tamen aliquando
fecistis. Rom. I, 10: si quomodo tandem aliquando prosperum iter habeam, etc..
Deinde cum dicit occupati, etc., excusat tarditatem; quasi dicat: non imputo negligentiae vel culpae, sed
necessitati, quia eratis occupati propter tribulationes quas passi estis. Eccli. XL, 1: occupatio magna creata est
omnibus hominibus, etc..
Deinde cum dicit non quasi propter, etc., beneficium exponit, et primo causam gaudii; secundo beneficium quo
floruerunt, ibi scitis autem et vos; tertio commemorat beneficium praesens, ibi habeo autem omnia.
Item primo excludit causam gaudii aestimatam; secundo declarat propriam mentis constantiam, ibi ego enim
didici, etc.; tertio approbat beneficentiam, ibi verumtamen bene fecistis.
Dicit ergo: non gaudeo propter penuriam a vobis propulsam, quae gravis erat. Is. XLVIII, 10: elegi te in camino
paupertatis.
Sed tamen non deprimit animum, nisi eorum qui in divitiis delectantur, aut qui gloriantur in substantia.
Et hoc ideo, quia apostolus non tristatur de paupertate, cuius ratio est constantia mentis eius, quam primo ponit,
secundo causam eius, ibi omnia possum, etc..
Item primo ponit constantiam in speciali casu, secundo generaliter in omnibus, ibi ubique, etc..
Dicit ergo: paupertatem non timeo, quia didici, etc.. Nihil demonstrat ita mentem sapientis perfecti, sicut quod
sciat uti quolibet statu. Sicut enim est bonus dux qui in quolibet exercitu operatur secundum exigentiam eius, et
coriarius qui ex quolibet corio facit optimos sotulares: sic ille perfectus est qui scit uti quolibet statu, ut si sit in
magno, non elevetur, et si in minimo, non deiiciatur. Et ideo dicit didici, etc.. Is. L, 5: Dominus Deus aperuit
mihi aurem, ego autem non contradico, retrorsum non abii, etc..
Et hoc sufficit, si parum habeo; si multum, scio me contemperare. Et ideo se exponit, dicens scio humiliari.
Humilitas autem quandoque dicit virtutem quamdam, Lc. XIV, 12, et XVIII, 14: qui se humiliat, exaltabitur,
quandoque deiectionem, Ps. Civ, 18: humiliaverunt in compedibus pedes eius. Et sic loquitur hic, dicens scio
humiliari, id est, abiectionem sustinere moderate, sicut oportet.
Et quia homines exaltantur per divitias et deprimuntur per paupertatem, ideo exaltationem vocat abundantiam. Et
in utroque est periculum, quia ex abundantia erigitur animus contra Deum, ex paupertate deiicitur.
Et ideo dicitur Prov. XXX, 8: paupertatem et divitias ne dederis mihi.
Sed apostolus loquitur melius, quia virtute in utroque scit uti, et hoc ubique, id est in omni loco, negotiis,
statibus, et conditionibus, institutus sum. II Cor. VI, 4: in omnibus exhibeamus nosmetipsos sicut Dei ministros,
etc..
Deinde cum dicit omnia possum, etc., ponit causam suae constantiae, dicens omnia possum, quasi dicat: non
possem hos insultus sustinere, nisi manu Dei me confortante.
Ez. III, 14: manus Domini erat mecum. Is. XL, 31: qui sperant in Domino, habebunt fortitudinem, assument
pennas sicut aquilae, etc..
Sed numquid superfluit quod misimus, cum scias egere? non, quia licet sciam penuriam pati, quod est virtus,
tamen non debet mihi subventio subtrahi. Rom. XII, 13: necessitatibus sanctorum communicantes.
Hebr. X, 34: nam et vinctis compassi estis.
Et sic patet causa gaudii.
Secundo commemorat praeteritum beneficium, ibi scitis autem. A quibusdam enim nihil accipiebat, scilicet
Corinthiis et thessalonicensibus, et quia Corinthii erant avari, et cum turbatione ministrassent, et quia
thessalonicenses erant otio dediti, laborabat, dans eis exemplum laborandi. Isti vero erant boni in absentia et
praesentia. Unde dicit II Cor. XI, 8: alias ecclesias expoliavi, accipiens stipendium ad ministerium vestrum.
In ratione dati spiritualis et accepti temporalis.
I Cor. IX, 11: si nos vobis spiritualia seminavimus, non magnum est si nos carnalia vestra metamus? quia et
thessalonicam, etc.. Et hoc est argumentum, quod Papa potest ab una ecclesia accipere in subsidium aliarum, non
autem sine quacumque causa.
Sciendum est autem, quod cum quis dat aliquid alicui, duo sunt consideranda, scilicet substantia muneris et
meritum dantis. Qui gaudet de temporalibus, gaudet de substantia muneris, nec quaerit nisi dantem, et hic est
mercenarius; qui autem quaerit dantis meritum, quaerit fructum virtutis et iustitiae, et talis est pastor.
Fructum, inquam, qui abundat in ratione vestra. Ratio dicitur dupliciter. Vel secundum quod est virtus animae, et
sic omnis virtus est rationis. Rom. XII, 1: rationabile obsequium vestrum. Quandoque est ratiocinatio et
computatio. Matth. XVIII, 23: qui voluit rationem ponere cum servis suis.
Ideo dicit abundantiam in ratione, quia plus dabant, quam tenerentur; quia quidam tantum in praesentia, sed isti
etiam mittebant Romam.
Habeo autem quae misistis. Repletus sum acceptis, scilicet his, quae misistis in odorem, etc.. Lev. III, 5 et IV,
31: offerte holocaustum in odorem suavitatis Domino. Est enim odor Deo suavis devotio offerentium, et inter
omnes hostias multum valent eleemosynae. Hebr. XIII, 16: beneficentiae autem et communionis nolite oblivisci,
talibus enim hostiis promeretur Deus.
23

