Et primo ostendit qualiter se habeant in futurum; secundo commendat eos de praeterito, ibi gavisus sum autem,
etc..
Circa primum duo facit.
Primo monet ad persistendum in iam habito; secundo ad proficiendum in melius, ibi gaudete in Domino semper,
etc..
Iterum prima dividitur in duas partes. Quia primo inducit ad perseverandum in generali; secundo ponit speciales
modos ad singulares personas, ibi euchodiam rogo, etc..
Circa primum primo commemorat ad eos suum affectum; secundo ponit monitionem, ibi sic state, etc..
Affectum autem suum commendat quintupliciter. Primo secundum fidem ostendens eos sibi dilectos; unde dicit
fratres, scilicet per fidem. Matth. XXIII, 8: omnes vos fratres estis. Secundo per charitatem; unde dicit
charissimi. I Cor. X, 14: charissimi mihi, etc.. Tertio secundum desiderium; unde dicit desideratissimi. Supra:
testis est mihi Deus quomodo cupiam, etc.. Et dico desideratissimi, quia desidero vos, vel quia me desideratis.
Quarto per gaudium; unde dicit gaudium meum. Et hoc, scilicet quia estis boni. Prov. X, 1: filius sapiens
laetificat patrem, etc.. Quinto per rationem gaudii; unde dicit corona mea. I thess. II, 19: quae est enim spes
nostra aut gaudium, aut corona gloriae, nonne vos? etc..
Deinde cum dicit sic state, etc., ponit monitionem de perseverantia, dicens sic state, etc., id est sicut ego
perseverate; vel sic: sicut statis. Matth. X, 22: qui perseveraverit usque in finem, hic salvus erit.
Deinde cum dicit euchodiam rogo, etc., singulares monitiones ponit. Et primo de concordia, secundo de
sollicitudine adiutorii, ibi etiam rogo et te.
Hae duae mulieres sanctae ministrabant sanctis in civitate philippensi; et forte erat aliqua discordia inter eas, ideo
eas ad concordiam revocat. II Cor. Cap. Ult. XIII, 11: idem sapite.
Deinde cum dicit etiam rogo et te, etc., quemdam rogat ut adiuvaret quasdam personas.
Et dicit compar, quia socius erat praedicationis eius. Prov. XVIII, 19: frater qui iuvatur a fratre, quasi civitas
fortis. Adiuva illas, etc.. Et ad hoc rogo omnes, quorum nomina, etc.. Quod ponit ne si alios non nominaret,
turbarentur; quasi dicat: non est magnum si non scribo omnium nomina, quia sunt scripta in meliori loco. Matth.
V, 12: gaudete et exultate, etc..
Liber vitae secundum Glossam est praedestinatio sanctorum, et hoc est verum secundum rem, sed differt ratione.
Sciendum est autem, quod olim erat consuetudo, quod qui ordinabantur ad aliquod officium, vel dignitatem,
scribebantur in matricula, sicut milites et senatores, qui palatio conscripti erant. Omnes autem sancti
praedestinati eliguntur a Deo ad magnum, scilicet ad vitam aeternam. Et haec ordinatio est praedestinatio.
Conscriptio huius ordinationis dicitur liber vitae: haec conscriptio est in memoria divina, quia inquantum ordinat,
praedestinat.
Inquantum vero immobiliter scit, dicitur esse praescriptio. Firma ergo notitia de praedestinatis dicitur liber vitae.
Sed numquid aliqui inde delentur? sciendum est, quod aliqui sunt scripti simpliciter, aliqui secundum quid. Sunt
enim aliqui praedestinati a Deo, ut habituri simpliciter vitam aeternam, et isti sunt scripti indelebiliter.
Aliqui ut habeant vitam aeternam non in se, sed in sua causa, inquantum ordinantur ad iustitiam praesentem, et
tales dicuntur deleri de libro vitae, quando excedunt a praesenti iustitia.
Deinde cum dicit gaudete in Domino, etc., hortatur eos ad proficiendum in melius, et primo ordinat eorum
animum ad proficiendum in melius; secundo actum eorum, ibi de caetero, etc..
Animum autem ordinat tripliciter, et primo quantum ad spirituale gaudium; secundo quantum ad spiritualem
quietem, ibi nihil solliciti, etc.; tertio quantum ad pacem, ibi et pax, etc..
Circa primum primo describit quale debeat esse nostrum gaudium; secundo ostendit gaudii causam, ibi Dominus
prope, etc..
Necessarium est enim cuilibet volenti proficere, quod habeat spirituale gaudium.
Prov. XVII, 22: animus gaudens aetatem floridam facit, etc..
Conditiones autem quatuor veri gaudii tangit apostolus, et primo quod debet esse rectum, quod est quando est de
proprio bono hominis, quod non est quid creatum, sed Deus, Ps. Lxxii, 28: mihi adhaerere Deo bonum est, etc..
Tunc autem rectum est quando in Domino. Ideo dicit in Domino. Neh. VIII, 10: gaudium Domini est fortitudo
vestra.
Item continuum; unde dicit semper.
I Thess. Cap. Ult.: semper gaudete. Quod fit quando non interrumpitur peccato: tunc enim est continuum.
Aliquando vero interrumpitur per tristitiam temporalem, quod significat imperfectionem gaudii. Cum enim quis
perfecte gaudet, non interrumpitur eius gaudium, quia parum curat de re parum durante.
Et ideo dicit semper.
Item multiplicatum debet esse; si enim gaudes de Deo, imminet tibi gaudere de eius incarnatione.
Lc. II, 10: evangelizo vobis gaudium magnum, quia natus est, etc.. Item ut gaudeas de actione. Prov. XXI, 15:
gaudium est iusto facere iudicium, etc.. Imminet etiam tibi gaudium de contemplatione. Sap. VIII, 16: non habet
amaritudinem conversatio illius. Item si gaudes de bono proprio, imminet tibi gaudere similiter de bono aliorum.
Item si de praesenti, imminet etiam de futuro; et ideo dicit iterum, etc..
Item debet esse moderatum, ne scilicet effluat per voluptates, sicut facit gaudium mundi.
20

