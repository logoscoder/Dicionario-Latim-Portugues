Item prima in duas: quia primo ponit dubitationem; secundo proponit rationes ad utramque partem, ibi coarctor
autem, etc..
Dicit ergo: si vivere in carne hic mihi est fructus, etc.; verum est quod in corpore meo, dum vivo, magnificatur
Christus.
Ergo vivere meum in carne, id est vita mea in carne, est huiusmodi fructus. Unde praedicat effectum de causa, id
est si vita affert mihi hunc fructum, ut Christus magnificetur, vita in carne est bona et fructuosa.
Rom. VI, 22: habetis fructum vestrum in sanctificationem, etc.. Si ergo ita est, ignoro quid eligam, utrum mori,
vel vivere. Rom. VIII, 26: nam quid oremus sicut oportet nescimus, etc.. Sap. IX, 14: cogitationes enim
mortalium sunt timidae, et incertae providentiae nostrae.
Sed quare dubitas? quia coarctor, etc.. Primo ponit rationem ad partem unam; secundo ad aliam.
In homine enim duplex est motus, naturae scilicet et gratiae. Naturae ad non moriendum.
II Cor. V, 4: nolumus expoliari, sed supervestiri, etc.. Io. Cap. Ult.: et alius ducet te quo tu non vis, etc.. Et
gratiae, quam suggeret charitas, quae movet ad dilectionem Dei et proximi. Hic affectus ad dilectionem Dei
movet, ut simus cum Christo. Et ideo dicit desiderium habens dissolvi, non simpliciter, sed esse cum Christo. II
Cor. V, 8: audemus autem, et bonam voluntatem habemus magis peregrinari a corpore, et praesentes esse ad
Dominum, etc..
In quo notatur falsitas opinionis Graecorum, quod animae sanctorum post mortem non statim sunt cum Christo.
Et hoc ideo opto, quia est multo melius esse cum Christo. Ps. Lxxii, 25: quid enim mihi est in caelo, etc.. Defecit
caro mea, et cor meum, scilicet ad habendum bonum. Ps. Lxxxiii, 11: melior est dies una in atriis tuis super
millia, etc..
Dilectio autem proximi movet ad profectum proximi, et ideo dicit permanere autem, etc., id est necessaria est
vita mea propter utilitatem vestram. II Cor. V, 13: sive mente excedimus, Deo, sive sobrii sumus, vobis, etc..
Vel aliter coarctor, etc., id est ex duplici parte insurgit desiderium dissolvi, etc., melius, etc.. Sententia non
mutatur. Sed hoc non videtur dubitabile, quinimo videtur etiam apostolus in priorem partem declinare.
Primum enim desiderium excitat in nobis dilectio Dei, secundum dilectio proximi: maius autem et melius est
desiderium primum, igitur, etc..
Respondeo. Dicendum est quod duplex est dilectio Dei, scilicet dilectio concupiscentiae, qua vult frui Deo et
delectari in ipso, et hoc est bonum hominis. Item est dilectio amicitiae, qua homo praeponit honorem Dei etiam
huic delectationi, qua fruitur Deo, et haec est perfecta charitas. Unde Rom. VIII, 38: neque mors, neque vita,
neque Angeli, etc..
Et subdit IX cap., 3: optabam ego anathema fieri pro fratribus meis, etc.. Et hoc dixit, ut ostendat se esse
perfectioris charitatis, quasi sit paratus propter amorem Dei et gloriam carere delectatione visionis Dei; et ideo
hoc elegit, et bene, tamquam magis perfectum.
|#4 Lectio 4
Posita dubitatione et rationibus hinc inde, hic solvit dubitationem. Et primo, quasi eligens unam partem,
praenuntiat post futurum adventum suum ad eos quantum ad se; secundo ostendit quid requiratur ex parte eorum,
ibi tantum digne, etc..
Item prima in tres, quia primo praemittit futurum adventum; secundo ostendit fructum; tertio illum fructum
exponit.
Dicit ergo: postquam supra dictum est quod permanere in carne necessarium est propter vos, et hoc quod mea
vita est fructuosa vobis, scio, ideo scilicet quia permanebo, sed hoc quasi confidens de Deo. Prov. XVIII: iustus
quasi leo confidens, etc.. Manebo et permanebo, id est vivam et diu vivam.
Sed contra, statim occisus est a Nerone.
Respondeo. Dicendum est quod epistola est facta vel scripta primo anno incarcerationis, quod fuit primo anno
Neronis. Unde postea vixit septem annis.
Omnibus vobis, id est ad utilitatem omnium vestrum. I Cor. X, 33: non quaerens quod mihi utile est, sed quod
multis, ut salvi fiant. Et hoc ad profectum vestrum, id est, ut per meam exhortationem proficiatis in fide et
gaudeatis de mea vita quam audistis, sed magis gauderetis si essem praesens.
Rom. I, 11: desidero autem videre vos, etc..
Deinde exponit quod dixerat, dicens ut gratulatio vestra, etc., id est si detur ut iterum veniam ad vos, est ut
gaudium abundans sim vobis. Eph. III, 20: ei autem qui potens est omnia facere superabundanter quam petimus,
aut intelligimus, etc.. Et hoc in Christo Iesu, quia hoc ipsum quod gaudebant de eo, erat propter Christum.
Philem. 20: fruar te in Domino, etc..
Deinde cum dicit tantum digne, etc., ostendit quid requiratur ex parte eorum.
Et circa hoc tria facit, quia primo facit hoc; secundo manifestat utilitatem inde consequentem; tertio explicat.
Dicit ergo quod tantum ex parte eorum requiritur quod in evangelio Christi digne conversentur, scilicet
secundum quod doctrinae tali congruit. I Thess. II, 12: testificati sumus, ut ambularetis digne Deo, qui vocavit
vos in suum regnum et gloriam, etc..

6

