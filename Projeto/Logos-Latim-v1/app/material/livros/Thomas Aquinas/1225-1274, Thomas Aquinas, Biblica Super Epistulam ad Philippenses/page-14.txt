Et exponit causam, dicens nam et infirmatus est usque ad mortem, scilicet secundum iudicium medicorum, non
autem secundum providentiam divinam, sed ad honorem Dei. Io. XI, 4: infirmitas haec non est ad mortem, sed
pro gloria Dei. Ideo sequitur sed Deus misertus est eius. Ps. VI, 3: miserere mei, Domine, quoniam infirmus
sum, etc.. Et non solum, etc.. Quia tristitiam temporalem et naturalem habuit de afflictionibus suis, sicut et
Christus legitur aliquando habuisse.
Consequenter concludit missionem, et patet littera, et ostendit quomodo recipiatur, et secundo huius causam.
Recipiendus est honorifice in Domino, cuius est minister. Gal. IV, 14: sicut Angelum Dei excepistis me, sicut
Christum Iesum.
I Tim. V, 17: qui bene praesunt presbyteri, duplici honore digni habeantur: maxime qui laborant in verbo et
doctrina, etc..
Et hoc propter, etc., id est propter Deum et salutem fidelium, usque ad mortem accessit.
Io. XV, 13: maiorem charitatem nemo habet, ut animam suam ponat quis pro amicis suis, etc.. Tradens. Io. X,
11: bonus pastor animam suam ponit pro ovibus suis. Et hoc ut impleret, etc., quod vos personaliter non potuistis
circa meum obsequium.
|+3 Capitulus 3
|#1 Lectio 1
Proposuit exempla quae sequi deberent, hic ostendit quorum exempla debent vitare. Et circa hoc tria facit; quia
primo praemittit quos vitare debent; secundo exemplum vitandi per conversationem sanctorum, ibi vos enim,
etc.; tertio inducit ad vitandum eos quos illi reputabant imitabiles, ibi imitatores, etc..
Iterum prima pars dividitur in tres particulas; quia primo praemittit finem huius doctrinae; secundo scribendi
necessitatem, ibi eadem vobis, etc.; tertio necessitatis rationem, ibi videte, etc..
Intentio admonitionis est removere fideles gentes a legalibus, ad quae quidam eos inducebant. Et ideo dicit o
fratres, scilicet per fidem, de caetero, id est postquam vos monui, ut supra, gaudete in Domino tantum, non in
legalibus observantiis. Hab. III, 18: ego autem in Domino gaudebo, et exultabo in Deo Iesu meo, etc..
Et hoc, quia eadem, quae dixi in praesentia, non est mihi pigrum vobis scribere in absentia. Verba enim de facili
transeunt, sed scripta manent. Eccli. XXXVIII, 25: sapientiam scribe in tempore vacuitatis, etc.. Iud. I, 3: omnem
sollicitudinem faciens scribendi vobis de communi vestra salute, necesse habui scribere vobis, etc.. Rom. XV,
15: audacius scripsi vobis, fratres, ex parte tamquam in memoriam vos reducens, etc..
Et causa huius necessitatis est quia instant seductores; et ideo oportet instantius veritatem scribere, unde dicit
videte, id est observate, etc..
Et tria de his dicit: scilicet saevitiam cordis irrationabilem; unde dicit canes. Glossa: natura canis est, ut statim ex
ira latret, non ex ratione, sed ex consuetudine. Sic et illi, Is. LVI, 11: canes impudentissimi nescierunt
saturitatem, ipsi pastores nesciverunt intelligentiam, etc.. Apoc. Cap. Ult.: foris canes, etc..
Secundo perversae doctrinae seminationem, ibi malos operarios, quia non fideliter in vinea Domini laborant, nec
bonum semen in agro mittunt. Matth. XIII, 28: inimicus homo hoc fecit, etc.. II Tim. II, 15: cura teipsum
probabilem exhibere Deo, etc..
Tertio dissensionis, ibi concisionem. Et hoc verbo utitur in eorum suggillationem. Praedicant enim
circumcisionem, quae non potest stare cum gratia Christi. Gal. V, 2: si circumcidamini, Christus nihil vobis
proderit. Unde alludens vocabulo, dicit concisionem, quasi non circumcisionem, sed concisionem habeant.
Deinde cum dicit nos autem, etc., ostendit quomodo vitentur a sanctis. Et primo quomodo ab omnibus; secundo
quomodo ab ipso, ibi quapropter, etc..
Dicit ergo: ego dico quod illi sunt concisio, sed nos vera circumcisio, qui spiritu, etc.. Est autem duplex
circumcisio, scilicet corporalis, et spiritualis. Rom. II, 28: non enim, qui in manifesto Iudaeus est, neque quae in
manifesto in carne est circumcisio; sed qui in abscondito Iudaeus est, et circumcisio cordis in spiritu, non littera,
etc..
Circumcisio enim carnis est, quae est de superfluo carnis, sed circumcisio spiritus, per quam spiritus sanctus
abscindit superfluas interiores concupiscentias. Et ideo dicit nos sumus, etc., id est qui interius circumcidit nos
Deo. Rom. II: testis enim est mihi Deus, cui servio in spiritu meo in evangelio filii eius, etc.. I Cor. XIV, 15:
psallam spiritu, psallam et mente; orabo spiritu, orabo et mente, etc..
Data est autem circumcisio, ut ostenditur Rom. IV, 16, ut signum fidei Abrahae ostenderetur, ut scilicet eius
fides ostenderetur vera, quae fuit fides de futuro semine. Gal. III, 16: Abrahae dictae sunt promissiones, etc.. Est
ergo circumcisio signum fidei Abrahae de Christo. Ille ergo circumciditur, qui interius per spiritum sanctum
renovatur in Christo, qui est veritas circumcisionis.
Col. II, 11: circumcisi estis circumcisione non manufacta in expoliatione corporis carnis, sed in circumcisione
Christi, etc..
Et non habentes fiduciam in carne, id est in carnali circumcisione, quia, ut dicitur Io. VI, 63: spiritus est qui
vivificat, caro autem non prodest quicquam.

14

