Deinde cum dicit non in praesenti, etc., ostendit quid agere debeant. Et primo monet ut agant fideliter, quia
servus infidelis non servit, nisi quando Dominus videt, quia non curat, nisi placere; sed fidelis semper bene
operatur. Et ideo dicit non in praesentia mea tantum, quia sic videretur quod non faceretis ex instinctu bonae
voluntatis.
Eph. VI, 6 s.: non ad oculum servientes, quasi hominibus placentes, sed ut servi Christi, facientes voluntatem
Dei: ex animo cum bona voluntate servientes Domino, et non hominibus.
Secundo, ut humiliter, ibi cum metu et tremore, etc.. Superbus enim non timet, sed humilis. I Cor. X, 12: qui se
existimat stare, videat ne cadat. Prov. XXVIII, 14: beatus homo qui semper est pavidus. Ps. II, 11: servite
Domino in timore, et exultate ei cum tremore.
Tertio salubriter, ibi vestram salutem operamini. Matth. XXIV, 13: qui perseveraverit usque in finem, hic salvus
erit.
Deinde cum dicit Deus enim, etc., confirmat fiduciam et excludit quatuor falsas existimationes.
Unam hominum credentium quod homo per liberum arbitrium possit salvari absque divino auxilio. Contra hoc
dicit Deus, etc..
Io. XIV, 10: pater in me manens, ipse facit opera: et XV, 5: sine me nihil potestis facere.
Alii omnino negant liberum arbitrium, dicentes quod homo necessitatur a fato, vel a providentia divina. Et hoc
excludit, cum dicit in vobis. Quia interius per instinctum movet voluntatem ad bene operandum. Is. XXVI, 12:
omnia enim opera nostra operatus es in nobis.
Tertia pelagianorum, sicut et primi, dicentium electiones esse in nobis, sed prosecutiones operum in Deo, quia
velle est a nobis sed perficere a Deo. Et hoc excludit, dicens et velle et perficere. Rom. IX, 16: non est volentis,
scilicet velle, sine auxilio Dei, neque currentis, scilicet currere, sed miserentis est Dei.
Quarta quod Deus facit omne bonum in nobis, et hoc per merita nostra. Hoc excludit, cum dicit pro bona
voluntate, scilicet sua, non pro meritis nostris, quia ante gratiam Dei nihil boni meriti est in nobis. Ps. L, 20:
benigne fac, Domine, in bona voluntate tua, etc..
|#4 Lectio 4
Supra apostolus induxit ad faciendum opera salutis, hic docet eos modum faciendi. Et primo docet ipsum
modum, secundo assignat rationem eius, ibi ut sitis, etc..
Docet duplicem modum faciendi, scilicet sine murmure et sine dubitatione.
Opera enim virtutum sunt difficillima, et in his habet locum murmuratio. I Cor. X, 10: neque murmuraveritis,
sicut quidam eorum murmuraverunt, et perierunt ab exterminatore.
Et ne dubitetis an fiant. Iac. I, 6: qui enim haesitat, similis est fluctui maris, qui a vento movetur, et circumfertur,
etc..
Ponit autem huius rationem, et primo ex parte eorum; secundo ex parte apostoli, ibi ad gloriam, etc..
Circa primum ponitur triplex ratio.
Prima in comparatione ad fideles, cum dicit ut sitis sine querela. Lc. I, 6: incedentes in omnibus mandatis et
iustificationibus Domini sine querela, etc.. Sine peccato autem nullus esse potest, sed bene sine querela. Unde ad
hoc monet.
Secundo in comparatione ad Deum, ibi simplices, etc.. Filius enim est similis patri; Deus autem simplex est;
unde simplices simus sicut filii Dei, quod est, quando intentio est ad unum. Iac. I, 8: vir duplex animo,
inconstans est in omnibus viis suis. Matth. X, 16: estote prudentes sicut serpentes, et simplices sicut columbae.
Tertio in comparatione ad infideles, ibi sine reprehensione, etc., id est ut bene se habeant ad infideles, ut scilicet
sint sine offensione, in medio nationis pravae, quantum ad mala opera, et perversae, quantum ad infidelitatem: et
hoc est quando non possunt infamari ab eis. I Tim. V, 14: nullam occasionem date adversario maledicti gratia.
Et huius ratio ponitur, ibi inter quos, etc.. Quia qualitercumque mundus varietur, luminaria caeli clara manent.
Matth. V, 14: vos estis lux mundi, etc.. Lucens non quantum ad essentiam, quia sic tantum Deus lux est. Io. I, 4:
et vita erat lux hominum, etc.. At vero sancti non sic. Io. I, 8: non erat ille lux, etc.. Sed sunt lux, inquantum
habent aliquid lucis illius qui erat lux hominum, scilicet verbi Dei irradiantis nobis.
Et ideo dicit verbum vitae continentes, scilicet verbum Christi. Io. VI, 68: Domine, ad quem ibimus? verba vitae
aeternae habes.
Ps. Cxviii, 105: lucerna pedibus meis verbum tuum, etc..
Deinde ponit rationem ex parte apostoli, ibi ad gloriam meam.
Secundo manifestat rationem, quia subditi debent bene agere, etiam ut cedat in gloriam praelatorum. Eorum
enim est gloria, quando subditi sunt bene instructi. Prov. X, 1: filius sapiens laetificat patrem, etc.. I Thess. II,
20: vos enim estis gloria nostra, etc..
Et hoc in diem Christi, quando scilicet adducet secum fideles.
Et hoc propter duo est ad gloriam, scilicet propter laborem in praedicatione et propter passionem mortis quam
sustinuit.

12

