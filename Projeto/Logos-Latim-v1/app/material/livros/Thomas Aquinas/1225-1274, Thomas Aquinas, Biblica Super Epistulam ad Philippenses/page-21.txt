Et ideo dicit modestia vestra, etc.; quasi dicat: ita sit moderatum gaudium vestrum, quod non vertatur in
dissolutionem.
Iudith ult.: populus erat iucundus secundum faciem sanctorum, etc.. Prov. XII, 11: qui suavis est, vivit in
moderationibus.
Et dicit nota sit omnibus hominibus; quasi dicat: vita vestra sic moderata sit in exterioribus, ut nullius offendat
aspectum: impediret enim conversationem vestram.
Deinde cum dicit Dominus enim prope est, tangitur causa gaudii. Homo enim gaudet de propinquitate amici.
Dominus quidem prope est praesentia maiestatis. Act. XVII, 27: non longe est ab unoquoque. Item est prope
propter propinquitatem carnis. Eph. II, 13: qui eratis longe, facti estis prope.
Item est prope per inhabitantem gratiam.
Iac. IV, 8: appropinquate Deo, et appropinquabit vobis. Item per exauditionis clementiam.
Ps. Cxliv, 18: prope est Dominus invocantibus eum. Is. XIV, 1: prope est, ut veniat tempus eius, et dies eius non
elongabuntur, etc..
Deinde cum dicit nihil solliciti, etc., ostendit quod mens nostra debet esse quieta; et primo ostendit superfluam
sollicitudinem; secundo ostendit quid loco eius in mente succedat, ibi sed in omni oratione, etc..
Et satis convenienter subdit nihil solliciti, etc., ad hoc quod dixerat: Dominus prope est; quasi dicat: ipse omnia
tribuet, unde non necesse est quod sitis solliciti.
Matth. VI, 25: ne solliciti sitis animae vestrae quid manducetis, neque corpori vestro, quid induamini, etc..
Sed contra, quia dicitur Rom. XII, 8: qui praeest in sollicitudine.
Respondeo. Dicendum est, quod sollicitudo quandoque importat diligentiam quaerendi quod deest, et hoc est
commendabile, et opponitur negligentiae; quandoque anxietatem animi cum defectu spei et timore de obtinendo
id, circa quod sollicitatur, et hanc prohibet Dominus Matth. VI, et hic apostolus, quia non debet desperare quin
Dominus det necessaria. Sed loco sollicitudinis debemus habere recursum ad Deum. I Petr. Cap. Ult.: omnem
sollicitudinem proiicientes in eum, quoniam ipsi est cura de vobis. Et hoc fit orando.
Et ideo dicit sed in omni, etc..
Et convenienter postquam dixit Dominus prope est, subdit de petitione. Novo enim Domino venienti porriguntur
petitiones.
Et ponit quatuor quae necessaria sunt in qualibet oratione. Oratio enim importat ascensum intellectus in Deum.
Et ideo dicit in omni oratione. Eccli. XXXV, 21: oratio humiliantis se nubes penetrabit, etc.. Item debet esse cum
fiducia impetrandi, et hoc ex Dei misericordia. Dan. IX, 18: neque enim in iustificationibus nostris prosternimus
preces ante faciem tuam, sed in miserationibus tuis multis, etc.. Et ideo dicit obsecratione, quae est contestatio
per Dei gratiam et eius sanctitatem, et ideo se humiliantis est. Prov. XVIII, 23: cum obsecratione loquitur pauper.
Et hoc fit cum dicimus: per passionem et crucem tuam, etc.. Quia vero ingratus de beneficiis acceptis, indignus
est ut alia accipiat, ideo subdit cum gratiarum actione.
I Thess. Cap. Ult.: in omnibus gratias agite.
Et tunc proponit petitionem. Et ideo dicit petitiones vestrae. Matth. VII, 7: petite, et accipietis.
Et haec quatuor si bene consideremus, habent omnes orationes ecclesiae. Primo enim invocatur Deus; secundo
commemoratur divinum beneficium; tertio petitur beneficium; quarto ponitur obsecratio: per Dominum nostrum,
etc..
Sed notandum quod dicit petitiones vestrae innotescant apud Deum. Numquid Dominus nescit hoc? ideo hoc
tripliciter exponitur in Glossa. Primo innotescant, id est, approbentur ante Deum, et appareant quasi dignae et
sanctae. Ps. Cxl, 2: dirigatur, Domine, oratio mea sicut incensum in conspectu tuo, etc.. Vel innotescant nobis
ipsis, quod semper sint apud Deum; quasi dicat: non oretis propter favorem populi.
Matth. VI, 6: tu autem cum oraveris, intra in cubiculum tuum, et clauso Ostio, ora patrem tuum in abscondito,
etc.. Vel innotescant his qui sunt apud Deum, id est, Angelis, per quorum ministerium deferuntur Deo, non quasi
ignoranti, sed quia intercedunt pro nobis.
Apoc. VIII, 4: ascendit fumus incensorum de orationibus sanctorum de manu Angeli coram Deo, etc..
Deinde cum dicit et pax, etc., ordinat animum quantum ad pacem per illa supradicta dispositum. Et hanc per
modum orantis optat.
Pax, secundum Augustinum, est tranquillitas ordinis, perturbatio enim ordinis est destructio pacis. Haec ordinis
tranquillitas tripliciter consideratur. Primo prout est in principio ordinis, scilicet in Deo. Rom. XIII, 2: quae a
Deo sunt, ordinata sunt, etc..
Ab isto profundo, in quo est pax, derivatur primo et perfectius in beatos, in quibus nulla est perturbatio, et nec
culpae, nec poenae, et consequenter derivatur ad sanctos viros.
Et quanto est magis sanctus, tanto minus patitur perturbationem mentis. Ps. Cxviii, 165: pax multa diligentibus
legem tuam, et non est illis scandalum, sed perfecta est in beatis. Is.
Ult.: ecce ego declinabo super eam quasi fluvium pacis, etc.. Quia vero cor nostrum ab omni perturbatione non
potest esse alienum nisi per Deum, oportet quod per ipsum fiat. Unde dicit Dei.
Et hoc secundum quod consideratur in ipso principio, exuperat omnem sensum creatum, quia, ut dicitur I Tim.
Cap. Ult.: lucem habitat inaccessibilem. Iob XXXVI, 26: ecce Deus magnus vincens scientiam nostram, etc..
21

