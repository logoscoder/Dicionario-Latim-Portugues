Et quia cordis desiderium soli Deo est manifestum, ideo invocat Deum testem quod pro eis deprecetur cum
desiderio. Iob XII: ecce in caelo testis meus est, scilicet Deus, etc.. Quomodo cupiam vos, scilicet ego, existens
in visceribus Iesu Christi.
Vel quomodo cupiam vos esse in eis; quasi dicat: quomodo cupiam vestram salutem et participationem
viscerosae charitatis Christi.
Lc. I, 78: per viscera misericordiae Dei, etc.; quasi dicat: quia ad profunda et intima cordis, virtus amoris
pertingit.
Vel cupiam ut sitis in visceribus Iesu Christi, id est ut ipsum intime diligatis, ut et diligamini ab eo; in hoc enim
vita hominis consistit.
Deinde cum dicit et hoc oro, etc., ponit deprecationem, et tria bona optat.
Primo quantum ad interioris charitatis augmentum.
Affectus enim interior perficitur per charitatem, et ideo non habenti charitatem optandum est ut habeat; habenti
vero, ut perficiatur.
Unde dicit ut charitas, etc.. Pro augmento autem charitatis orandus est Deus, quia solus Deus hoc in nobis
operatur. II Cor. IX, 8: potens est autem Deus omnem gratiam abundare facere in vobis, ut in omnibus semper
omnem sufficientiam habentes, abundetis in omne opus bonum, etc.. Et hoc necessarium est ut petamus et nos,
quia Matth. V, 20: nisi abundaverit iustitia vestra plus quam Scribarum et Pharisaeorum, non intrabitis in regnum
caelorum.
Secundo quantum ad intellectum.
Unde dicit in omni scientia.
Sed numquid ex charitate provenit scientia? sic, quia dicitur I Io. II, 27: et vos unctionem quam accepistis ab eo,
maneat in vobis, et non necesse habetis ut aliquis doceat vos, sed sicut unctio eius docet vos de omnibus, etc..
Item, charitas est spiritus, de quo dicitur Io. XVI, 13: cum venerit ille spiritus veritatis, docebit vos omnem, etc..
Cuius ratio est, quia qui habet habitum, si rectus est habitus, sequitur inde rectum iudicium de his quae pertinent
ad illum habitum; si vero corruptus, falsum. Sicut circa venerea temperatus habet bonum iudicium, intemperatus
non sed falsum.
Omnia autem quae a nobis fiunt, sunt informanda charitate, et ideo habens charitatem, habet rectum iudicium, et
quantum ad cognoscibilia. Et sic dicit in omni scientia, qua scilicet agnoscat veritatem et inhaereat circa ea quae
sunt fidei. Haec est scientia sanctorum, de qua dicitur Sap. X, 10.
Et quantum ad operabilia, et sic dicit et in omni sensu, qui est vis cognoscitiva circa exteriora obiecta. Et
proprium eius est ut statim iudicet de proprio sensibili recte. Et ideo hoc nomen translatum est ad interius
iudicium rationis; unde sensati dicuntur qui habent rectum iudicium circa agibilia. Sap. I, 1: sentite de Domino in
bonitate, etc. Sap. VI, 16: cogitare ergo de illa, sensus est consummatus, etc..
Sed hic sensus debet esse non tantum considerativus sed etiam discretivus inter bonum et malum, et inter bonum
et melius. Unde subdit ut probetis, etc..
Nota quod charitas perficit sensum ut probet bona; sed perfecta charitas ut probet meliora.
I Cor. XII, 31: aemulamini meliora charismata, etc. Et infra cap. XIV: sectamini charitatem, etc.. Et ideo dicit
potiora.
Tertio quantum ad effectum. Et primo ponit immunitatem a malo; secundo perfectionem in bono.
Primum in hoc quod dicit ut sitis sinceri.
Est enim duplex peccatum vitandum, scilicet interioris corruptionis, qua homo corrumpitur in se, et hoc
excluditur per sinceritatem.
I Cor. V, 8: in azymis sinceritatis, etc.. Aliud est in proximum, scilicet offensa. Et ideo dicit et sine offensa. I
Cor. IV, 10: sine offensione estote Iudaeis et gentilibus, et ecclesiae Dei, sicut ego, etc.. Et II Cor. VI, 3: nemini
dantes ullam offensionem, etc..
In diem Christi Iesu, id est usque in finem vitae. Matth. XXIV, 13: qui perseveraverit usque in finem, hic salvus
erit.
Quantum ad gratiam dicit repleti fructu iustitiae, ut opera iustitiae quaedam fructus sint. Rom. VI, 22: habetis
fructum vestrum in sanctificatione, etc.. Vel fructu iustitiae, id est praemio iustitiae, scilicet corona.
II Tim. IV, 8: in reliquo reposita est mihi corona iustitiae, etc.. Sap. IV: bonorum enim laborum gloriosus est
fructus, etc.. Et hoc habetur per Christum, quia omnia, quae facimus, sunt bona per ipsum.
Io. XV, 5: sine me nihil potestis facere, etc..
Et haec facienda sunt hoc fine, scilicet in gloriam et laudem Dei, quia ex operibus sanctorum, Deus clarificatur,
cum inde alii prorumpunt in laudem Dei. Ps. Cl, 1: laudate Dominum in sanctis eius, etc.. Ier. XXXIII, 9: erit
mihi in nomen, et in gaudium, et in laudem, et in exultationem cunctis gentibus terrae, quae audierint omnia
bona, etc..
Deinde cum dicit scire autem, etc., admonet ad futura. Et primo ponit exempla exequenda et vitanda; secundo
concludit moralem monitionem in IV cap., ibi itaque, fratres mei charissimi, etc..
Circa primum duo facit, quia primo ostendit quae sunt imitanda; secundo quae sunt vitanda, III cap., ibi de
caetero, etc..
3

