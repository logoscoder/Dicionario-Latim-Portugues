Deinde cum dicit Deus autem, etc., finit epistolam in oratione, et primo ponit orationem, Deus autem meus.
Unus Deus est omnium per creationem et potentiam, sed meus, quia singulariter ei servio. Rom. I, 9: testis enim
est mihi Deus cui servio.
Impleat, etc., quia implestis meum. Et hoc potest Dominus, quia abundat secundum divitias.
Rom. X, 12: idem Dominus omnium, dives in omnes qui invocant illum, etc..
Et hoc verum in gloria, scilicet sua, quia ibi implebitur totum desiderium. Ps. XVI, 15: satiabor cum apparuerit
gloria tua. Ps. Cii, 5: qui replet in bonis desiderium tuum.
Et hoc est in Christo, id est per Christum.
II Petr. I, 4: per quem maxima nobis et pretiosa donavit.
Et de omnibus his sit Deo, trinitati, et patri nostro gloria. I Tim. I, 17: soli Deo honor et gloria in saecula
saeculorum. Saeculum est spatium seu duratio generationis aut memoriae hominum.
Posita primo oratione, et secundo gratiarum actione, tertio ponit salutationem, dicens salutate omnem sanctum,
id est fideles in Christo, quia per Christum sanctificati.
Hebr. XIII, 12: ut sanctificaret per suum sanguinem populum, extra portam passus est.
Maxime, etc.. Et per hoc intelligitur quod multos de familia caesaris convertit. Supra I, 13: ut vincula mea
manifesta in Christo fierent in omni praetorio, et caeteris hominibus, etc.. Quamvis autem Matth. XI, 8 dicatur:
qui mollibus vestiuntur in domibus regum sunt, tamen ad promovendum bonos, et impediendum malos, videtur
licitum sanctis in curiis regum commorari, sed non propter delicias et concupiscentiam voluptatum.
Et dicit qui de caesaris domo sunt, ut eos animet ad gaudium et ad fidem.
Deinde ponit suam salutationem de manu sua, dicens gratia Domini, etc..

24

