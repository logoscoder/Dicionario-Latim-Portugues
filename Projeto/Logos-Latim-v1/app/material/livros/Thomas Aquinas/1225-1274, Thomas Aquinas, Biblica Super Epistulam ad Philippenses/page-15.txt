Sumitur autem caro aliquando in nobis pro carnali concupiscentia, quandoque pro carnis cura, et quandoque pro
carnali observantia.
Et utrumque debemus circumcidere, nec in eis gloriari.
Deinde cum dicit quamquam ego, etc., ponit exemplum proprium, et primo praemittit eminentiam suam, quam
habebat in statu legali; secundo ostendit quomodo eam contempsit, ibi sed quae, etc..
Primum proponit primo in generali; secundo explicat per partes, ibi circumcisus, etc..
Circa primum duo facit, quia primo ostendit fiduciam, quam habere potuit in legalibus, dicens: non debemus
habere fiduciam in legalibus, quamquam habeam, id est possem habere si vellem, quia in quo quis audet, in
insipientia dico, audeo et ego, etc., ut dicitur II, 21. Et hoc etiam excellentius, quia ego magis. II Cor. XI, 23: ut
minus sapiens dico, plus ego, etc..
Et hoc totum adducit, ut efficacius destruat observationes legales. Multi enim contemnunt quae nesciunt, vel non
habent, et hoc non valet; sed tunc quando aliquis habet et contemnit, et non gloriatur in eis. Sic, si apostolus non
habuisset locum in statu legalium, poterat dici quod ideo ad statum evangelii venit.
Et ideo ostendit per hoc eminentiam suam in statu illo. Et primo quantum ad genus; secundo quantum ad
conversationem, ibi secundum legem, etc..
Quantum ad primum tripliciter, quantum ad generis sacramentum, quia circumcisus octavo die. Gen. XVII, 10:
ut sit signum foederis inter me et vos, etc.. Et dicit octava die, quia haec erat differentia inter proselytos et eos
qui erant de genere Abrahae, quia illi non octava die, sed iam adulti quando convertebantur, sed isti secundum
legem octava die. Gen. XVII, 12: infans octo dierum circumcidetur ex vobis. Sic ergo non ut proselytus, sed ut
vere Israelita fuit.
Secundo quantum ad ipsum genus, et primo quantum ad gentem, cum dicit ex genere Israel. Ex Abraham enim
duae gentes descenderunt: una per Isaac, et alia per Ismael. De primo, duae: una per esau, et alia per Iacob. Sed
duae, scilicet quae ex esau et Ismaelitae, non sunt consecutae haereditatem, sed solus Iacob, qui et Israel. Ideo
dicit ex genere Israel. II Cor. XI, 22: Israelitae sunt, et ego.
Item quantum ad tribum, quia in tribu Israel erant quidam de ancillis, scilicet de Bala et zelpha; quidam de
liberis, scilicet Lia et Rachel; et inter istos quidam semper erant in cultu Dei, scilicet levi, Iuda et beniamin.
Aliae, tempore ieroboam, conversae sunt ad idola. Et ideo tribus beniamin privilegiata erat, quia in fide et
dilectione uxoris, et in ea templum. Deut. XXXIII, 12: beniamin amantissimus Domini habitabit confidenter in
eo, quasi in thalamo tota die morabitur, et inter humeros illius requiescet, etc.. Gen. XLIX, 27: beniamin lupus
rapax mane comedet praedam, et vespere dividet spolia. Quo figurabatur Paulus, qui fuit quandoque contra
ecclesiam.
Tertio quantum ad nomen et linguam, cum dicit Hebraeus.
Aliqui dicunt quod Hebraeus dicitur ab Abraham: et hoc dicit Augustinus, sed postea retractat. Sed dicitur ab
Heber, de quo Gen. XI, 14. Quod autem non ab Abraham, patet, quia etiam Abraham dicitur Hebraeus.
Gen. XIV, 13: nuntiavit Abrahae Hebraeo.
Dicit Glossa super Gen. XI, quod tempore Heber divisum est labium gentium omnium, et illa lingua, quae prius
erat, remansit in familia Heber, et in cultu unius Dei, et inter omnes Hebraeos. Natus est etiam ex parentibus
Hebraeis, et ideo dicit ex Hebraeis.
Deinde ostendit suam eminentiam quo ad conversationem.
Et primo quantum ad sectam, cum dicit secundum legem Pharisaeus. Apud Iudaeos siquidem erant tres sectae,
scilicet Pharisaeorum, sadducaeorum et essenorum. Sed Pharisaei magis ad veritatem accedebant, quia sadducaei
negabant resurrectionem, neque credebant esse Angelos, neque spiritus. Pharisaei autem utrumque confitentur, ut
dicitur Act. XXIII, 8. Et ideo in hoc commendabilior est secta Pharisaeorum.
Quomodo autem Pharisaeus fuerit, dicitur Act. XXVI, 5: quoniam secundum certissimam sectam nostrae
religionis vixi Pharisaeus.
Secundo, quantum ad aemulationem quam habuerunt Iudaei, licet non secundum scientiam in persequendo
christianos, ideo dicit persequens ecclesiam Dei. Gal. I, 23: qui persequebatur nos aliquando, nunc autem
evangelizat fidem quam aliquando expugnabat. Et Act. XXVI, 9: et ego quidem existimaveram me adversus
nomen Iesu Nazareni debere multa contraria agere, quod et feci ierosolymis, et multos sanctorum ego in
carceribus inclusi, etc.. I Cor. XV, 9: non sum dignus vocari apostolus, quoniam persecutus sum ecclesiam Dei.
Tertio, quantum ad innocentiam conversationis.
Ideo dicit secundum iustitiam, etc..
Haec iustitia consistit in exterioribus, sed iustitia fidei est cordis. Act. XV, 9: fide purificans corda eorum. Nam,
quantum ad iustitiam exteriorem, apostolus innocenter vixit.
Et ideo dicit sine querela, etc.. Non autem ait sine peccato quia querela est peccatum scandali proximorum in his,
quae sunt exteriora.
Lc. I 6: incedentes in omnibus mandatis et iustificationibus Domini sine querela, etc.. Et ideo non est contrarium
quod dicitur Eph. II, 3: in quibus et nos ambulavimus, quia veram iustitiam fidei, quae facit hominem purum,
tunc non habuit, sed solum legis.

15

