Si enim, ut dicitur Matth. XVIII, 6, qui scandalizaverit unum ex his pusillis, etc.; quanta gloria dignus est qui
salutem multorum procurat? auxilium autem est triplex, scilicet ex parte aliorum mutua oratio. Unde dicit per
vestras orationes, scilicet ex quibus spero adiuvari a Deo. Iac. Cap. Ult.: orate pro invicem, ut salvemini, etc..
Ex parte Dei, de quo habemus spem salutis.
Is. XXVI, 17 s.: a facie tua, Domine, concepimus, et quasi parturivimus, et peperimus spiritum salutis. Et ideo
dicit et subministrationem spiritus Iesu Christi. Rom. VIII, 26: spiritus adiuvat infirmitatem nostram.
Et loquitur similitudinarie. Quando enim aliquis est debilis, indiget relevante ut sustentetur, et hoc est
subministrare; et nos debiles sumus, ideo indigemus subministratione spiritus.
Io. XIV, 26: et suggeret vobis omnia, etc.; quasi vobis subministrando.
Ex parte nostra est spes in Deo, quia, prov. XI, 28: qui confidit in divitiis, corruet.
Oportet ergo quod spes nostra sit in Deo, etc.. Ps. Cxxiv, 1: qui confidunt in Domino sicut mons sion, etc.. Et
ideo dicit secundum expectationem, et spem meam.
Sed nonne spes est expectatio futurae beatitudinis? dicendum est quod spes est motus appetitus in bonum
arduum. Et hoc dupliciter: quia quando quis sperat adipisci per se, sic spes est sine expectatione; quando autem
per alium, tunc est spes cum expectatione, et sic nos expectamus, spem habentes aliquid consequi per alium. Ps.
XXXIX, 2: expectans expectavi Dominum, etc.. Rom. VIII, 24: spe salvi facti sumus.
Sed dicit scio, et postea spero et expecto. Numquid certa est haec spes? respondet apostolus dicens: ita, quia in
nullo confundar. I Mac. II, 61: omnes qui sperant in illo, non infirmantur. Rom. V, 5: spes autem non confundit.
Eccli. II, 11: nullus speravit in Domino, et confusus est.
Huius primo rationem assignat, secundo exponit eam, ibi mihi enim vivere, etc..
Ratio haec sumitur ex hoc, quod ipse totaliter ordinatur ad servitium Christi, quasi dicat: ideo haec mihi
provenient in salutem, quia totaliter sum ad servitium Christi.
Et primo ponit fiduciam; secundo perseverantiam; tertio certitudinem intentionis.
Dicit ergo sed in omni fiducia, etc., quasi dicat: multi persequuntur me, sed ego confido in Deum. Is. XII, 2:
fiducialiter agam, et non timebo. Ps. XI, 6: fiducialiter agam in eo.
Sicut semper id est a principio conversionis.
Act. IX, 27: quomodo in Damasco fiducialiter egerit, etc.. Ita et nunc, iob XXVII, 6: iustificationem meam quam
coepi tenere, non deseram.
Tertio, ostendit quod sit eius recta intentio, quia magnificabitur Christus, qui cum sit verus Deus, non potest in
seipso magnificari vel minorari, sed in nobis, id est in cognitione aliorum. Tunc ergo quis magnificat Christum,
quando eius cognitionem dilatat. Eccli. XLIII, 35: quis magnificabit eum sicuti est a principio? et hoc et verbo et
facto, quando magnitudo divini effectus ostendit magnitudinem eius.
Et inter effectus mirabiles iustificatio est haec, quamdiu est in corde hominis latens, non magnificabitur per eam
Christus, nisi quantum ad cor illius, non quantum ad alios, sed quandocumque prorumpit in exteriora per actus
corporales apparentes; tunc vere et proprie magnificatur. Et ideo ait in corpore meo.
In corpore nostro Christus dupliciter magnificatur.
Uno modo in quantum corpus nostrum deputamus ad obsequium eius, ministeria eius corporaliter exequendo. I
Cor. VI, 20: glorificate, et portate Deum in corpore vestro. Alio modo corpus nostrum exponendo pro Christo. I
Cor. XIII, 3: si tradidero corpus meum, ita ut ardeam, etc.. Sed primus modus fit per vitam; secundus vero per
mortem. Ideo dicit sive per vitam, quia vivendo operatur, sive per mortem. Rom. XIV, 8: sive vivimus, sive
morimur, Domini sumus, etc.. Quod etiam intelligi potest de morte spirituali. Col. III, 5: mortificate membra
vestra quae sunt super terram, etc..
Deinde exponit quomodo mortificabitur per vitam et per mortem, dicens mihi enim vivere, etc..
Vita enim importat motionem quamdam.
Illa enim vivere dicuntur, quae ex se moventur.
Et inde est quod illud videtur esse radicaliter vita hominis, quod est principium motus in eo. Hoc autem est illud,
cui affectus unitur sicut fini, quia ex hoc movetur homo ad omnia. Unde aliqui dicunt illud, ex quo moventur ad
operandum, vitam suam, ut venatores venationem, et amici amicum. Sic ergo Christus est vita nostra, quoniam
totum principium vitae nostrae et operationis est Christus. Et ideo dicit apostolus mihi enim vivere, etc., quia
solus Christus movebat eum.
Et mori lucrum, hic apostolus proprie loquitur.
Quilibet enim sibi ad lucrum reputat, quando vitam quam habet imperfectam potest perficere. Sic infirmus ad
lucrum reputat sanam vitam. Vita nostra Christus est. Col. III, 3: vita vestra abscondita est cum Christo in Deo.
Sed hic est imperfecta. II Cor. V, 6: quamdiu sumus in corpore, peregrinamur a Domino. Et ideo quando
morimur corpore, perficitur nobis vita nostra, scilicet Christus, cui tunc praesentes sumus. Ps. Cxxvi, 2: cum
dederit dilectis suis somnum, etc..
II Tim. IV, 6: ego enim iam delibor, et tempus meae resolutionis instat, etc..
Deinde cum dicit quod si vivere, etc., ponit dubitationem quamdam circa ea quae dicta sunt. Et circa hoc duo
facit.
Primo ponit dubitationem; secundo solvit eam, ibi et hoc confidens, etc..
5

