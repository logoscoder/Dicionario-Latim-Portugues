Item prima dividitur in duas, quia primo inducit se eis imitandum; secundo alios, secundo cap. Si qua ergo, etc..
Item prima in tres, quia primo ponit exemplum profectum suum; secundo gaudium, quod habet ex profectu, ibi
quid enim, etc.; tertio fructum ex profectu suo, ibi scio enim, etc..
Item prima in duas.
Primo praemittit profectum; secundo modum, ibi ita ut vincula mea, etc..
Dicit ergo: monui vos ad profectum, et ut formam habeatis profectum meum, scire vos volo, et quae circa me
sunt, exterius, quia tribulationes etsi exterius essent, non immutabant interius, sed magis ad profectum venerunt,
quia ex eis fides praedicata magis profecit. II Cor. I, 6: sive tribulamur, pro vestra exhortatione et salute, sive
consolamur, pro vestra consolatione, etc..
Et ostendit profectum. Primo quantum ad se; secundo quantum ad alios, ibi ut plures, etc..
Quantum ad se quidem manifestum fuerat quod talia pro Christo pateretur constanter, ita ut vincularetur, unde
dicitur ut vincula, etc., quod est gloriosum pro Christo. I petr. IV, 15: nemo vestrum patiatur quasi homicida, aut
fur, aut alienorum appetitor; si autem ut christianus, non erubescat, etc..
In omni praetorio, sicut in curia caesaris, etc..
Ex parte vero aliorum fides crescebat in communi. Unde dicit ut plures, etc.. I mach. IV: de elephantibus. Eccli.
X, 2: secundum iudicem populi, sic et ministri eius, etc..
Prov. XVIII: iustus quasi leo confidens absque terrore erit, etc..
Ex parte tamen aliorum est diversitas, quia quidam bene loquebantur, quidam male. Et qui bene, quidam ex
generali charitate et quidam ex speciali amore ad apostolum. Et qui male, quidam ex generali malitia, quidam ex
speciali odio ad apostolum.
Sed ut mihi videtur, apostolus duplicem ostendit causam propter quam quidam praedicabant.
Primo propter invidiam. Et ideo apostolus eorum pravam intentionem ostendit, dicens quidam quidem propter
invidiam, etc.. Iac. III, 16: ubi zelus et contentio, ibi inconstantia, et omne opus pravum. I Cor. III, 3: cum sit
inter vos zelus et contentio, nonne carnales estis? secundo propter amorem Christi, et evangelii.
Unde dicit quidam propter bonam, etc..
Ps. Cl, 20: benigne fac in bona voluntate, etc.. Sed apostolus addit dicens quidam vero ex charitate, scilicet quae
facit bonam voluntatem, etc., quia ut supplerent defectum mei docentis, praedicaverunt.
Deinde apostolus exponit quod dixerat, dicens quod quidam non secundum sanam intentionem, sed ex
contentione. Corrupta eorum intentio dupliciter patuit: uno modo ut publice praedicando, turbationem facerent in
populo gentili contra apostolum, supra illam quam habuit. Alio modo quia credebant quod Paulus audiens eos
usurpare officium sibi commissum, turbaretur et ex hoc adderetur afflictio afflicto.
|#3 Lectio 3
Supra apostolus descripsit profectum ex ipso subsecutum, hic agit de gaudio concepto ex hoc profectu. Et
ponitur primo materia gaudii; secundo ipsum gaudium, ibi et in hoc gaudeo, etc..
Contingit autem quandoque quod aliquod gaudium provenit ex bona causa, et hoc directe et per se, et quandoque
ex mala causa et hoc indirecte et per accidens. Quando enim est ex bona causa, gaudendum est de effectu et de
causa, sicut de eleemosyna facta propter Deum. Sed quando est ex causa mala, tunc est gaudendum de effectu,
sed de causa non. Et sic de redemptione per Christum, licet fuerit ex scelere Iudae et Iudaeorum.
Ita contigit in ecclesia, ubi provenit utilitas quandoque per bonos praedicatores quo ad bonam intentionem,
quandoque per malos quo ad malam; et de utraque gaudendum est, sicut dictum est. Et ideo dicit quid enim, etc..
Per occasionem annuntiat Christum, qui non intendit hoc principaliter sed propter aliud, puta lucrum vel gloriam.
Prov. XVIII, 1: occasionem quaerit, qui recedere vult ab amico. Per veritatem autem, quando ex recta intentione.
Is. XXXVIII, 3: obsecro, Domine, memento, quaeso, quomodo ambulaverim coram te in veritate, et corde
perfecto, etc.. Sed hoc utroque modo fit ad utilitatem ecclesiae, ideo dicit si Christus annuntietur, etc., quia si
aliud annuntiaret quam Christum, tunc multum interesset, quod fit quando falsa doctrina docetur. Augustinus:
pastor qui propter veritatem annuntiat, est amandus; mercenarius qui propter lucrum, est tolerandus; qui falsus,
expellendus.
Deinde ponit gaudium consequens, dicens et in hoc, scilicet quod vincula mea manifesta sunt propter Christum,
quod Christus annuntiatur, gaudeo, in praesenti, Io. XIV, 28: si diligeretis me, gauderetis utique, etc., et gaudebo
in futurum, Is. LI, 3: gaudium et laetitiam obtinebunt, etc..
Deinde cum dicit scio enim, etc., ponit fructum ex profectu suo provenientem.
Et primo ponit ipsum fructum; secundo movet quamdam dubitationem, ibi quod si vivere, etc..
Item primo proponit fructum; secundo auxilium ipsum consequendi, ibi per vestram orationem, etc.; tertio
assignat materiam fructus, ibi sed non in omni, etc..
Dicit ergo: gaudeo de his, et hoc propter fructum provenientem ex eis in salutem aeternam. Is. XLV, 17: salvatus
est Israel in Domino salute aeterna, etc.. Et hoc ideo, quia quando nos aliqua bona facimus cooperando saluti
aliorum, redundat in salutem nostram.

4

