OPERA OMNIA
SANCTI THOMAE AQUINATIS
-----oOo----Textum electronicum praeparavit et indexavit
Ricardo M. Rom n, S. R. E. Presbyterus
Bonis Auris, MCMXCVIII

|*AD_PHILIPPENSES
SUPER AD PHILIPPENSES

|+P Prologus
Prooemium
Iustorum semita quasi lux splendens, etc..
Prov. IV, 18.
In hac auctoritate describitur vita sanctorum ex tribus. Ex eorum arctitudine, ibi semita, quia Matth. VII, 14:
arcta est via, etc.; iob XXVIII, 7: semitam ignoravit avis, etc.. Ex claritate, ibi lux splendens.
Eph. V, 8: eratis aliquando tenebrae, etc..
Iusti enim sunt lucentes, et ideo eorum via est lucida. Ex profectu, quia semper crescit.
I Petr. II, 2: in eo crescatis, etc.. Et hoc usque ad perfectum diem, scilicet gloriae.
I Cor. XIII, 10: cum venerit quod perfectum est, evacuabitur, etc.. E converso malorum via est lata; obscura,
tenebrosa, et deficiens.
Unde Prov. IV, 19 subditur via impiorum tenebrosa, etc.. Et Matth. VII, 13: lata porta, et spatiosa via, quae ducit
ad perditionem, etc..
Ex his verbis trahi potest materia huius epistolae. Erant enim philippenses in Christi recta semita, tribulationes
multas pro Christo sustinentes. Item, illuminati per fidem, infra II, 15: inter quos lucetis, etc..
Item, proficiebant, ut patet per totam epistolam.
Item, convenienter post epistolam ad ephesios, in qua fit instructio qualiter servanda sit ecclesiastica unitas, hi
proponuntur in exemplum servandae ecclesiasticae unitatis, qui optime eam servaverunt.
|+1 Capitulus 1
|#1 Lectio 1
Dividitur autem haec epistola in salutationem et epistolarem narrationem. Secunda, ibi gratias ago, etc..
Circa primum tria facit: quia primo describuntur personae salutantes; secundo personae salutatae, ibi omnibus
sanctis, etc.; tertio bona optata, ibi gratia vobis, etc..
Circa primum, primo ponuntur personae salutantes; secundo earum conditio, ibi servi, etc..
Circa primum, primo ponitur persona principalis, cum dicit Paulus. Et interpretatur Paulus quasi modicus, in quo
notatur eius humilitas. Is. LX, 22: minimus erit in mille, et parvus in gentem fortissimam.
Secundo, ibi et timotheus, ponitur persona adiuncta, quia fuerat eorum praedicator. Infra II, 20: neminem enim
habeo tam unanimem, qui sincera affectione pro vobis sollicitus sit.
Deinde cum dicit servi, etc., ponitur conditio eorum. II Cor. IV, 5: non enim nosmetipsos praedicamus, sed
Iesum Christum Dominum nostrum: nos autem servos vestros per Iesum, etc..
Sed contra Io. XV, 15: iam non dicam vos servos, etc..
Respondeo. Duplex est servitus secundum duplicem timorem. Timor enim poenae causat malam servitutem, et
de hac intelligitur dictum praemissum Io. XV, 6. Timor vero castus causat servitutem reverentiae, et de hac
loquitur apostolus hic.
Personae salutatae sunt omnes de ecclesia philippensi. Et, primo, minores. Unde dicit omnibus sanctis qui sunt
philippis, quae est civitas quam Philippus condidit; et dicit sanctis, et hoc propter baptismum. Rom. VI, 3:
quicumque baptizati sumus in Christo, in morte ipsius baptizati sumus.

1

