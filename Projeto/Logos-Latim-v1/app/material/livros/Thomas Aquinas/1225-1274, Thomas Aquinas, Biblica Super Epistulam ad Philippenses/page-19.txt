Ne autem haec videatur ex odio dicere, praemittit suam affectionem; secundo ostendit quales sunt vitandi, ibi
inimicos, etc..
Dicit ergo: dico quod imitandi indigent observatione: quia quidam aliter incedunt, scilicet de malo in peius. Ps.
Lxxxi, 5: in tenebris ambulant, etc.. Quos, etc., vobiscum praesens, nunc autem et flens, prae compassione. Ier.
IX, 1: quis dabit capiti meo aquam, et oculis meis fontem lacrymarum, et plorabo die ac nocte interfectos populi
mei? et huius rationem ostendit, dicens inimicos, etc., quos describit, primo ex opere; secundo ex intentione, ibi
quorum Deus, etc..
Item circa primum, primo proponit opus; secundo eventum operis ostendit, ibi quorum finis, etc..
Opus eorum est exercitium inimicitiae contra crucem Christi, scilicet dicentium quod nullus potest salvari sine
legalibus, in quo evacuant virtutem crucis Christi. Gal. II, 21: si enim ex lege iustitia, ergo Christus gratis, id est
sine utilitate, mortuus est. I Cor. I, 18: verbum enim crucis pereuntibus quidem stultitia est: his autem, qui salvi
fiunt, id est, nobis, virtus Dei est.
Et quid eveniet? certe nobis vita per crucem Christi: illis autem contrarium, quia incurrent mortem. Unde dicit
quorum finis interitus, scilicet mortis aeternae. Iob XXVIII, 3: lapidem caliginis et umbram mortis dividit, etc..
Deinde describit eos quantum ad intentionem. Et primo manifestat eorum intentionem; secundo ostendit
intentionis eventum, ibi: et gloria, etc..
Dicit ergo quorum Deus, etc., quasi dicat: ideo hoc disseminant, scilicet legalia esse observanda, propter lucrum
et gloriam propriam, ut satisfaciant ventri. Rom. Cap. Ult.: Domino non serviunt, sed suo ventri, et per dulces
sermones et benedictiones seducunt corda innocentium. Eccle. VI, 7: omnis labor hominis in ore eius, sed anima
illius non implebitur. Et dicit, Deus, quia proprium Dei est ut sit principium primum et finis ultimus. Unde qui
pro fine habet aliquid, illud est Deus suus. Item quaerunt gloriam suam, contra illud Io. VIII, 50: ego gloriam
meam non quaero; est qui quaerat et iudicet, etc..
Sed eventus eorum erit in confusione. Os. IV, 7: gloriam eorum in ignominiam commutabo. Et hoc eorum, qui
terrena sapiunt, id est, quibus terrena placent, et ea quaerunt. Et hi confundentur, quia status eorum transit. Rom.
VIII, 13: si secundum carnem vixeritis, moriemini, etc..
Glossa: quorum Deus, etc., Dei proprium est iustificare; qui ergo in cibis iustificationem ponebant, dicebant
Deum ventrem. Item, est in confusione, quia in confusibilibus, scilicet in circumcisione pudendorum, et
occisione brutorum.
Consequenter ostendit quales sunt imitandi, ibi nostra autem conversatio, etc..
Et primo describit in eis caelestem conversationem; secundo expectationem, ibi unde etiam salvatorem, etc.;
tertio utilitatem, ibi qui reformabit corpus humilitatis.
Dicit ergo: illi terrena sapiunt, sed non est sic de nobis, quia nostra conversatio in caelis est, id est perficitur per
contemplationem. II Cor. IV, 18: non contemplantibus nobis quae videntur, sed quae non videntur, etc.. Item per
affectionem, quia sola caelestia diligimus. Item per operationem, in qua est caelestis repraesentatio.
I Cor. XV, 49: sicut portavimus imaginem terreni, portemus et imaginem caelestis.
Sed quare est ibi conversatio? quia inde expectamus optimum auxilium. Ps. Cxx, 1: levavi oculos meos in
montes, etc..
Matth. VI, 21: ubi est thesaurus tuus, ibi est et cor tuum. Unde dicit unde expectamus salvatorem nostrum. Is.
XXX, 18: beati omnes qui expectant eum. Lc. XII, 36: similes hominibus expectantibus Dominum suum, quando
revertatur a nuptiis, etc..
Tria autem facit iste adventus.
Primo communem resurrectionem. Ideo dicit reformabit corpus humilitatis, id est abiectionis, quia est mortalitati
subiectum. Iob XXV, 6: homo putredo, et filius hominis vermis. I Cor. XV, 43: seminatur in corruptione, surget
in incorruptione: seminatur in ignobilitate, surget in gloria: seminatur in infirmitate, surget in virtute. Hoc corpus
sic abiectum reformabit, id est ad propriam formam reducet. Rom. VIII, 11: qui suscitavit Iesum Christum a
mortuis, vivificabit et mortalia corpora nostra, etc..
Secundo sanctorum imitationem. Ideo dicit configuratum corpori claritatis suae. Corpus siquidem Christi est
glorificatum per gloriam divinitatis suae, et hoc meruit per suam passionem: quicumque ergo participat virtutem
divinitatis per gratiam, et passionem Christi imitatur, glorificabitur. Apoc. III, 21: qui vicerit, dabo ei sedere
mecum in throno meo, sicut ego vici, et sedi cum patre meo in throno eius. I Io. III, 2: similes ei erimus.
Matth. XIII, 43: tunc iusti fulgebunt sicut sol in regno patris eorum.
Et hoc facit secundum operationem divinitatis suae, id est, per virtutem in ipso, per quam possit sibi subiicere
omnia. Omnes enim Christo subiicientur, quidam quantum ad salutem, quidam quantum ad poenam: in primis
exercebit misericordiam, in secundis iustitiam. Ps. VIII, 8: omnia subiecisti sub pedibus eius, etc.. I Cor. XV, 28:
pater subiecit omnia filio. Io. V, 19: quaecumque pater facit, et filius similiter facit.
|+4 Capitulus 4
|#1 Lectio 1
Supra proponit eis exempla sequenda, hic, per admonitionem moralem, ostendit qualiter se debeant habere.
19

