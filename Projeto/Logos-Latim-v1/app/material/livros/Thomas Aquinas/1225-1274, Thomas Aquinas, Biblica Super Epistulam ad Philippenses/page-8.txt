Et primo in generali, dicens implete, etc., quasi dicat: gaudeo in vobis, propter bona quae vidi et audivi de vobis;
sed quando haec perficientur, tunc gaudium meum crescet et tandem perficietur. Unde illud implete, scilicet
proficiendo in bonum.
Secundo in speciali monet ad mutuam charitatem, cuius unitas in duobus consistit, scilicet interius in affectu et
exterius in effectu. I Io. III, 18: non diligamus verbo, neque lingua, sed opere et veritate. Prima designatur in
obiecto charitatis, cum dicit idem sapite. Sapientia enim est cognitio altissimarum causarum, quia eius est
iudicare; quod nullus potest sine causa altissima. Et ideo sapientia est cognitio de divinis. Idem ergo sapite, etc.,
quasi dicat: idem sapiatis circa ea quae sunt fidei. Rom. XV, 5 s.: Deus autem patientiae et solatii det vobis
idipsum sapere in alterutrum secundum Iesum Christum, ut uno ore glorificetis Deum. Sed hoc fit per charitatem
eamdem; ideo sequitur eamdem charitatem habentes. Col. III, 14: super omnia charitatem habentes, quod est
vinculum perfectionis.
Item, quantum ad effectum, sunt duo necessaria, scilicet consensus duorum in idem ex parte affectus, et iudicium
rationis concors in eodem. Quantum ad primum dicit unanimes, scilicet in agendis. Ps. Lxvii, 7: qui habitare facit
unius moris in domo. Rom. XV, 6: uno ore honorificetis Deum. Quantum ad secundum dicit idipsum sentientes.
Quod ita differt ab hoc quod dicit idem sapite, sicut hoc quod dicit unanimes, ab eo quod dicit eamdem
charitatem habentes.
Secundo, monet ad humilitatem; circa quam primo excludit contraria humilitati; secundo monet ad eam.
Contraria autem humilitati sunt quae oriuntur ex superbia. Haec autem sunt proprie exterior contentio, quia
humiles sibi cedunt.
Prov. XIII, 10: inter superbos semper iurgia sunt, etc.. Iac. III, 16: ubi zelus et contentio, ibi inconstantia et omne
opus pravum.
Ideo dicit nihil per contentionem.
Aliud est inanis gloria. Superbus enim inordinate appetit suam excellentiam, etiam in opinione aliorum. Gal. V,
26: non efficiamur inanis gloriae cupidi, invicem provocantes, invicem invidentes, etc.. Io. VIII, 50: ego autem
non quaero gloriam meam, etc.. Ideo hic dicit neque per inanem gloriam.
Et sequitur monitio sed in humilitate superiores invicem arbitrantes. Sicut enim pertinet ad superbiam quod
homo se extollat supra se, ita ad humilitatem quod homo se subiiciat secundum suam mensuram.
Sed quomodo superior poterit hoc implere? aut enim non cognoscit se esse superiorem, et virtutem suam, et sic
non est virtuosus, quia non est prudens. Aut scit, et sic non potest alium existimare superiorem se.
Respondeo. Dicendum est, quod nullus est sic bonus, quin in eo sit aliquis defectus, et nullus est sic malus, quin
habeat aliquid boni.
Unde non oportet quod eum praeponat sibi simpliciter, sed quantum ad hoc dicat in mente sua sic: forte in me est
aliquis defectus, qui non est in illo. Et hoc ostendit Augustinus in libro de virginitate, quomodo virgo praeferat
sibi coniugatam, quia forte ferventior. Sed, detur quod quantum ad omnia sit ille bonus, et ille malus,
nihilominus tu et ille geritis duplicem personam, scilicet tui, et Christi. Si ergo illum non praeponas, ratione suae
personae, praeponas ratione imaginis divinae. Rom. XII, 10: honore invicem praevenientes.
Tertio monet ad mutuam sollicitudinem, dicens non quae sua, etc.. I Cor. XII, 25: pro se invicem sollicita sunt
membra, etc.. I Cor. XIII, 5: charitas non quaerit quae sua sunt.
|#2 Lectio 2
Postquam apostolus posuit exhortationem suam, hic hortatur ad virtutem humilitatis, exemplo Christi. Et primo
inducit ad imitandum Christi exemplum; secundo ponit eius exemplum, ibi qui cum in forma, etc..
Dicit ergo: sitis humiles, ut dixi, ideo hoc sentite, id est experimento tenete quod fuit in Christo Iesu.
Notandum quod quinque modis debemus hoc sentire, scilicet quinque sensibus. Primo videre eius charitatem, ut
ei conformemur illuminati.
Is. XXXIII, 17: regem in decore suo videbunt, etc.. II Cor. III, 18: nos autem omnes revelata facie gloriam Dei
speculantes, etc.. Secundo audire eius sapientiam, ut beatificemur. III Reg. X, 8: beati viri tui, et beati servi tui,
hi qui stant coram te, et audiunt sapientiam tuam. Ps. XVII, 45: in auditu auris obedivit mihi. Tertio odorare
gratias suae mansuetudinis, ut ad eum curramus.
Cant. I, 3: trahe me post te, curremus in odorem unguentorum tuorum.
Quarto gustare dulcedinem eius pietatis, ut in Deo semper dilecti simus. Ps. XXXIII, 9: gustate et videte
quoniam suavis est Dominus.
Quinto tangere eius virtutem, ut salvemur.
Matth. IX, 21: si tetigero tantum fimbriam vestimenti eius, salva ero. Et sic sentite quasi tangendo per operis
imitationem.
Deinde cum dicit qui cum in forma Dei, etc., proponit exemplum Christi. Et primo praemittit Christi maiestatem;
secundo ponit eius humilitatem, ibi semetipsum, etc.; tertio exaltationem, ibi propter quod, etc..
Et primo maiestatem Christi praemittit, ut magis humilitas commendetur. Et duo proponit pertinentia ad Christi
dignitatem, scilicet divinae naturae veritatem; secundo aequalitatem, ibi non rapinam.

8

