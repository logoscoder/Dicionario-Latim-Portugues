Et ideo dicit quia non in vacuum cucurri, neque in vacuum laboravi. Cursum dicit praedicationem, propter
agilitatem, quia a ierusalem usque in Hispaniam. Item labores, propter contradictiones et poenas quas pertulit, et
hoc non in vacuum, immo in multum fructum. I Cor. XV, 10: gratia eius in me vacua non fuit.
Item propter passionem, ibi sed et si immolor. Convertens enim aliquos, quasi de illis quos convertit, offert
sacrificium Deo. Sed quandoque offerentes a tyrannis occisi sunt supra sacrificium, sicut habetur lc. XIII, 1. Et
ideo dicit: offero Deo sacrificium de vobis.
Sed si contingat quod et ego supra hoc immolor, id est, occasione sacrificii conversionis vestrae occidar, gaudeo
propter me. Iac. I, 2: omne gaudium existimate, fratres mei, cum in tentationes varias incideritis, etc..
Et congratulor vobis quod habetis fidem etiam cum periculo personae meae, cui et in hoc congratulamini. Et ideo
dicit idipsum gaudete et congratulamini mihi. Rom. XII, 15: gaudere cum gaudentibus.
Deinde cum dicit spero autem, etc., proponit in exemplum discipulos suos. Et primo timotheum, secundo
epaphroditum, ibi necessarium autem, etc..
Circa primum, primo praemittit missionem timothei; secundo commendat eum, ibi neminem, etc.; tertio innuit
tempus missionis, ibi hunc igitur, etc..
Dicit ergo spero, etc.. Notandum est, quod apostolus sic habuit fiduciam in Deo, quod etiam minima attribuebat
Deo.
II Cor. III, 5: non quod sufficientes simus cogitare aliquid a nobis quasi ex nobis, sed sufficientia nostra ex Deo
est.
Littera est plana.
Deinde commendat eum, et primo ex charitate ad eos; secundo ex devotione ad apostolum, ibi experimentum,
etc.. Et sic facit bonus mediator, quia illos diligit, hunc veneratur. Item primo ponit commendationem; secundo
exponit, ibi omnes enim quae, etc..
Dicit ergo mitto, etc., quia neminem, etc., scilicet in profectum vestrum. Ps. Lxvii, 7: qui inhabitare facit unius
moris in domo. Qui sollicitus sit. Rom. XII, 8: qui praeest in sollicitudine. Sincera affectione, quia solum propter
Deum. II Cor. I, 17: ex sinceritate, sicut ex Deo, coram Deo, in Christo loquimur.
Ratio autem quare neminem, etc., quia omnes quae, etc., id est non quae ad salutem proximorum sunt, et ad
honorem Dei quaerunt, sed quae ad lucrum et gloriam, et quae sua sunt.
Sed numquid Lucas et epaphroditus et alii, qui erant cum apostolo, quaerebant quae sua sunt? respondeo.
Dicendum est, quod in societate apostoli plures erant, qui hoc quaerebant, qui et deseruerunt eum. II Tim. IV, 10:
demas enim me dereliquit, diligens saeculum, et abiit thessalonicam: crescens in Galatiam: titus in Dalmatiam:
Lucas et mecum solus.
Sed consuetudo est quod aliquando Scriptura loquitur de nonnullis, sicut de omnibus. Ier. VI, 13: a minori
quippe usque ad maiorem omnes avaritiae student, et a propheta usque ad sacerdotem cuncti faciunt dolum, etc..
Et ideo est distributio accommoda.
Et si vultis scire, quomodo se habet ad me, respondeo experimentum, etc., id est quasi esset specialis filius. I
Cor. IV, 17: ideo, misi ad vos timotheum, qui est filius meus charissimus et fidelis in Domino, etc..
Hunc ergo sic sollicitum pro vobis, sic mihi charum, spero, etc..
Sed quare non statim? est sciendum, quod aliter est de Christo et de aliis sanctis. In Christo enim est plenitudo
gratiarum, unde habuit semper notitiam omnium; non sic alii sancti. Unde apostolus praevidebat aliqua de futuris
circa se, aliqua ignorabat. Et sic non revelatum erat sibi, an deberet liberari de vinculis. Et ideo dicit mox, etc..
Quia si detur facultas, personaliter veniam. Et ideo confido, etc.. Sed tamen liberatus a vinculis non fuit. Ps.
XVII, 29: quoniam tu illuminas lucernam meam, Domine Deus meus, illumina tenebras meas. Semper enim
aliquid tenebrosum est in sanctis.
Deinde cum dicit necessarium, etc., proponit in exemplum alium suum discipulum, scilicet epaphroditum. Et
primo describit ipsum; secundo ostendit quomodo suscipiatur, ibi excipite, etc..
Circa primum duo facit, quia primo commendat eum; secundo ostendit causam missionis, ibi quoniam quidem,
etc.; tertio eam exponit, ibi nam et infirmatus est, etc..
Dicit ergo necessarium, etc.. Nominat autem eum fratrem, propter fidem. Matth. XXIII, 8: omnes vos fratres
estis, etc..
Cooperatorem, scilicet in labore praedicationis.
Prov. XVIII, 19: frater qui iuvatur a fratre, quasi civitas firma. Et commilitonem, etc.. Quia simul passi
tribulationem. II tim. II, 3: labora sicut bonus miles Christi Iesu, etc.. Apostolum, id est doctorem.
Hic fuit episcopus philippensium, et missus ab eis ut serviret apostolo, et ideo dicit ministrum necessitatis meae.
Infra IV, 18: repletus sum acceptis ab epaphrodito, quem misistis in odorem suavitatis, hostiam acceptam,
placentem Deo.
Sed quare? ad satisfaciendum desiderio, quo desiderio desiderabat videre vos.
Rom. I, 11: desidero enim vos, etc..
Item ad subveniendum suae tristitiae, quia tristis erat de vestra tristitia, quam conceperatis, quando audistis eum
infirmari.

13

