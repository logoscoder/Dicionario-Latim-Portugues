Col. I, 10: ambuletis digne Deo, etc.. Ut sive cum venero ad vos et videro vos, sive absens, audiam de vobis
bona. Et hoc gaudium est mihi. I Io. III: maiorem horum non habeo gratiam, quam ut audiam filios meos in
veritate ambulare, etc..
Et nunc in speciali expetit ab eis, primo unitatem, secundo constantiam, ibi et in nullo, etc..
Est autem sanctis necessaria unitas triplex, scilicet amoris; unde dicit audiam de vobis, quod scilicet statis in uno
spiritu, quod est per amorem. Eph. IV, 3: solliciti servare unitatem spiritus in vinculo pacis. Et I Cor. VI, 17: qui
autem adhaeret Domino, unus spiritus est.
Item concordiae; unde dicit unanimes, id est unam voluntatem, et animum habentes.
Act. IV, 32: multitudinis credentium erat cor unum, et anima una. Ps. Lxvii, 7: qui inhabitare facit unius moris in
domo, etc..
Item, cooperationis. Unde dicit collaborantes, etc., ut scilicet unus adiuvet alium.
Ad hoc facit quod dicitur I Reg. XXV, 1: congregatus est Israel universus, et planxerunt eum, scilicet Samuelem.
Prov. XVIII, 19: frater qui iuvatur a fratre quasi civitas firma.
Secundo expetit constantiam, ibi et in nullo, etc.. Et primo inducit ad fortitudinem; secundo ponit rationem.
Dicit ergo et in nullo, etc.; quia nihil possunt, nisi quantum Deus permittit. Lc. XXI, 18: capillus de capite vestro
non peribit.
Ps. I, 3: folium eius non defluet, etc.. Is. LI, 12: quis tu ut timeas ab homine mortali, et a filio hominis, qui quasi
foenum ita arescet? ratio autem est triplex. Prima sumitur a fructu tribulationis; secunda ex dono duplici Dei;
tertia ab actore.
Dicit ergo non terreamini, quia est vobis fructus, id est ipsa persecutio quae in illis, scilicet persequentibus, est
causa perditionis, sed vobis est causa salutis. Matth. XVI, 25: qui voluerit animam suam salvam facere, perdet
eam, etc.. Io. XII, 25: qui amat animam suam perdet eam. Os. XII: perditio tua ex te, Israel, tantummodo ex me
auxilium tuum, etc.. Et hoc a Deo, a quo pro munere donatum est vobis, quod sustineatis tribulationes patienter.
Secunda ratio, ut in eum credatis. Eph. II, 8: gratia enim estis salvati per fidem, quod est magnum et primum
donum. Et etiam ut pro illo patiamini, quod est maius donum, ut scilicet curam Christi agatis, quasi athletae eius.
Act. V, 41: ibant apostoli gaudentes a conspectu Concilii, etc.. Si ergo utile est et honorificum, ideo agatis
fortiter.
Tertia ratio sumitur ex exemplo, quia ita tractat eosdem, sicut nos qui sumus primitiae fidelium. Et ideo dicit
idem certamen habentes, quale et vidistis in me, scilicet apud vos, quando nudus fui verberatus philippis, propter
pythonissam liberatam, Act. XVI, 16 s.: et nunc audistis de me, qui sum in vinculis.
|+2 Capitulus 2
|#1 Lectio 1
Supra praebuit se in exemplum patientiae et sanctitatis, hic ad idem adducit exempla aliorum. Et primo ponit
exemplum Christi; secundo exempla suorum discipulorum, quos ad eorum confirmationem mittere promittit, ibi
spero autem in Domino, etc..
Circa primum tria facit, quia primo praemittit exhortationem; secundo inducit exemplum, ibi hoc enim sentite,
etc.; tertio concludit propositum ex exemplo Christi, ibi itaque, charissimi mei, etc..
Circa primum, primo est considerandum medium quo eos inducit; secundo ad quod inducit, ibi implete gaudium,
etc..
Utitur autem, circa primum, quadruplici medio. Primo ex devotione ad ipsum Christum; secundo ex charitate
proximi; tertio ex speciali societate; quarto ex miseratione.
Dicit ergo si qua ergo consolatio, etc..
Haec quatuor media quae hic consequenter ponuntur, omnia referuntur ad hoc quod subdit implete, etc.. Et est
sensus, quasi dicat: consolari volo in vobis. Si qua ergo consolatio, id est si quam consolationem mihi afferre
vultis in Christo, implete meum gaudium. Is. Lxi, 3: ut ponerem fortitudinem lugentibus sion, etc.. II Cor. I, 4:
consolatur nos in omni tribulatione, ut et ipsi possimus consolari, etc..
Ex parte vero charitatis fraternae, dicit si quod solatium charitatis, scilicet est, implete gaudium meum. Gal. III:
fructus autem spiritus est charitas, gaudium, pax, etc.. Ps. Cxxxii, 1: ecce quam bonum, etc..
Item ex speciali societate, et haec est inter homines, qui communicant in rebus. Sicut socii in bellicis armis, ita
boni spirituales, quae sibi communicant in spiritualibus bonis. Et ideo dicit si qua societas spiritus, scilicet est
mihi ad vos, implete meum gaudium. Quasi dicat: exhibui ego vobis multam consolationem vestram; si ergo
socii mei estis, exhibete idem et vos mihi. Eph. IV, 3: solliciti servare unitatem spiritus in vinculo pacis, etc..
Prov. XVIII, 24: vir amicabilis ad societatem magis amicus erit quam frater.
Item ex miseratione, cum dicit si qua viscera miserationis. Col. III, 12: induite vos sicut electi Dei sancti et
dilecti viscera misericordiae, etc..
Deinde ponit ea ad quae inducit.

7

