I Cor. XV, 14: si Christus non resurrexit, vana est fides nostra, etc.. Tertio societatem, quia per experientiam
habebimus quantum valeat societas passionis eius. I Cor. I, 9: fidelis autem Deus per quem vocati estis in
societatem filii eius Iesu Christi Domini nostri.
Deinde cum dicit configuratus, etc., ostendit quomodo velit lucrari et inveniri in eo per tolerantiam passionis. Et
primo ponit tolerantiam, secundo fructum, ibi si quo modo, etc..
Dicit ergo: inveniar non solum habens iustitiam, sed configuratus morti eius, ut patiar propter iustitiam et
veritatem, sicut Christus. Gal. Cap. Ult.: ego enim stigmata Domini Iesu in corpore meo porto.
Fructus vero est, si quo modo, etc.. Ex passionibus enim hic toleratis homo pervenit ad gloriam. Rom. VI, 5: si
enim complantati facti sumus similitudini mortis eius, simul et resurrectionis erimus. II tim. II, 11: si commortui
sumus, et convivemus; si sustinemus, et conregnabimus. Rom. VIII, 17: si tamen compatimur, ut et glorificemur.
Et dicit si quo modo, propter difficultatem, arduitatem, et laborem. Matth. VII, 14: arcta est via quae ducit ad
vitam, et pauci sunt, qui inveniunt eam, etc.. Amos IV, 12: praepara te in occursum Dei tui Israel, etc.. Christus
enim surrexit per potentiam propriam, homo autem non propria potestate, sed gratia Dei. Rom. VIII, 11: qui
suscitavit Iesum Christum a mortuis, vivificabit et mortalia corpora vestra, propter inhabitantem spiritum eius in
vobis.
Vel potest intelligi de occursu sanctorum, quando occurrent Christo descendenti de caelo ad iudicium.
Deinde cum dicit nam quod iam, etc., ostendit quomodo differtur suum desiderium.
Et primo ostendit quid de se sentit; secundo hortatur alios ut idem de se sentiant, ibi quicumque enim perfecti,
etc..
Iterum prima in duas, quia primo ostendit quomodo deficit a perfectione interna; secundo hoc exponit, ibi fratres,
ego me, etc..
Circa primum duo facit.
Primo ostendit se non pervenisse ad perfectionem; secundo quod ad eam tendit sequor autem, etc..
Tendens in aliud duo intendit, scilicet adipisci quaesitum et frui illo. Frustra enim quaereret, si non eo frueretur
et inhaereret.
Et ideo dicit non quod iam acceperim, scilicet gloriam quam quaero. Sap. V, 17: accipient regnum decoris, et
diadema speciei de manu Dei sui. Aut iam perfectus sim.
I Cor. XIII, 10: cum venerit quod perfectum est, evacuabitur quod ex parte est.
Sed contra: estote perfecti, matth. V, 48 et Gen. XVII, 1: esto perfectus.
Respondeo. Dicendum est, quod duplex est perfectio, scilicet patriae et viae. Perfectio namque hominis consistit
in hoc, quod adhaereat Deo per charitatem, quia unumquodque est perfectum secundum modum quo adhaeret
suae perfectioni. Anima autem potest adhaerere Deo dupliciter perfecte. Uno modo, ut totam actionem suam
referat in Deum actualiter, et cognoscat ut cognoscibilis est: et haec est patriae. Sed inhaesio viae est duplex.
Una de necessitate salutis, ad quam omnes tenentur, scilicet ut in nullo cor suum quis applicet ad id quod est
contra Deum, sed habitualiter referat totam vitam in eum.
Et isto modo dicit Dominus, Matth. XXII, 37: diliges Dominum Deum tuum, etc.. Alia est supererogationis,
quando quis ultra communem statum inhaeret Deo, quod fit removendo cor a temporalibus, et sic magis
appropinquat ad patriam; quia quanto deficit cupiditas, tanto plus crescit charitas.
Quod ergo hic dicitur, intelligitur de perfectione patriae.
Deinde cum dicit sequor autem, etc., ostendit conatum ad eam, dicens sequor, scilicet Christum. Io. VIII, 12: qui
sequitur me, non ambulat in tenebris, etc.. Io. X, 3: oves meae vocem meam audiunt, et sequuntur. Et hoc si quo
modo comprehendam.
I Cor. IX, 25: sic currite, ut comprehendatis.
Sed contra, quia Deus est incomprehensibilis, quia Ier. XXXI, 37 dicitur: si mensurari potuerint caeli desursum,
et investigari fundamenta terrae deorsum, etc..
Respondeo. Dicendum est, quod comprehendere uno modo est includere, sicut domus comprehendit nos. Alio
modo idem est quod attingere et tenere.
Primo ergo modo est incomprehensibilis, quia non potest includi in intellectu creato, cum sit simplicissimus,
quia non perfecte vides eum nec amas, sicut est visibilis et amabilis, sicut qui nescit demonstrationem, nescit
demonstrative, sed opinative. Deus autem perfecte seipsum cognoscit ut cognoscibilis est.
Cuius ratio est, quia res cognoscitur secundum modum sui esse et veritatis. Deus autem lux est et veritas infinita,
sed nostrum lumen est finitum. Et ideo dicit sequor si quo modo comprehendam, hoc intelligendo secundo
modo, scilicet attingendo. Cant. Cap. Ult.: tenui eum, nec dimittam, etc..
In quo et comprehensus sum.
Quod tripliciter intelligitur. Nam tota gloria est in dicta Dei comprehensione, ut scilicet Deus sit praesens animae
nostrae. Sed non omnes habent aequalem beatitudinem, quia quidam clarius vident, sicut etiam quidam ardentius
amabunt et plus gaudebunt. Unde quilibet habebit certam mensuram, et hoc ex praedestinatione divina. Et ideo
dicit in quo et comprehensus sum; quasi dicat: in tali mensura intendo comprehendere, secundum quod mihi
dispositum est a Christo.

17

