Dicit ergo in similitudinem hominum factus, ita tamen quod non mutatur, quia habitu inventus est ut homo.
Sed advertendum est quod ex hoc verbo habitu, etc., aliqui erraverunt. Unde tangitur triplex opinio VI distinct.
III sentent..
Prima est quod humanitas Christi advenit ei accidentaliter, quod est falsum: quia suppositum divinae naturae
factum est suppositum humanae naturae; et ideo accidentaliter non advenit ei, sed substantialiter, non quod
divinitas naturaliter non advenit ei, sed substantialiter praedicetur de ipso. Et per hoc etiam excluditur error
Photini, qui dixit quod Christus esset purus homo, non de virgine, quia dicitur cum in forma Dei esset. Ergo
prius in forma Dei erat, quam acciperet formam servi, ex qua est minor patre, quia non rapinam, etc.. Vincitur
ergo quod per formam servi meruit.
Item excluditur error Arrii, qui dixit quod esset minor patre, quia non rapinam, etc..
Item Nestorii, qui dixit quod unio esset intelligenda secundum inhabitationem, inquantum scilicet Deus
inhabitavit hominem, et quod alius est filius hominis et alius filius Dei. Sed Rabanus dicit quod apostolus
incarnationem nominat exinanitionem. Constat autem quod pater inhabitat et spiritus sanctus: ergo et isti sunt
exinaniti, quod est falsum.
Item dicit: semetipsum exinanivit, ergo idem est qui exinanitus est, et exinaniens. Sed huiusmodi est filius Dei,
quia ipse semetipsum exinanivit, ergo est unio in persona.
Item eutichetis, qui dixit quod ex duabus naturis resultat etiam una natura. Ergo non accepit formam servi, sed
quamdam aliam, quod est contra hoc.
Item valentini, qui dixit quod attulit corpus de caelo.
Item Apollinaris, qui dixit quod non habuit animam. Sic enim non esset in similitudinem hominum factus.
Deinde cum dicit humiliavit semetipsum, etc., commendat humilitatem Christi quoad mysterium passionis eius.
Et primo ostendit humilitatem Christi; secundo modum, ibi factus obediens, etc..
Est ergo homo, sed valde magnus, quia idem est Deus et homo, et tamen humiliavit se. Eccli. III, 20: quanto
maior es, humilia te in omnibus. Matth. XI, 29: discite a me, quia mitis sum et humilis corde.
Modus humiliationis et signum humilitatis est obedientia, quia proprium superborum est sequi propriam
voluntatem: quia superbus quaerit altitudinem; ad rem autem altam pertinet quod non reguletur alio, sed ipsa alia
regulet, et ideo obedientia contrariatur superbiae. Unde volens ostendere perfectionem humilitatis et passionis
Christi, dicit quod factus est obediens, quia si fuisset passus non ex obedientia, non fuisset ita commendabilis:
quia obedientia dat meritum passionibus nostris.
Sed quomodo factus est obediens? non voluntate divina, quia ipsa est regula; sed voluntate humana, quae
regulata est in omnibus secundum voluntatem paternam. Matth. XXVI, 39: verumtamen non sicut ego volo, sed
sicut tu.
Et convenienter introducit in passione obedientiam, quia prima praevaricatio est facta per inobedientiam. Rom.
V, 19: sicut enim per inobedientiam unius hominis peccatores constituti sunt multi, ita et per obedientiam unius
hominis, iusti constituuntur multi. Prov. XXI, 28: vir obediens loquetur victorias.
Sed quod magna et commendabilis sit haec obedientia, patet: quia tunc est obedientia magna, quando sequitur
imperium alterius contra motum proprium; motus autem voluntatis humanae ad duo tendit: ad vitam et ad
honorem; sed Christus non recusavit mortem.
I Petr. III, 18: Christus semel pro peccatis nostris mortuus est, etc.. Item non fugit ignominiam. Unde dicit
mortem autem crucis, quae est ignominiosissima. Sap. II, 20: morte turpissima condemnemus eum. Sic ergo nec
refugit mortem, nec genus ignominiosae mortis.
|#3 Lectio 3
Supra commendavit Christi humilitatem, hic commendat eius praemium, quod est exaltatio et gloria. Lc. XIV, 11
et XVIII, 14: omnis qui se exaltat, humiliabitur, et qui se humiliat, exaltabitur. Iob XXII, 29: qui humiliatus
fuerit, erit in gloria.
Nota triplicem exaltationem Christi, scilicet quantum ad gloriam resurgentis, ibi propter quod, etc..
Quantum ad notificationem suae divinitatis, ibi et donavit, etc..
Et quantum ad reverentiam totius creaturae, ibi ut in nomine, etc..
Dicit ergo propter quod et Deus exaltavit illum, scilicet ut de morte resurgeret.
Item, de mortalitate ad immortalitatem.
Rom. VI, 9: Christus resurgens ex mortuis iam non moritur, mors illi ultra non dominabitur.
Ps. Cxvii, 16 s.: dextera Domini exaltavit me, non moriar, sed vivam. Item, exaltavit eum in dextris suis
constituendo.
Eph. I, 20 s.: constituens illum ad dexteram suam in caelestibus supra omnem principatum, et potestatem, et
virtutem, et dominationem, et omne nomen, etc..
Sed verum est quod alii exaltantur in gloria, et in immortalitate, sed ille plus, quia dedit, ei nomen, etc.. Nomen
autem imponitur ad significandam rem aliquam, et tanto nomen est altius, quanto res significata per illud est
altior, et ideo nomen divinitatis est altius. Ps. VIII, 2: Domine Dominus noster, quam admirabile est nomen
tuum, etc..
10

