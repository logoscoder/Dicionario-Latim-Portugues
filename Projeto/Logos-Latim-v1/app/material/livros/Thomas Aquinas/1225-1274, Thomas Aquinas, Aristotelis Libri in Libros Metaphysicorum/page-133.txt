Unde non substant accidentibus, et eis aliquid substat. Cum ergo accidens adiungitur particulari substantiae, non
potest esse alia ratio dicti, nisi quia accidens inest substantiae particulari, ut quia musicum inest Corisco cum
dicitur Coriscus musicus.
|#6 Sed, cum dicitur homo musicus, potest esse duplex ratio dicti. Aut enim hoc dicitur, quia musicum accidit
homini, per quod significatur substantia, et ex hoc competit sibi quod possit substare accidenti.
Aut hoc ideo dicit, quia ambo, scilicet homo et musicus, insunt alicui singulari, sicut Corisco: sicut musicum
dicebatur iustum, quia eidem singulari insunt, et eodem modo, scilicet per accidens. Sed forsan hoc non eodem
modo; sed universalis substantia inest singulari ut genus, sicut hoc nomen animal; aut si non sit genus, saltem est
in substantia subiecti, idest ut substantiale praedicatum, sicut hoc nomen homo. Sed aliud, scilicet musicum, non
est ut genus vel essentiale praedicatum, sed ut habitus vel passio subiecti, vel qualecumque accidens. Ponit
autem haec duo, habitum et passionem, quia quaedam accidentia sunt manentia in subiecto, sicut habitus, qui
sunt difficile mobiles; quaedam autem sunt accidentia pertranseuntia et non manentia, sicut passiones. Patet
igitur quod isti sunt modi, quibus aliqua dicuntur unum per accidens.
|#7 Deinde cum dicit secundum se ponit modos unius per se; et circa hoc duo facit.
Primo ostendit quot modis dicitur unum.
Secundo quot modis dicuntur multa, ibi, palam autem, et quia multa.
Circa primum duo facit. Primo distinguit modos unius naturaliter, idest secundum conditiones in rebus inventas.
Secundo vero logice, idest secundum intentiones logicales, ibi, amplius autem alia etc..
Circa primum duo facit. Primo distinguit modos unius. Secundo vero ponit quamdam proprietatem
consequentem ad unum, ibi, uni vero esse, est principium.
Circa primum duo facit. Primo ponit modos unius. Secundo reducit eos omnes ad unum, ibi, universaliter enim
quaecumque.
Ponit autem in prima parte quinque modos unius.
|#8 Quorum primus est, quod eorum quae secundum se dicuntur unum, quaedam dicuntur unum esse natura
continuitatis, idest essendo continua: vel eo quod sunt continua, sicut dicit alia translatio.
Sed continua dicuntur aliqua dupliciter.
Quaedam enim sunt continua, sicut dicit alia litera, per aliud, quaedam secundum se.
|#9 Prosequitur ergo primo continua secundum aliud, dicens, quod continua per aliud sunt, sicut onus lignorum
continuum est ratione ligaminis vel vinculi: et hoc modo ligna adinvicem conviscata dicuntur unum per viscum.
Quod etiam contingit dupliciter: quia quandoque continuatio alligatorum fit secundum lineam rectam, quandoque
autem secundum lineam indirectam, sicut est linea reflexa angulum continens, quae fit ex contactu duarum in
una superficie, quarum applicatio non est directa. Per hunc enim modum partes animalis dicuntur unum et
continuum. Sicut tibia, quae habet reflexionem, et angulum continet ad genu, dicitur una et continua, et similiter
brachium.
|#10 Sed, cum talis continuatio, quae est per aliud, possit esse vel fieri naturaliter et arte, magis unum sunt quae
sunt continua per naturam, quam quae sunt continua per artem: quia in his quae sunt continua per naturam, illud
unum, per quod fit continuatio, non est extraneum a natura rei quae per ipsum continuatur, sicut accidit in his
quae sunt unum per artificium, in quibus vinculum, vel viscus, vel aliquid tale est omnino extraneum a natura
colligatorum. Et ita ea quae sunt naturaliter colligata, prius accedunt ad ea quae sunt secundum se continua, quae
sunt maxime unum.
|#11 Et ad evidentiam huius, definit continuum, dicens, quod continuum dicitur id cuius est secundum se unus
motus tantum, et non est possibile aliter. Non enim possibile est in continuo, ut diversae partes diversis motibus
moveantur, sed totum continuum movetur uno motu. Dicit autem secundum se, quia possibile est ut continuum
moveatur uno modo per se, et uno alio vel pluribus per accidens; sicut si homo movetur in navi per se contra
motum navis, movetur nihilominus motu navis per accidens.
|#12 Ad hoc autem quod sit unus motus, oportet quod sit indivisibilis: et hoc dico secundum tempus, ut
videlicet simul dum movetur una pars continui, moveatur et alia. Non enim contingit in continuo quod una pars
moveatur et alia quiescat, vel quod una quiescat et alia moveatur, ut sic motus diversarum partium continui sint
in diversis partibus temporis.
|#13 Ideo autem hic definit Philosophus continuum per motum et non per unitatem termini, ad quem partes
continui coniunguntur, sicut in praedicamentis et in libro physicorum habetur, quia ex ista definitione potest
sumi diversus gradus unitatis in diversis continuis, sicut postea patebit, non autem ex definitione ibi data.
133

