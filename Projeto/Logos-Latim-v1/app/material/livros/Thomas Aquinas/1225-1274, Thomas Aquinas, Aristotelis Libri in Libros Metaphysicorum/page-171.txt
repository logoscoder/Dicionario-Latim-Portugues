|#23 Et sciendum, quod accidentis hoc modo dicti, non est aliqua causa determinata, sed contingens, idest
qualiscumque contingat, vel quia forte, idest causa fortuita, quae est causa indeterminata.
Sicut accidit alicui quod veniat Aeginam, idest ad illam villam, si non propter hoc advenit ut illuc veniat, idest si
non propter hoc incepit moveri ut ad hunc terminum perveniret, sed ab aliqua extranea causa illuc adductus est,
sicut quia impulsus est ab hieme concitante tempestatem in mari, aut etiam captus est a latronibus, et illuc
perductus praeter intentionem.
Unde patet, quod hoc est per accidens, et causari potest ex diversis causis; sed tamen quod iste navigans ad hunc
locum perveniat non est inquantum ipsum, idest inquantum erat navigans, cum intenderet ad alium locum
navigare; sed hoc contingit inquantum alterum, idest secundum aliquam aliam causam extraneam.
Hiems enim est causa veniendi quo non navigabat, idest ad Aeginam, aut latrones, aut aliquid aliud huiusmodi.
|#24 Secundo modo dicitur accidens, quod inest alicui secundum se, et tamen non est de substantia eius. Et hic
est secundus modus dicendi per se, ut supra dictum est. Nam primus erat prout secundum se dicitur de aliquo
quod in eius definitione ponitur, ut animal de homine, quod nullo modo est accidens. Sed triangulo inest per se
duos rectos habere, et non est de substantia eius; unde est accidens.
|#25 Differt autem hic modus a primo, quia accidentia hoc secundo modo contingit esse sempiterna. Semper
enim triangulus habet tres angulos aequales duobus rectis. Accidentium vero secundum primum modum, nullum
contingit esse sempiternum, quia sunt semper ut in paucioribus: et huius ratio habetur in aliis, sicut infra in sexto
huius, et in secundo physicorum. Accidens ergo secundum primum modum opponitur ad secundum se.
Accidens vero secundo modo opponitur ad substantialiter. Et haec de quinto.
|*MPH.6 : LIBER 6
|+1 Lectio 1
|#1 Postquam Philosophus in quarto huius ostendit, quod haec scientia considerat de ente et de uno, et de his
quae consequuntur ad ens inquantum huiusmodi, et quod omnia ista dicuntur multipliciter, et in quinto huius
eorum multiplicitatem distinxit, hic incipit de ente determinare, et de aliis quae consequuntur ad ens.
Dividitur autem pars ista in duas. In prima ostendit per quem modum haec scientia debet determinare de ente. In
secunda incipit de ente determinare, scilicet in principio septimi, ibi, ens dicitur multipliciter.
Prima pars dividitur in duas. In prima ostendit modum tractandi de entibus, qui competit huic scientiae per
differentiam ad alias scientias. In secunda removet a consideratione huius scientiae ens aliquibus modis dictum,
secundum quos modos ens non intenditur principaliter in hac scientia, ibi, sed quoniam ens simpliciter.
Prima autem pars dividitur in duas. In prima parte ostendit differentiam huius scientiae ad alias, per hoc, quod
considerat principia entis inquantum est ens. Secundo, quantum ad modum tractandi de huiusmodi principiis, ibi,
quoniam vero physica.
Circa primum duo facit.
|#2 Primo ostendit quomodo haec scientia convenit cum aliis in consideratione principiorum; dicens, quod ex
quo ens est subiectum in huiusmodi scientia, ut in quarto ostensum est, et quaelibet scientia debet inquirere
principia et causas, sui subiecti, quae sunt eius inquantum huiusmodi, oportet quod in ista scientia inquirantur
principia et causae entium, inquantum sunt entia. Ita etiam est et in aliis scientiis. Nam sanitatis et
convalescentiae est aliqua causa, quam quaerit medicus. Et similiter etiam mathematicorum sunt principia et
elementa et causae, ut figurae et numeri et aliarum huiusmodi quae perquirit mathematicus. Et universaliter
omnis scientia intellectualis qualitercumque participet intellectum: sive sit solum circa intelligibilia, sicut
scientia divina; sive sit circa ea quae sunt aliquo modo imaginabilia, vel sensibilia in particulari, in universali
autem intelligibilia, et etiam sensibilia prout de his est scientia, sicut in mathematica et in naturali; sive etiam ex
universalibus principiis ad particularia procedant, in quibus est operatio, sicut in scientiis practicis: semper
oportet quod talis scientia sit circa causas et principia.
|#3 Quae quidem principia aut sunt certiora quo ad nos sicut in naturalibus, quia sunt propinquiora sensibilibus,
aut simpliciora et priora secundum naturam, sicut est in mathematicis. Cognitiones autem quae sunt sensitivae
tantum, non sunt per principia et causas, sed per hoc quod ipsum sensibile obiicitur sensui. Discurrere enim a
causis in causata vel e contrario, non est sensus, sed solum intellectus.
Vel certiora principia dicit ea quae sunt magis nota et exquisita. Simplicia autem ea, quae magis superficialiter
exquiruntur, sicut est in scientiis moralibus, quorum principia sumuntur ex his quae sunt ut in pluribus.

171

