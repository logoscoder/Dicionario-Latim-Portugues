quae non significant substantiam rei. Et ideo huiusmodi definitiones non sunt ad propositum, cum hic agatur de
definitionibus ad substantias rerum investigandas.
|#7 Ideo autem dico quod in definitione est primum genus cum differentiis, quia etsi aliquando in definitionibus
ponantur aliqua genera intermedia inter genus primum quod est generalissimum, et species ultimas quae
definiuntur, tamen illa genera media nihil aliud sunt quam genus primum, et differentiae comprehensae in
intellectu generis medii cum hoc, idest cum genere primo. Sicut si in definitione hominis ponatur animal, quod
est genus intermedium, patet quod animal nihil aliud est quam substantia, quae est genus primum, cum aliquibus
differentiis. Est enim animal substantia animata sensibilis.
Et similiter si intelligamus primum genus esse animal, habitum bipes; et iterum tertium genus, animal bipes non
alatum.
Et similiter si aliquod genus per plures differentias determinatur. Semper enim posterius genus comprehendit
prius cum aliqua differentia. Et sic patet quod omnis definitio resolvitur in primum genus et aliquas differentias.
|#8 Omnino autem non differt, utrum per plura aut per pauca definiatur aliquod definitum. Quare non differt,
utrum per pauca, vel per duo, ita quod illorum duorum unum sit genus et aliud differentia.
Sicut eius quod est animal bipes, animal est genus; et alterum, scilicet bipes, est differentia. Ostendendum est
ergo primo, quomodo ex istis duobus fiat unum.
Quod sic patet.
|#9 Genus enim non est praeter ea quae sunt species generis. Non enim invenitur animal, quod non sit nec
homo, nec bos, nec aliquid aliud huiusmodi. Aut si inveniatur aliquid quod est genus praeter species, sic
acceptum ut est praeter species, non accipitur ut genus, sed ut materia.
Contingit enim aliquod et esse genus aliquorum, et materiam. Sicut vox est genus literarum, et est materia. Et
quod sit genus, patet per hoc quod differentiae additae voci faciunt species vocum literatarum.
Et quod etiam sit materia, patet; quia ex hac, scilicet ex voce faciunt elementa, idest literas, sicut aliquid fit ex
materia.
|#10 Sciendum est autem quod, licet idem secundum nomen possit esse genus et materia, non tamen idem
eodem modo acceptum. Materia enim est pars integralis rei, et ideo de re praedicari non potest. Non enim potest
dici quod homo sit caro et Os. Genus autem praedicatur de specie. Unde oportet quod significet aliquo modo
totum. Sicut enim propter hoc quod est innominata privatio, aliquando simplici nomine materiae significatur
materia cum privatione, ut supra dictum est, quod aes accipitur pro aere infigurato, cum dicimus quod ex aere fit
statua; ita etiam quando forma est innominata, simplici nomine materiae intelligitur compositum ex materia et
forma, non quidem determinata, sed communi; et sic accipitur ut genus.
Sicut enim compositum ex materia et forma determinata est species, ita compositum ex materia et forma
communi est genus.
|#11 Et hoc in pluribus patet. Corpus enim potest accipi, et ut materia animalis, et ut genus. Si enim in intellectu
corporis intelligatur substantia completa ultima forma, habens in se tres dimensiones, sic corpus est genus, et
species eius erunt substantiae perfectae per has ultimas formas determinatas, sicut per formam auri, vel argenti,
aut olivae, aut hominis. Si vero in intellectu corporis non accipiatur nisi hoc, quod est habens tres dimensiones
cum aptitudine ad formam ultimam, sic corpus est materia.
|#12 Et similiter est de voce. Si enim in intellectu vocis includatur ipsa vocis formatio in communi secundum
formam quae distinguitur in diversas formas literarum et syllabarum, sic vox est genus. Si autem in intellectu
vocis accipitur solum substantia soni, cui possibile est advenire praedictam formationem, sic vox erit materia
literarum. Ex quo etiam patet quod vox, secundum quod est genus, non potest esse sine speciebus. Non enim
potest esse sonus formatus, quin aliquam determinatam formam habeat huius vel illius literae. Sed si omnino
careret forma literali prout est materia, sic inveniretur sine literis, sicut aes invenitur absque his quae fiunt ex
aere.
|#13 Si ergo praedicta sunt vera, palam est quod definitio est quaedam ratio ex differentiis unitatem habens; ita
quod tota essentia definitionis, in differentia quodammodo comprehenditur. Ex hoc enim animal, quod est genus,
non potest esse absque speciebus, quia formae specierum quae sunt differentiae, non sunt aliae formae a forma
generis, sed sunt formae generis cum determinatione. Sicut patet quod animal est quod habet animam sensitivam.
Homo autem est qui habet animam sensitivam talem, scilicet cum ratione. Leo vero qui habet talem, scilicet cum
abundantia audaciae. Et sic de aliis. Unde cum differentia additur generi, non additur quasi aliqua diversa
essentia a genere, sed quasi in genere implicite contenta, sicut determinatum continetur in indeterminato, ut
album in colorato.
226

