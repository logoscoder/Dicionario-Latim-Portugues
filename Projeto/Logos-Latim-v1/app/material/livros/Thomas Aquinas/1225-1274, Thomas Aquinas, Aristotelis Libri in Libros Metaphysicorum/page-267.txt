|#1 Postquam determinavit Philosophus de potentia et actu, hic comparat ea adinvicem: et dividitur in tres
partes.
In prima comparat ea adinvicem secundum prius et posterius. In secunda secundum bene et male, ibi, quod
autem melior et honorabilior. In tertia secundum cognitionem veri et falsi, ibi, inveniuntur autem et
diagrammata.
Circa primum duo facit. Primo proponit quod intendit: dicens, quod cum supra determinatum sit in quinto quot
modis prius dicitur, manifestum est quod actus est prior potentia diversis modis. Loquimur autem nunc de
potentia non solum secundum quod est principium motus in alio, secundum quod est aliud, ut supra definita est
potentia activa; sed universaliter de omni principio, sive sit principium motivum, sive immobilitatis et quietis,
aut operationis absque motu existentis, cuiusmodi est intelligere, quia et natura ad idem pertinere videtur quod
potentia.
|#2 Est enim natura in eodem genere cum potentia ipsa, quia utrumque est principium motus, licet natura non sit
principium motus in alio, sed in eo in quo est, inquantum huiusmodi, ut manifestatur in secundo physicorum. Et
tamen natura non solum est principium motus, sed etiam quietis. Et propter hoc potentia intelligenda est non
solum principium motus, sed etiam principium immobilitatis. Omni ergo tali potentia, actus prior est, et ratione,
et substantia, et etiam tempore quodammodo, alio vero modo non.
|#3 Deinde cum dicit ratione quidem secundo ostendit propositum.
Et primo, quod actus est prior potentia ratione. Secundo ostendit quomodo est prior tempore, et quomodo non,
ibi, tempore vero prius. Tertio ostendit quod est prior secundum substantiam, ibi, at vero et substantia prius
quidem.
Primum sic probatur. Id per quod oportet alterum definiri, est prius eo ratione; sicut animal prius homine, et
subiectum accidente. Sed potentia non potest definiri nisi per actum. Nam prima ratio possibilis in hoc consistit,
quod convenit ipsum agere vel esse in actu; sicut aedificator dicitur qui potest aedificare, et speculator qui potest
speculari, et visibile dicitur aliquid quod potest videri, et sic est in aliis. Ergo est necessarium, quod ratio actus
praecedat rationem potentiae, et notitia actus notitiam potentiae. Et propter hoc superius Aristoteles manifestavit
potentiam definiendo per actum; actum autem non potuit per aliquod aliud definire, sed solum inductive
manifestavit.
|#4 Deinde cum dicit tempore vero ostendit quomodo sit actus potentia prior tempore, et quomodo non: et circa
hoc duo facit.
Primo manifestat hoc in potentiis passivis.
Secundo in potentiis activis quibusdam, ibi, quapropter videtur impossibile.
Dicit ergo primo, quod actus est prior tempore potentia; ita tamen quod idem specie, est prius agens, vel ens actu
quam ens in potentia; sed idem numero est prius tempore in potentia quam in actu.
|#5 Quod sic manifestatur. Si enim accipiamus hunc hominem qui est iam actu homo, fuit prius secundum
tempus materia, quae erat potentia homo. Et similiter prius tempore fuit semen quod potentia est frumentum,
quam frumentum actu, et visivum, idest habens potentiam videndi, quam videns in actu. Sed tamen quaedam
existentia in actu fuerunt priora secundum tempus in his existentibus in potentia, scilicet agentia, a quibus
reducta sunt in actum. Semper enim oportet quod id quod est in potentia ens, sit actu ens ab agente, quod est actu
ens. Unde homo in potentia fit homo in actu ab homine generante, qui est in actu. Et similiter musicum in
potentia respicit musicum in actu, discendo a doctore qui est musicus actu. Et ita semper eo quod est in potentia,
est aliquid prius quod movet, et movens est in actu.
Unde relinquitur, quod licet idem numero prius tempore sit in potentia quam in actu, tamen aliquod ens in actu
secundum idem specie, est etiam prius tempore, quam ens in potentia.
|#6 Et quia posset aliquis dubitare de quibusdam quae dixerat, ideo subiungit ea esse manifesta superius.
Dictum est enim in superioribus de substantia, scilicet in septimo libro, quod omne quod fit, fit ex aliquo, sicut
ex materia, et ab aliquo, sicut ab agente. Et hoc etiam agens est specie idem cum eo quod fit. Quod manifestum
est in generationibus univocis. Sed in generationibus aequivocis oportet esse aliquam similitudinem generantis
ad genitum, ut ibidem ostensum est.
|#7 Deinde cum dicit quapropter et ostendit ordinem actus et potentiae secundum tempus in quibusdam
potentiis activis: et circa hoc tria facit.
Primo ostendit propositum. Dictum enim fuit supra, quod quaedam potentiae operativae sunt quas oportet
accipere praeagentes sive praeexercitantes se in eorum actionibus.

267

