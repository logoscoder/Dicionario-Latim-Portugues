|#6 Deinde cum dicit sed de fabulose excusat se a diligentiori huius opinionis investigatione: et dicit quod de
illis, qui philosophari voluerunt fabulose, veritatem scilicet sapientiae sub fabulis occultantes non est dignum
cum studio intendere.
Quia si quis contra dicta eorum disputaret secundum quod exterius sonant, ridiculosa sunt. Si vero aliquis velit
de his inquirere secundum veritatem fabulis occultatam, immanifesta est. Ex quo accipitur quod Aristoteles
disputans contra Platonem et alios huiusmodi, qui tradiderunt suam doctrinam occultantes sub quibusdam aliis
rebus, non disputat secundum veritatem occultam, sed secundum ea quae exterius proponuntur.
|#7 Deinde cum dicit a dicentibus disputat contra responsionem quorumdam Philosophorum naturalium.
Et circa hoc tria facit. Primo recitat rationem.
Secundo ponit responsionem, ibi, etenim quam existimabit etc..
Tertio improbat ipsam, ibi, videbitur autem etc..
Dicit ergo primo, quod praetermissis illis, qui sub fabulis veritatem tradiderunt, oportet a tradentibus veritatem
per modum demonstrationis inquirere de quaestione praedicta: scilicet, si ex eisdem principiis sunt omnia
existentia, quare quaedam existentium naturaliter sunt sempiterna, quaedam vero corrumpantur. Et quia nec ipsi
causam dicunt quare hoc sit, nec rationabile est sic se habere, ut ex eisdem principiis existentium quaedam sint
corruptibilia, quaedam sempiterna: videtur manifeste sequi quod non sunt eadem principia nec causae
corruptibilium et sempiternorum.
|#8 Deinde cum dicit etenim quam ponit quamdam solutionem: et dicit, quod ratio assignata circa praedictam
dubitationem, quae maxime videtur esse conveniens ad quaestionem, est quam assignavit empedocles: qui tamen
idem passus est cum aliis: quia ratio quam assignavit, non est conveniens, sicut nec aliorum, ut ostendetur.
Posuit enim quaedam principia communia corruptibilium et incorruptibilium; sed posuit quoddam principium
esse causam specialem corruptionis, scilicet odium elementorum: ita scilicet quod adiunctio huius causae ad alia
principia facit corruptionem in rebus.
|#9 Deinde cum dicit videbitur autem improbat praedictam rationem empedoclis: et hoc tripliciter.
Primo quidem ostendendo, quod ratio ab eo assignata non convenit suae positioni.
Secundo ostendendo, quod non est sufficiens, ibi, similiter quoque ipsius transmutationis etc.. Tertio ostendendo
quod non est ad propositum, ibi, attamen tantum solum dicit etc..
Circa primum tria facit. Primo ostendit suam rationem non convenire aliis eius positionibus ex parte odii.
Secundo ex parte ipsius Dei, ibi, propter quod etc..
Tertio ex parte amoris, ibi, similiter autem nec amor etc..
Dicit ergo primo, quod inconvenienter empedocles ponit odium esse causam corruptionis: quia non minus
secundum eius positionem videtur esse causa generationis in omnibus rebus, nisi in una re tantum. Ponebat enim
omnia alia essentialiter composita ex odio simul cum aliis principiis, nisi solus Deus, quem ponebat compositum
esse ex aliis principiis praeter odium. Deum autem appellabat caelum, sicut supradictum est in primo, quod
xenophanes ad totum caelum respiciens, ipsum unum dicit esse Deum. Ponebat autem empedocles caelum esse
compositum ex quatuor elementis, et ex amicitia: non autem ex lite sive ex odio, considerans indissolubilitatem
caeli. Sed quantum ad alias res dicebat, quod omnia sunt ex odio quaecumque sunt, erunt vel fuerunt: sicut
arbores pullulantes, et viri, et feminae, et bestiae quae sunt animalia terrestria: et vultures, quae sunt volantia diu
viventia: et pisces nutriti in aqua, et dii longaevi. Videtur autem hos deos vocare vel stellas, quas ponebat
quandoque corrumpi, licet post longum tempus: vel Daemones quos ponebant Platonici esse animalia aerea. Vel
etiam dii quos ponebant epicurei in forma humana, sicut supra dictum est. Ex hoc ergo quod omnia animalia
praeter unum sunt generata ex odio, potest haberi quod odium sit causa generationis.
|#10 Et praeter hoc etiam ex alia ratione. Manifestum est enim secundum positionem empedoclis quod, si non
esset odium in rebus, omnia essent unum.
Odium enim est causa distinctionis secundum empedoclem. Unde inducit verba empedoclis dicentis, quod
quando omnes res in unum conveniunt, ut puta quando fit chaos, tunc ultimum stabit odium separans et
dissolvens. Unde litera boetii habet: ea enim convenit, tunc ultimam scit discordiam.
Et sic patet quod, cum esse mundi consistat in distinctione rerum, odium est causa generationis mundi.
|#11 Deinde cum dicit propter quod ponit secundam rationem sumptam ex parte Dei: et dicit, quod cum
empedocles poneret odium non esse de compositione Dei, accidit secundum rationes eius, quod Deus, qui est
felicissimus secundum omnium dicta, et per consequens maxime cognoscens, sit minus prudens omnibus aliis
cognoscentibus. Sequetur enim, secundum positionem empedoclis, quod non cognoscat omnia elementa, quia
non habet odium; unde non cognoscit ipsum. Cognoscit autem simile simili secundum opinionem empedoclis
qui dixit, quod per terram cognoscimus terram, per aquam cognoscimus aquam et affectum, idest amorem vel
concordiam cognoscimus per affectum, idest amorem vel concordiam: et similiter odium per odium, quod est
77

