|#4
Secundum ibi, sed et omnes ostendit differentiam aliarum scientiarum ad istam quantum ad
considerationem principiorum et causarum; dicens, quod omnes istae scientiae particulares, de quibus nunc facta
est mentio, sunt circa unum aliquod particulare genus entis, sicut circa numerum vel magnitudinem, aut aliquid
huiusmodi.
Et tractat unaquaeque circumscripte de suo genere subiecto, idest ita de isto genere, quod non de alio: sicut
scientia quae tractat de numero, non tractat de magnitudine. Nulla enim earum determinat de ente simpliciter,
idest de ente in communi, nec etiam de aliquo particulari ente inquantum est ens. Sicut arithmetica non
determinat de numero inquantum est ens, sed inquantum est numerus. De quolibet enim ente inquantum est ens,
proprium est metaphysici considerare.
|#5 Et, quia eiusdem est considerare de ente inquantum est ens, et de eo quod quid est, idest de quidditate rei,
quia unumquodque habet esse per suam quidditatem, ideo etiam aliae scientiae particulares nullam mentionem,
idest determinationem faciunt de eo quod quid est, idest de quidditate rei, et de definitione, quae ipsam significat.
Sed ex hoc, idest ex ipso quod quid est ad alia procedunt, utentes eo quasi demonstrato principio ad alia
probanda.
|#6 Ipsum autem quod quid est sui subiecti aliae scientiae faciunt esse manifestum per sensum; sicut scientia,
quae est de animalibus, accipit quid est animal per id quod apparet sensui, idest per sensum et motum, quibus
animal a non animali discernitur. Aliae vero scientiae accipiunt quod quid est sui subiecti, per suppositionem ab
aliqua alia scientia, sicut geometria accipit quid est magnitudo a Philosopho primo. Et sic ex ipso quod quid est
noto per sensum vel per suppositionem, demonstrant scientiae proprias passiones, quae secundum se insunt
generi subiecto, circa quod sunt. Nam definitio est medium in demonstratione propter quid. Modus autem
demonstrationis est diversus; quia quaedam demonstrant magis necessarie, sicut mathematicae scientiae,
quaedam vero infirmius, idest non de necessitate; sicut scientiae naturales, in quibus multae demonstrationes
sumuntur ex his quae non semper insunt, sed frequenter.
|#7 Alia translatio habet loco suppositionis, conditionem. Et est idem sensus.
Nam quod supponitur, quasi ex conditione accipitur: et quia principium demonstrationis est definitio, palam est
ex tali inductione, quod demonstratio non est de substantia rei, idest de essentia eius; nec de definitione, quae
significat quid est res; sed est aliquis alius modus, quo definitiones ostenduntur; scilicet divisione, et aliis modis,
qui ponuntur in secundo posteriorum.
|#8 Et sicut nulla scientia particularis determinat quod quid est, ita etiam nulla earum dicit de genere subiecto,
circa quod versatur, est, aut non est. Et hoc rationabiliter accidit; quia eiusdem scientiae est determinare
quaestionem an est, et manifestare quid est. Oportet enim quod quid est accipere ut medium ad ostendendum an
est. Et utraque est consideratio Philosophi, qui considerat ens inquantum ens. Et ideo quaelibet scientia
particularis supponit de subiecto suo, quia est, et quid est, ut dicitur in primo posteriorum; et hoc est signum,
quod nulla scientia particularis determinat de ente simpliciter, nec de aliquo ente inquantum est ens.
|#9
Deinde cum dicit quoniam vero ostendit differentiam huius scientiae ad alias, quantum ad modum
considerandi principia entis inquantum est ens.
Et quia ab antiquis scientia naturalis credebatur esse prima scientia, et quae consideraret ens inquantum est ens,
ideo ab ea, quasi a manifestiori incipiens, primo ostendit differentiam scientiae naturalis a scientiis practicis.
Secundo differentiam eius a scientiis speculativis, in quo ostenditur modus proprius considerationis huius
scientiae, ibi, oportet autem quod quid erat esse.
Dicit ergo primo, quod scientia naturalis non est circa ens simpliciter, sed circa quoddam genus entis; scilicet
circa substantiam naturalem, quae habet in se principium motus et quietis: et ex hoc apparet quod neque est
activa, neque factiva.
Differunt enim agere et facere: nam agere est secundum operationem manentem in ipso agente, sicut est eligere,
intelligere et huiusmodi: unde scientiae activae dicuntur scientiae morales. Facere autem est secundum
operationem, quae transit exterius ad materiae transmutationem, sicut secare, urere, et huiusmodi: unde scientiae
factivae dicuntur artes mechanicae.
|#10 Quod autem scientia naturalis non sit factiva, patet; quia principium scientiarum factivarum est in faciente,
non in facto, quod est artificiatum; sed principium motus rerum naturalium est in ipsis rebus naturalibus. Hoc
autem principium rerum artificialium, quod est in faciente, est primo intellectus, qui primo artem adinvenit; et
secundo ars, quae est habitus intellectus; et tertio aliqua potentia exequens, sicut potentia motiva, per quam
artifex exequitur conceptionem artis. Unde patet, quod scientia naturalis non est factiva.

172

