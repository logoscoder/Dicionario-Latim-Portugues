esse est superficiei esse semper, idest si semper et universaliter hoc verum est quod quidditas propriae passionis
sit idem cum quidditate proprii subiecti, sequitur quod albo esse et levi esse, sit idem et unum, idest quod
quidditas albedinis et Levitas sit una et eadem.
Hoc autem patet falsum esse. Relinquitur ergo quod quod quid erat esse propriae passionis et subiecti non est
idem et unum.
|#10 Deinde cum dicit quoniam vero.
Inquirit quorum sit quod quid erat esse.
Et primo movet quaestionem. Secundo solvit eam, ibi, at vero secundum se dictorum.
Dicit ergo primo, quod sunt quaedam composita in aliis praedicamentis, et non solum in substantia. Quod
quidem dicit propter hoc, quod substantiarum sensibilium, quae sunt compositae, quidditatem inquirit. Sicut
enim in substantiis sensibilibus compositis est materia, quae subiicitur formae substantiali, ita etiam alia
praedicamenta habent suum subiectum. Est enim aliquod subiectum unicuique eorum, sicut qualitati et quantitati
et quando et ubi et motui, sub quo comprehenditur agere et pati. Unde sicut quoddam compositum est ignis ex
materia et forma substantiali, ita est quaedam compositio ex substantiis et accidentibus.
|#11 Et ideo perscrutandum est, cum aliqua sit definitio substantiarum compositarum ex formis et materiis, si
etiam cuiuscumque istorum compositorum ex accidentibus et subiectis est ratio eius quod quid erat esse, idest si
habent definitionem quae est ratio significans quod quid erat esse. Et iterum si est in eis hoc ipsum quod quid
erat esse quod significat definitio, idest si habent aliquam quidditatem sive aliquid quod potest responderi ad
quid. Sicut hoc ipsum quod est albus homo, est quoddam compositum ex subiecto et accidente; utrum scilicet
albo homini sit quod quid erat esse ei inquantum huiusmodi.
|#12 Et quia forte aliquis posset dicere quod albus homo sunt duae res et non una, ideo subiungit, quod hoc
ipsum quod dico albus homo, habeat unum nomen quod causa exempli sit vestis. Et tunc quaestio erit de isto
uno, scilicet de veste, utrum habeat quod quid est, ut possimus dicere quid est vestem esse? tunc enim, sicut hoc
nomen homo significat aliquid compositum, scilicet animal rationale, ita et vestis significat aliquid compositum,
scilicet hominem album. Et ita sicut homo habet definitionem, ita vestis poterit habere definitionem, sicut
videtur.
|#13 Deinde cum dicit at vero solvit praedictam quaestionem; et dividitur haec pars in duas partes secundum
quod duas ponit solutiones. Secunda pars incipit ibi, aut et definitio sicut et quod quid.
Dicit ergo primo, quod hoc ipsum quod dico, albus homo, sive vestis quae hoc ponitur significare, non est
aliquod eorum quae dicuntur secundum se, immo est aliquid eorum quae dicuntur per accidens.
Hoc enim, quod est, homo albus, est unum per accidens, et non per se, ut superius est habitum.
|#14 Quod autem aliquid dicatur alteri esse unum per accidens, est dupliciter, ut uno modo homo est albus, et
alio modo album est homo. Horum enim aliud quidem est ex additione, aliud vero non. In definitione enim
hominis non est necessarium quod addatur definitio albi, vel nomen eius; in definitione vero albi necesse est
quod ponatur homo, vel nomen hominis, vel eius definitio, si homo proprium subiectum eius est, vel aliquid
aliud quod est eius proprium subiectum.
|#15 Et ideo ad hoc exponendum subiungit, quod istorum duorum, quae dicuntur non secundum se, unum
adiungitur alteri, eo quod ipsum accidens additur illi subiecto, quod in accidentis definitione ponitur cum
definitur. Sicut si aliquis definiat album, oportet quod dicat rationem hominis albi; quia oportet quod in
definitione accidentis ponatur subiectum. Et tunc definitio complectitur hominem album. Et sic erit quasi ratio
hominis albi, et non albi tantum. Et hoc intelligendum est, ut dictum est, si homo sit proprium et per se
subiectum albi. Hoc autem adiungitur alteri per accidens; non quia ipsum apponatur in definitione alterius, sed
quia aliud apponitur ipsi in sua definitione; sicut album adiungitur homini per accidens, non quod ponatur in
definitione hominis, sed quia homo ponitur in definitione eius. Unde si hoc nomen vestis significat hominem
album, sicut positum est, oportet quod ille, qui definit vestem, eodem modo definiat vestem sicut definitur
album. Nam sicut in definitione vestis oportet quod ponatur et homo et album, ita in definitione albi oportet quod
ponatur utrumque.
|#16 Itaque ex dictis patet quod album praedicatur de homine albo. Haec enim est vera, albus homo est albus, et
e contrario. Tamen hoc ipsum quod est album esse hominem, non est quod quid erat esse albo. Sed neque vesti,
quae significat compositum hoc quod est albus homo, ut dictum est. Sic igitur patet quod non potest esse idem
quod quid erat esse eius quod est album, et eius quod est albus homo, sive vestis; per hoc quod album etiam si
praedicetur de albo homine, non tamen est quod quid est esse eius.

194

