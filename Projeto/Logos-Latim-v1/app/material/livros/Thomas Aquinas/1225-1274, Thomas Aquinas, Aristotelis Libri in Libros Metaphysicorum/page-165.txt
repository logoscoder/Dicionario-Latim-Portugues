|#7 Alio vero modo dicitur fieri aliquid ex aliquo non proprie, scilicet ex hoc ipso quod importat solum
ordinem; et sic aliquid fieri dicitur ex aliquo, post quod fit, sicut nox fit ex die, idest post diem: et imber ex
serenitate, idest post serenitatem.
Hoc autem dicitur dupliciter.
Quandoque enim inter ea, quorum unum dicitur fieri ex altero, attenditur ordo secundum motum, et non solum
secundum tempus; quia vel sunt duo extrema eiusdem motus, ut cum dicitur quod album fit ex nigro: vel
consequuntur aliqua extrema motus, sicut nox et dies consequuntur diversa ubi solis. Et similiter hiems et aestas.
Unde in quibusdam dicitur hoc fieri post hoc, quia habent transmutationem adinvicem, ut in praedictis patet.
|#8 Quandoque vero attenditur ordo secundum tempus tantum; sicut dicitur quod ex aequinoctio fit navigatio,
idest post aequinoctium. Haec enim duo extrema non sunt duo extrema unius motus, sed ad diversos motus
pertinent. Et similiter dicitur, ex Dionysiis fiunt thargelia, quia fiunt post Dionysia. Haec autem sunt quaedam
festa, quae apud gentiles celebrabantur, quorum unum erat prius et aliud posterius.
|#9 Deinde cum dicit pars dicitur hic ponit quatuor modos, quibus aliquid dicitur esse pars. Primo modo pars
dicitur, in quam dividitur aliquid secundum quantitatem: et hoc dupliciter. Uno enim modo quantumcumque
fuerit quantitas minor, in quam quantitas maior dividitur, dicitur eius pars. Semper enim id quod aufertur a
quantitate, dicitur pars eius; sicut duo aliquo modo sunt partes trium. Alio modo dicitur solum pars quantitas
minor, quae mensurat maiorem. Et sic duo non sunt pars trium; sed sic duo sunt pars quatuor, quia bis duo sunt
quatuor.
|#10 Secundo modo ea dicuntur partes, in quae dividitur aliquid sine quantitate: et per hunc modum species
dicuntur esse partes generis. Dividitur enim in species, non sicut quantitas, in partes quantitatis.
Nam tota quantitas non est in una suarum partium. Genus autem est in qualibet specierum.
|#11 Tertio modo dicuntur partes, in quas dividitur, aut ex quibus componitur aliquod totum; sive sit species,
sive aliquid habens speciem, scilicet individuum. Sunt enim, sicut dictum est, quaedam partes speciei, et
quaedam partes materiae, quae sunt partes individui. Aes enim est pars sphaerae aereae, aut cubi aerei, sicut
materia, in qua species est recepta. Unde aes non est pars speciei, sed pars habentis speciem. Est autem cubus
corpus contentum ex superficiebus quadratis. Angulus autem est pars trianguli sicut speciei, sicut supra dictum
est.
|#12 Quarto modo dicuntur partes, quae ponuntur in definitione cuiuslibet rei, quae sunt partes rationis sicut
animal et bipes sunt partes hominis.
|#13 Ex quo patet, quod genus quarto modo est pars speciei: aliter vero, scilicet secundo modo, species est pars
generis. In secundo enim modo sumebatur pars pro parte subiectiva totius universalis; in aliis autem tribus pro
parte integrali.
Sed in primo pro parte quantitatis, in aliis autem duobus pro parte substantiae; ita tamen, quod pars secundum
tertium modum est pars rei; sive sit pars speciei, sive pars individui. Quarto autem modo est pars rationis.
|#14 Deinde cum dicit totum dicitur hic prosequitur de his quae pertinent ad totum.
Et primo de toto in communi. Secundo de toto quodam, scilicet de genere, ibi, genus dicitur.
Circa primum duo facit. Primo prosequitur de ipso nomine totius. Secundo de eius opposito, scilicet de colobon,
ibi, colobon autem dicitur.
Circa primum tria facit. Primo ponit rationem communem totius, quae consistit in duobus. Primo in hoc quod
perfectio totius integratur ex partibus. Et significat hoc, cum dicit quod totum dicitur cui nulla suarum partium
deest, ex quibus scilicet partibus dicitur totum natura, idest totum secundum suam naturam constituitur.
Secundum est quod partes uniuntur in toto. Et sic dicit quod totum continens est contenta, scilicet partes, ita
quod illa contenta sunt aliquid unum in toto.
|#15 Secundo ibi, hoc autem ponit duos modos totius; dicens quod totum dicitur dupliciter; aut ita quod
unumquodque contentorum a toto continente, sit ipsum unum, scilicet ipsum totum continens, quod est in toto
universali de qualibet suarum partium praedicato.
Aut ex partibus constituatur unum, ita quod non quaelibet partium sit unum illud.
Et haec est ratio totius integralis, quod de nulla suarum partium integralium praedicatur.
|#16 Tertio ibi, universale quidem exponit praedictos modos totius; et primo primum, dicens quod universale et
quod totaliter idest quod communiter praedicatur, dicitur quasi sit aliquod unum totum ex hoc quod praedicatur
de unoquoque, sicut universale, quasi multa continens ut partes, in eo quod praedicatur de unoquoque. Et omnia
165

