|#12 Deinde cum dicit deinde palam solvit secundam quaestionem.
Et circa hoc tria facit. Primo determinat veritatem secundae quaestionis. Secundo obiicit in contrarium, ibi, et est
intelligentia, etc.. Tertio solvit, ibi, aut in quibusdam.
Dicit ergo primo, quod postquam ostensum est, quod substantia primi non est potentia intellectiva, sed est ipsa
intelligentia, ex hoc palam est, quod si primum non intelligit seipsum, sed aliquid aliud, sequitur quod aliquid
aliud erit dignius quam primum, idest intellectum ab ipso.
|#13 Quod sic probat. Ipsum intelligere in actu, quod est intelligentia, convenit alicui etiam intelligenti
quodcumque indignissimum. Unde patet quod intelligere aliquod in actu, est fugiendum; quia dignius est quod
quaedam non videantur in actu, quam quod videantur. Non autem hoc esset, si intelligentia esset optimum; quia
tunc nullum intelligere esset vitandum.
Cum ergo aliquod intelligere sit vitandum propter indignitatem intelligibilis, relinquitur quod nobilitas eius, quod
est intelligere, dependeat ex nobilitate intelligibilis. Dignius est igitur ipsum intellectum quam ipsum intelligere.
|#14 Cum igitur ostensum sit quod primum sit suum intelligere, sequitur, si intelligat aliud a se, quod illud aliud
erit eo nobilius. Cum igitur ipsum sit nobilissimum et potentissimum, necesse est quod intelligat seipsum, et
quod in eo sit idem intellectus et intellectum.
|#15 Considerandum est autem quod Philosophus intendit ostendere, quod Deus non intelligit aliud, sed
seipsum, inquantum intellectum est perfectio intelligentis, et eius, quod est intelligere. Manifestum est autem
quod nihil aliud sic potest intelligi a Deo, quod sit perfectio intellectus eius. Nec tamen sequitur quod omnia alia
a se sint ei ignota; nam intelligendo se, intelligit omnia alia.
|#16 Quod sic patet. Cum enim ipse sit ipsum suum intelligere, ipsum autem est dignissimum et potentissimum,
necesse est quod suum intelligere sit perfectissimum: perfectissime ergo intelligit seipsum.
Quanto autem aliquod principium perfectius intelligitur, tanto magis intelligitur in eo effectus eius: nam
principiata continentur in virtute principii. Cum igitur a primo principio, quod est Deus, dependeat caelum et tota
natura, ut dictum est, patet, quod Deus cognoscendo seipsum, omnia cognoscit.
|#17 Nec vilitas alicuius rei intellectae derogat dignitati. Non enim intelligere actu aliquod indignissimum est
fugiendum, nisi inquantum intellectus in eo sistit, et dum illud actu intelligit, retrahitur a dignioribus
intelligendis. Si enim intelligendo aliquod dignissimum etiam vilia intelligantur, vilitas intellectorum
intelligentiae nobilitatem non tollit.
|#18 Deinde cum dicit et est intelligentia obiicit contra veritatem determinatam dupliciter.
Primo quidem sic. Primum intelligit seipsum, ut ostensum est, et iterum supra ostensum est, quod primum est
sua intelligentia: ergo intelligentia primi non est aliud quam intelligentia intelligentiae.
Sed hoc est contra id quod videtur; quia actus sensus, et scientia, et opinio, et meditatio semper videntur esse
alterius. Et si aliquando sint suiipsius, sicut cum aliquis sentit se sentire, vel scit se scire, vel opinatur se opinari,
vel meditatur se meditari, hoc est quidem praeter opus vel praeter actum principalem: nam hic videtur principalis
actio, ut aliquis intelligat intelligibile. Quod autem aliquis intelligat se intelligere intelligibile, hoc videtur esse
praeter principalem actum, quasi accessorium quoddam. Unde si intelligere primi non sit nisi intelligentia
intelligentiae, videtur sequi quod suum intelligere non sit principalissimum.
|#19 Deinde cum dicit amplius si aliud secundo obiicit alio modo. Manifestum est, quod aliud est intelligere et
intelligi.
Et si contingat quod idem subiecto sit intellectus, et ipsum intellectum, non tamen sunt idem ratione. Si ergo
primum est suum intelligere, et est ipsum quod intelligitur, quod est optimum, videbitur dubium remanere
secundum quid insit ei hoc quod est bene esse eius; utrum scilicet secundum hoc quod est intelligentia, vel
secundum quod est intellectum.
|#20 Deinde cum dicit an in quibusdam solvit positas obiectiones, dicens, quod in quibusdam res scita idem est
quod scientia. Et hoc manifestat dividendo scientiam: nam scientia alia est factiva, et alia speculativa. In factivis
autem scientiis, res scita sine materia accepta, est ipsa scientia.
Sicut patet, quod domus sine materia, prout est in mente aedificatoris, est ipsa ars aedificativa; et similiter sanitas
in mente medici est ars medicativa. Et sic patet, quod ars factiva nihil aliud est quam substantia rei factae, et
quod quid erat esse eius. Omnis enim artifex procedit in opus ex eo quod considerat quid est quod operari
intendit.

363

