|+2 Lectio 2
|#1 Postquam Philosophus ostendit quod sapientia sit quaedam scientia circa causas existens, hic vult ostendere
circa quales causas et circa qualia principia sit.
Ostendit autem quod est circa causas maxime universales et primas; et argumentatur a definitione sapientiae.
Unde circa hoc tria facit. Primo colligit definitionem sapientiae ex his quae homines de homine sapiente et
sapientia opinantur.
Secundo ostendit quod omnia ista conveniunt universali scientiae, quae considerat causas primas et universales,
ibi, istorum autem etc.. Tertio concludit propositum, ibi, ex omnibus ergo etc..
Circa primum ponit sex opiniones hominum communes quae de sapientia habentur.
Primam, ibi, primum itaque etc..
Quae talis est: quod communiter omnes accipimus sapientem maxime scire omnia, sicut eum decet, non quod
habeat notitiam de omnibus singularibus. Hoc enim est impossibile, cum singularia sint infinita, et infinita
intellectu comprehendi non possint.
|#2 Deinde cum dicit postea difficilia secundam ponit: et est ista, quod illum sapientem ponimus esse, qui est
potens ex virtute sui intellectus cognoscere difficilia, et illa quae non sunt levia communiter hominibus ad
sciendum; quia commune est omnibus sentire, idest sensibilia cognoscere.
Unde hoc est facile, et non est sophon, idest aliquid sapientis et ad sapientem pertinens: et sic patet, quod id quod
proprie ad sapientem pertinet, non leviter ab omnibus cognoscitur.
|#3 Deinde cum dicit adhuc certiorem tertiam ponit: et est, quod nos dicimus illum sapientem esse qui de his
quae scit, habet certitudinem magis quam alii communiter habeant.
|#4 Deinde cum dicit et magis quartam ponit: et est talis. Illum dicimus magis sapientem in omni scientia, qui
potest assignare causas cuiuslibet quaesiti, et per hoc docere.
|#5 Deinde cum dicit sed et hanc quintam ponit: et est, quod illa de numero scientiarum est sapientia, quae per
se est magis eligibilis et voluntaria, idest volita gratia scientiae, et propter ipsum scire, quam illa scientia, quae
est causa quorumque aliorum contingentium quae possunt ex scientia generari; cuiusmodi est necessitas vitae,
delectatio et huiusmodi alia.
|#6 Deinde cum dicit et hanc sextam ponit: et est talis, quod istam sapientiam, de qua facta est mentio, oportet
esse vel dicimus esse magis antiquiorem, idest digniorem, famulante scientia.
Quod quidem ex praehabitis intelligi potest. Nam in artibus mechanicis famulantes sunt illae, quae exequuntur
manu operando praecepta superiorum artificum, quos supra architectores et sapientes nominavit.
|#7 Et quod magis conveniat ratio sapientiae scientiis imperantibus quam famulantibus, probat per duo. Primo,
quia scientiae famulantes ordinantur a superioribus scientiis. Artes enim famulantes ordinantur in finem
superioris artis, sicut ars equestris ad finem militaris. Sed sapientem secundum omnem opinionem non decet
ordinari ab alio, sed ipsum potius alios ordinare. Item inferiores architectores persuadentur a superioribus,
inquantum credunt superioribus artificibus circa operanda vel fienda. Credit enim navisfactor gubernatori docenti
qualis debet esse forma navis.
Sapienti autem non convenit ut ab alio persuadeatur, sed quod ipse aliis persuadeat suam scientiam.
|#8 Istae igitur sunt tales opiniones, quas homines accipiunt de sapientia et sapiente.
Ex quibus omnibus potest quaedam sapientiae descriptio formari: ut ille sapiens dicatur, qui scit omnia etiam
difficilia per certitudinem et causam, ipsum scire propter se quaerens, alios ordinans et persuadens.
Et sic patet quasi maior syllogismi.
Nam omnem sapientem oportet talem esse; et e converso, quicumque est talis, sapiens est.
|#9 Deinde cum dicit istorum autem ostendit quod omnia praedicta conveniunt ei qui cognoscit primas causas et
universales; et eo ordine prosequitur quo supra posuit. Unde primo posuit quod habenti scientiam universalem
maxime insit omnia scire; quod erat primum. Quod sic patet.
Quicumque enim scit universalia, aliquo modo scit ea quae sunt subiecta universalibus, quia scit ea in illa: sed
his quae sunt maxime universalia sunt omnia subiecta, ergo ille qui scit maxime universalia, scit quodammodo
omnia.
|#10 Deinde cum dicit sed fere autem ostendit eidem inesse secundum, tali ratione.
8

