Dicit ergo primo, quod quidam dignum ducunt, sive volunt demonstrare praedictum principium. Et hoc propter
apaedeusiam, idest ineruditionem sive indisciplinationem.
Est enim ineruditio, quod homo nesciat quorum oportet quaerere demonstrationem, et quorum non: non enim
possunt omnia demonstrari. Si enim omnia demonstrarentur, cum idem per seipsum non demonstretur, sed per
aliud, oporteret esse circulum in demonstrationibus.
Quod esse non potest: quia sic idem esset notius et minus notum, ut patet in primo posteriorum. Vel oporteret
procedere in infinitum. Sed, si in infinitum procederetur, non esset demonstratio; quia quaelibet demonstrationis
conclusio redditur certa per reductionem eius in primum demonstrationis principium: quod non esset si in
infinitum demonstratio sursum procederet.
Patet igitur, quod non sunt omnia demonstrabilia. Et si aliqua sunt non demonstrabilia, non possunt dicere quod
aliquod principium sit magis indemonstrabile quam praedictum.
|#13 Est autem hic ostendit, quod aliquo modo potest praedictum principium demonstrari; dicens, quod
contingit praedictum principium demonstrari argumentative. In Graeco habetur elenchice, quod melius
transfertur redarguitive.
Nam elenchus est syllogismus ad contradicendum. Unde inducitur ad redarguendum aliquam falsam positionem.
Et propter hoc isto modo ostendi potest, quod impossibile sit idem esse et non esse.
Sed solum si ille qui ex aliqua dubitatione negat illud principium, dicit aliquid idest aliquid nomine significat. Si
vero nihil dicit, derisibile est quaerere aliquam rationem ad illum qui nulla utitur ratione loquendo. Talis enim in
hac disputatione, qui nihil significat, similis erit plantae.
Animalia enim bruta etiam significant aliquid per talia signa.
|#14 Differt enim demonstrare simpliciter principium praedictum, et demonstrare argumentative sive elenchice.
Quia si aliquis vellet demonstrare simpliciter praedictum principium, videretur petere principium, quia non
posset aliquid sumere ad eius demonstrationem, nisi aliqua quae ex veritate huius principii dependerent, ut ex
praedictis patet. Sed quando demonstratio non erit talis, scilicet simpliciter, tunc est argumentatio sive elenchus
et non demonstratio.
|#15 Alia litera sic habet et melius, alterius autem cum huius causa sit, argumentatio erit, et non demonstratio,
idest cum huiusmodi processus a minus notis ad hoc magis notum principium fiat causa alterius hominis qui hoc
negat, tunc poterit esse argumentatio sive elenchus, et non demonstratio, scilicet syllogismus contradicens ei
poterit esse, cum id quod est minus notum simpliciter est concessum ab adversario, ex quo poterit procedi ad
praedictum principium ostendendum quantum ad ipsum, licet non simpliciter.
|+7 Lectio 7
|#1 Hic incipit elenchice disputare contra negantes praedictum principium: et dividitur in duas partes.
Primo disputat contra eos, qui dicunt contradictoria simul esse vera. Secundo contra illos qui dicunt quod
contingit ea simul esse falsa, verum nec iterum etc..
Circa primum duo facit. Primo disputat contra praedictos errantes in communi.
Secundo ostendit quomodo in speciali sit disputandum contra diversos, ibi, est autem non idem modus.
Circa primum duo facit. Primo disputat rationem negantium praedictum principium.
Secundo ostendit quod opinio Protagorae in idem redit cum praedicta positione, ibi, est autem ab eadem etc..
Circa primum ponit septem rationes. Secunda ibi, omnino vero destruunt.
Tertia ibi, amplius si contradictiones.
Quarta ibi, amplius autem circa omnia etc.. Quinta ibi, amplius igitur quomodo. Sexta ibi, unde et maxime
manifestum est. Septima ibi, amplius quia si maxime.
Circa primum duo facit. Primo ostendit ex quo principio oporteat procedere contra negantes primum principium.
Secundo ex illo principio procedit, ibi, primum quidem igitur manifestum etc..
Dicit ergo primo, quod ad omnia talia inopinabilia non oportet accipere pro principio, quod aliquid velit
supponere hoc determinate esse vel non esse, idest non oportet accipere pro principio aliquam propositionem,
qua asseratur aliquid de re vel negetur ab ea: hoc enim esset quaerere principium ut prius dictum est. Sed oportet
accipere pro principio, quod nomen significet aliquid, et ipsi qui profert, inquantum se loquentem intelligit, et
alii qui eum audit. Si autem hoc non concedit, tunc talis non habebit propositum nec secum, nec cum alio; unde
superfluum erit cum eo disputare; sed cum hoc dederit, iam statim erit demonstratio contra eum: statim enim
invenitur aliquid definitum et determinatum quod per nomen significatur distinctum a suo contradictorio, ut infra
patebit. Sed tamen hoc non erit demonstrans praedictum principium simpliciter, sed tantum erit ratio sustinens
contra negantes.
Ille enim qui destruit rationem, idest sermonem suum, dicendo quod nomen nihil significat, oportet quod
sustineat, quia hoc ipsum quod negat, proferre non potest nisi loquendo et aliquid significando.
98

