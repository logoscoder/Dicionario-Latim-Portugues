|#6 Si verum sit quod aliquid sit homo et non homo, verum est quod id non erit homo, nec erit non homo. Et
hoc patet. Horum enim duorum quae sunt homo et non homo, sunt duae negationes, scilicet non homo et non non
homo. Si autem ex primis duabus fiat una propositio, ut dicamus, socrates non est homo nec non homo, sequitur
quod nec affirmatio nec negatio sit vera, sed utraque falsa.
|#7 Deinde cum dicit amplius autem ponit quartam rationem quae sumitur ex certitudine cognitionis; et est talis.
Si affirmatio et negatio simul verificantur, aut ita est in omnibus, aut ita est in quibusdam, et in quibusdam non:
si autem non est verum in omnibus, illae, in quibus non est verum, erunt confessae, idest simpliciter et absolute
concedendae, vel erunt certae, idest certitudinaliter verae secundum aliam translationem; idest in eis ita erit vera
negatio, quod affirmatio erit falsa, vel e converso.
|#8 Si autem hoc est verum in omnibus, quod contradictio verificetur de eodem, hoc contingit dupliciter. Uno
modo quod de quibuscumque sunt verae affirmationes, sunt verae negationes, et e converso.
Alio modo quod de quibuscumque verificantur affirmationes, verificentur negationes, sed non e converso.
|#9 Et si hoc secundum sit verum, sequitur hoc inconveniens, quod aliquid firmiter vel certitudinaliter est non
ens; et ita erit firma opinio, quae scilicet est de negativa; et hoc ideo, quia negativa semper est vera, eo quod
quandocumque est affirmativa vera, est etiam negativa vera. Non autem affirmativa semper erit vera, quia
positum est, quod non de quocumque est vera negativa, sit vera affirmativa; et ita negativa erit firmior et certior
quam affirmativa: quod videtur esse falsum: quia dato quod non esse sit certum et notum, tamen semper erit
certior affirmatio quam negatio ei opposita, quia veritas negativae semper dependet ex veritate alicuius
affirmativae. Unde nulla conclusio negativa infertur, nisi in praemissis sit aliqua affirmativa. Conclusio vero
affirmativa ex negativa non probatur.
|#10 Si autem dicatur primo modo, scilicet quod de quibuscumque est affirmare, ita de eis est negare; similiter
de quibuscumque est negare, de eis est affirmare, ut scilicet affirmatio et negatio convertantur: hoc contingit
dupliciter: quia si semper negatio et affirmatio sunt simul verae, aut erit divisim dicere de utraque quod sit vera,
verbi gratia, quod sit divisim dicere quod haec est vera, homo est albus, iterum haec est vera, homo non est
albus: aut non est divisum utramque dicere veram sed solum coniunctim, ut si dicamus quod haec copulativa sit
vera, homo est albus et homo non est albus.
|#11 Et siquidem dicamus hoc secundo modo, ut scilicet non sit utraque vera divisim sed solum coniunctim,
tunc sequuntur duo inconvenientia: quorum primum est, quod non dicet ea, idest quod non asseret nec
affirmationem nec negationem, et quod ambae erunt nihil, idest quod ambae sunt falsae: vel secundum aliam
translationem et non erit nihil, idest sequitur quod nihil sit verum, nec affirmatio nec negatio. Et si nihil est
verum, nihil poterit dici nec intelligi. Quomodo enim aliquis pronuntiabit vel intelliget non entia? quasi dicat,
nullo modo.
|#12 Secundum inconveniens est, quia sequitur quod omnia sint unum, quod in priori ratione est dictum.
Sequitur enim quod sit idem homo et Deus et triremis, et etiam contradictiones eorum, scilicet non homo et non
Deus et non triremis.
Et sic patet, quod si affirmatio et negatio simul dicuntur de unoquoque, tunc nihil differt unum ab alio. Si enim
unum ab alio differret, oporteret quod aliquid diceretur de uno, quod non diceretur de alio.
Et sic sequeretur quod aliquid esset verum determinate et proprium huic rei, quod non conveniret alteri. Et sic
non de quolibet verificaretur affirmatio vel negatio.
Constat autem quod ea quae nullo modo differunt, sunt unum; et ita sequetur omnia unum esse.
|#13 Si autem dicatur primo modo, scilicet quod non solum coniunctim est dicere affirmationem et negationem,
sed etiam divisim, sequuntur quatuor inconvenientia: quorum unum est, quod haec positio significat ipsum
dictum, idest demonstrat hoc esse verum quod immediate est dictum. Unde alia litera habet accidit quod dictum
est, scilicet quod omnia sunt unum; quia sic etiam similiter affirmatio et negatio de unoquoque dicetur, et non
erit differentia unius ad aliud.
|#14 Secundum est quod omnes verum dicerent, quia quilibet vel dicit affirmationem vel negationem, et utraque
est vera; et omnes mentientur, quia contradictorium eius quod quisque dicit, erit verum. Et idem etiam homo
seipsum dicere falsum confitetur; quia cum dicit negationem esse veram, dicit se falsum dixisse cum dixit
affirmationem.

103

