Nam idem medium quod est magis et minus respectu utriusque extremorum, oportet esse compositum ex
extremis simplicibus, respectu quorum dicitur magis et minus.
Et quia non sunt aliqua extrema priora contrariis in eodem genere, relinquitur quod duae differentiae contrariae
constitutivae mediorum sint compositae ex contrariis differentiis. Et ita media erunt ex contrariis. Quod patet,
quia omnia inferiora, idest omnes species generis, tam contraria quam media, sunt ex primis contrariis, scilicet
differentiis.
|#15 Deinde cum dicit quod quidem concludit epilogando quod supra de mediis dictum est. Et est litera plana.
|+10 Lectio 10
|#1 Quia Philosophus superius ostendit contrarietatem esse differentiam quamdam, differentia autem vel est
secundum genus, vel secundum speciem; intendit hic Aristoteles ostendere quomodo contraria se habeant ad hoc,
ut differant genere et specie.
Et dividitur in partes duas. In prima ostendit quod differentia secundum speciem pertinet ad contrarietatem. In
secunda ostendit quomodo de quibusdam contrariis aliter est, ibi, dubitabit autem aliquis quare femina etc..
Circa primum tria facit. Primo ostendit quod differentia quae facit differre specie, est secundum se ipsius generis,
quasi ipsam naturam generis in diversas species dividens.
Secundo ostendit quod hoc convenit contrarietati, ibi, contrarietas igitur haec etc.. Tertio concludit quoddam
corollarium ex dictis, ibi, quare palam, quia ad id quod vocatur genus etc..
Dicit ergo primo, quod in omni diversitate secundum speciem oportet duo accipere: scilicet ut hoc sit diversum
ab aliquo, et ut sit aliquid diversificatum per haec duo. Et hoc quod est diversificatum per haec duo, oportet
inesse ambobus. Sicut animal est quod est diversificatum in diversas species, scilicet in hominem et equum: et
oportet quod ambo, scilicet homo et equus, sint animalia. Unde patet quod necesse est ea quae sunt diversa
specie adinvicem, in eodem genere esse.
|#2 Id enim vocatur genus, quod est unum et idem ambobus, non secundum accidens de utroque praedicatum,
neque secundum accidens diversificatum in utroque.
Unde oportet, quod habeat differentiam non secundum accidens: sive genus ponatur ens quasi materia, sive
qualitercumque aliter.
|#3 Hoc autem ideo dicit, quia aliter diversificatur materia per formas et aliter genus per differentias. Forma
enim non est hoc ipsum quod est materia, sed facit compositionem cum ea. Unde materia non est ipsum
compositum, sed aliquid eius. Differentia vero additur generi non quasi pars parti, sed quasi totum toti. Unde
genus est hoc ipsum quod est species, et non solum aliquid eius. Si autem esset pars, non praedicaretur de ea.
|#4 Sed tamen, quia totum potest denominari ab una sola parte sua, puta si homo denominetur habens caput, vel
habens manus, contingit ipsum compositum ex materia et forma denominari. Et quidem nomen, quo aliquid
totum denominatur ab eo quod est materiale in ipso, est nomen generis. Nomen autem, quo denominatur a
principio formali, est nomen differentiae.
Sicut homo nominatur animal a natura sensibili, rationale vero a natura intellectiva.
Sicut igitur habens manum competit toti, licet manus sit pars, ita genus et differentia conveniunt toti, licet
sumantur a partibus.
|#5 Si ergo consideretur in genere et differentia id a quo utrumque sumitur, hoc modo genus se habet ad
differentias, sicut materia ad formas. Si autem consideretur secundum quod nominant totum, sic aliter se habent.
Hoc tamen commune est utrobique, quod sicut ipsa essentia materiae dividitur per formas, ita ipsa natura generis
diversificatur per differentias. Sed hoc utrobique distat, quia materia est in utroque divisorum, non tamen est
utrumque eorum; genus autem utrumque eorum est: quia materia nominat partem, genus autem totum.
|#6 Et ideo exponens quod dixerat, genus esse quo ambo specie differentia dicuntur unum et idem, subiungit
quod non solum oportet genus esse commune duobus differentibus secundum speciem, sicut quod utrumque sit
animal, sicut aliquid indivisum est commune diversis, ut eadem domus aut possessio; sed oportet hoc ipsum
quod est animal esse alterum utrumque; ita quod hoc animal sit equus et hoc animal sit homo.
|#7 Et hoc dicit contra Platonicos, qui ponebant communia separata, quasi ipsamet natura communis non
diversificaretur, si natura speciei esset aliquid aliud praeter naturam generis. Unde contra hoc concludit ex dictis,
quod hoc ipsum quod est commune, diversificatur secundum speciem.

299

