|+1 Lectio 1
|#1 Postquam Philosophus in secundo libro ostendit modum considerandae veritatis, hic procedit ad veritatis
considerationem.
Et primo procedit modo disputativo, ostendens ea quae sunt dubitabilia circa rerum veritatem. Secundo incipit
determinare veritatem. Et hoc in quarto libro, qui incipit ibi, est scientia quaedam quae speculatur.
Prima autem pars dividitur in partes duas. In prima dicit de quo est intentio, in secunda exequitur propositum,
ibi, est autem dubitatio prima quod etc..
Circa primum duo facit. Primo enim dicit de quo est intentio. Secundo rationem assignat suae intentionis, ibi,
inest autem investigare volentibus etc..
Dicit ergo primo, quod ad hanc scientiam, quam quaerimus de primis principiis, et universali veritate rerum,
necesse est ut primum aggrediamur ea de quibus oportet, dubitare, antequam veritas determinetur.
Sunt autem huiusmodi dubitabilia propter duas rationes. Vel quia antiqui Philosophi aliter susceperunt
opinionem de eis quam rei veritas habeat, vel quia omnino praetermiserunt de his considerare.
|#2 Deinde cum dicit inest autem assignat quatuor rationes suae intentionis: et primo dicit quod volentibus
investigare veritatem contingit prae opere, idest ante opus bene dubitare, idest bene attingere ad ea quae sunt
dubitabilia. Et hoc ideo quia posterior investigatio veritatis, nihil aliud est quam solutio prius dubitatorum.
Manifestum est autem in solutione corporalium ligaminum, quod ille qui ignorat vinculum, non potest solvere
ipsum.
Dubitatio autem de aliqua re hoc modo se habet ad mentem, sicut vinculum corporale ad corpus, et eumdem
effectum demonstrat.
Inquantum enim aliquis dubitat, intantum patitur aliquid simile his qui sunt stricte ligati. Sicut enim ille qui habet
pedes ligatos, non potest in anteriora procedere secundum viam corporalem, ita ille qui dubitat, quasi habens
mentem ligatam, non potest ad anteriora procedere secundum viam speculationis. Et ideo sicut ille qui vult
solvere vinculum corporale, oportet quod prius inspiciat vinculum et modum ligationis, ita ille qui vult solvere
dubitationem, oportet quod prius speculetur omnes difficultates et earum causas.
|#3 Deinde cum dicit et quia quaerentes secundam rationem ponit; et dicit quod illi qui volunt inquirere
veritatem non considerando prius dubitationem, assimilantur illis qui nesciunt quo vadant. Et hoc ideo, quia sicut
terminus viae est illud quod intenditur ab ambulante, ita exclusio dubitationis est finis qui intenditur ab
inquirente veritatem. Manifestum est autem quod ille qui nescit quo vadat, non potest directe ire, nisi forte a
casu: ergo nec aliquis potest directe inquirere veritatem, nisi prius videat dubitationem.
|#4 Deinde cum dicit et adhuc tertiam rationem ponit; et dicit, quod sicut ex hoc quod aliquis nescit quo vadat,
sequitur quod quando pervenit ad locum quem intendebat nescit utrum sit quiescendum vel ulterius eundum, ita
etiam quando aliquis non praecognoscit dubitationem, cuius solutio est finis inquisitionis, non potest scire
quando invenit veritatem quaesitam, et quando non; quia nescit finem suae inquisitionis, qui est manifestus ei qui
primo dubitationem cognovit.
|#5 Et quia quartam rationem ponit, quae sumitur ex parte auditoris. Auditorem enim oportet iudicare de auditis.
Sicut autem in iudiciis nullus potest iudicare nisi audiat rationes utriusque partis, ita necesse est eum, qui debet
audire philosophiam, melius se habere in iudicando si audierit omnes rationes quasi adversariorum dubitantium.
|#6 Est autem attendendum, quod propter has rationes consuetudo Aristotelis fuit fere in omnibus libris suis, ut
inquisitioni veritatis vel determinationi praemitteret dubitationes emergentes. Sed in aliis libris singillatim ad
singulas determinationes praemittit dubitationes: hic vero simul praemittit omnes dubitationes, et postea
secundum ordinem debitum determinat veritatem.
Cuius ratio est, quia aliae scientiae considerant particulariter de veritate: unde et particulariter ad eas pertinet
circa singulas veritates dubitare: sed ista scientia sicut habet universalem considerationem de veritate, ita etiam
ad eam pertinet universalis dubitatio de veritate; et ideo non particulariter, sed simul universalem dubitationem
prosequitur.
|#7 Potest etiam et alia esse ratio; quia dubitabilia, quae tangit, sunt principaliter illa, de quibus Philosophi aliter
opinati sunt. Non autem eodem ordine ipse procedit ad inquisitionem veritatis, sicut et alii Philosophi. Ipse enim
incipit a sensibilibus et manifestis, et procedit ad separata, ut patet infra in septimo. Alii vero intelligibilia et
abstracta voluerunt sensibilibus applicare. Unde, quia non erat eodem ordine determinaturus, quo ordine
processerunt alii Philosophi, ex quorum opinionibus dubitationes sequuntur; ideo praeelegit primo ponere
dubitationes omnes seorsum, et postea suo ordine dubitationes determinare.

57

