praedicamentum passionis. Secundum autem quod praedicatur de eo a quo est, constituit praedicamentum
actionis.
|+10 Lectio 10
|#1 Postquam Philosophus determinavit de motu, hic determinat de infinito, quod est passio motus et cuiuslibet
quanti universalis.
Et circa hoc tria facit. Primo distinguit quot modis dicitur infinitum. Secundo ostendit quod non est infinitum
actu, ibi, separabile quidem. Tertio quomodo infinitum invenitur in diversis, ibi, infinitum autem.
Circa primum duo facit. Primo ostendit quot modis dicitur infinitum in actu.
Secundo quot modus dicitur infinitum in potentia, ibi, adhuc autem appositione.
Circa primum considerandum est, quod omne finitum dividendo pertransitur.
Unde infinitum proprie est, quod mensurando pertransiri non potest. Tot ergo modis dicitur infinitum, quot
modis dicitur intransibile.
|#2 Utrumque autem dicitur quatuor modis: quorum primus est secundum quod infinitum sive intransibile
dicitur quod non potest transiri mensurando, eo quod non est natum secundum suum genus pertransiri, sicut
dicimus punctum, aut unitatem, aut aliquid quod non est quantum et mensurabile, esse infinitum seu intransibile;
per quem modum vox dicitur invisibilis, quia non est de genere visibilium.
|#3
Secundo modo dicitur infinitum vel intransibile quod nondum est pertransitum, licet inceptum sit
pertransiri: hoc enim est quod dicit habens transitionem imperfectam.
|#4 Tertius modus est secundum quod dicitur infinitum vel intransibile quod vix transitur. Ut si dicamus
profunditatem maris infinitam, vel altitudinem caeli, vel aliquam viam longam immensurabilem seu
intransibilem seu infinitam: quia excedit vires mensurantis, licet in se sit transibilis.
|#5 Quartus modus est secundum quod dicitur infinitum illud quod natum est habere transitionem aut terminum
secundum suum genus, sed non habet. Puta si sit linea aliqua interminata. Et hoc est vere et proprie infinitum.
|#6 Secundo ibi, adhuc appositione ostendit quot modis dicitur infinitum in potentia; et dicit quod dicitur
infinitum uno modo appositione sicut numerus. Semper enim cuilibet numero dato est apponere unitatem, et sic
numerus est augmentabilis in infinitum.
|#7 Alius modus secundum quod infinitum dicitur ablatione et divisione, secundum quod magnitudo dicitur
divisibilis in infinitum.
|#8 Tertius modus contingit utrinque; sicut tempus dicitur infinitum et divisione, quia continuum est, et
appositione, quia numerus est. Et similiter etiam in motu infinitum est.
|#9 Deinde cum dicit separabile quidem ostendit, quod non sit infinitum in actu.
Circa quod sciendum est, quod Platonici posuerunt infinitum separatum a sensibilibus, et posuerunt ipsum esse
principium.
Naturales autem Philosophi posuerunt infinitum in rebus sensibilibus; non ita quod ipsum infinitum esset
substantia, sed quod esset accidens alicui corpori sensibili.
Primo ergo ostendit quod non est infinitum separatum. Secundo, quod non est infinitum actu in sensibilibus, ibi,
quod autem in sensibilibus.
Circa primum ponit tres rationes. Quarum prima est: quod si ipsum infinitum est quaedam substantia per se
existens, et non accidens alicui subiecto, oportet quod ipsum infinitum sit absque magnitudine et multitudine,
quia magnitudo et numerus sunt subiectum infiniti. Si autem est sine magnitudine et multitudine, oportet quod sit
indivisibile; quia omne divisibile, aut est magnitudo, aut multitudo. Si autem est indivisibile, non est infinitum
nisi primo modo, sicut vox dicitur invisibilis: quo modo non inquirimus nos nunc, nec ipsi; sed de infinito
intransibili secundum quartum modum. Ergo, de primo ad ultimum, si infinitum sit substantia separata per se
existens, non erit vere infinitum. Et sic ista positio destruit seipsam.
|#10 Secundam rationem ponit ibi, adhuc quomodo quae talis est. Infinitum est passio numeri et magnitudinis.
Sed numerus et magnitudo non sunt per se existentia separata, ut in primo ostensum est, et infra ostendetur: ergo
multo minus infinitum separatum est.

326

