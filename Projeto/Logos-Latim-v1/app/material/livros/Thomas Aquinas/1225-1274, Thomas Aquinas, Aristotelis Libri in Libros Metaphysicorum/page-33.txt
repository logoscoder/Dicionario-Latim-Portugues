|#8 Est autem attendendum quod differt quaerere illud quod est prius in uno et eodem, et illud quod est prius
simpliciter.
Si enim quaeratur quid est prius simpliciter, oportet perfectum esse prius imperfecto, sicut et actum potentia.
Nihil enim reducitur de imperfecto ad perfectum, vel de potentia in actum, nisi per aliquod perfectum ens actu.
Et ideo, si loquamur de primo universi, oportet ipsum esse perfectissimum. Sed respectu unius particularis, quod
procedit de potentia in actum perfectum, potentia est prius tempore actu, licet posterius natura. Constat etiam
quod primum omnium oportet esse simplicissimum, eo quod composita dependent a simplici et non e converso.
Necessarium ergo erat antiquis naturalibus quod utrumque attribuerent primo principio totius universi, scilicet
cum summa simplicitate maximam perfectionem. Haec autem duo non possunt simul attribui alicui principio
corporali. Nam in corporibus generabilibus et corruptibilibus sunt simplicissima imperfecta; ideo cogebantur
quasi rationibus contrariis diversa principia ponere.
Praeeligebant autem rationem simplicitatis, quia non considerabant res nisi secundum modum, secundum quem
aliquid exit de potentia in actum; in cuius ordine non oportet id quod est principium esse perfectius.
Huiusmodi autem contrarietatis dissolutio haberi non potest, nisi ponendo primum entium principium
incorporeum: quia hoc erit simplicissimum, ut de eo inferius Aristoteles probabit.
|#9 Concludit autem in fine quod de positionibus eorum, qui dixerunt unam causam materialem, ea sufficiant
quae ad praesens dicta.
|#10 Deinde cum dicit idem quoque hic ponit rationes contra ponentes plures causas materiales.
Et primo contra empedoclem. Secundo contra Anaxagoram, ibi, Anaxagoram etc..
Dicit ergo primo, quod idem accidit empedocli qui posuit quatuor corpora esse materiam, quia patiebatur
eamdem difficultatem ex praedicta contrarietate. Nam ex ratione simplicitatis, ignis videbatur esse maxime
principium, alia vero ratione terra, ut dictum est. Quaedam etiam inconvenientia accidunt empedocli eadem cum
praedictis. Sicut de hoc quod non posuit causam formalem, et de praedicta contrarietate simplicitatis et
perfectionis in corporalibus, licet contra eum non sit ratio de ablatione causae moventis. Sed quaedam alia
inconvenientia accidunt ei, propria praeter ea quae accidunt ponentibus unam causam materialem.
|#11 Et hoc patet tribus rationibus.
Quarum prima talis est. Quia prima principia non generantur ex invicem, eo quod principia semper oportet
manere, ut dictum est primo physicorum. Sed ad sensum videmus quod quatuor elementa ex invicem generantur,
unde et de eorum generatione in scientia naturali determinatur.
Ergo inconvenienter posuit quatuor elementa prima rerum principia.
|#12
Deinde cum dicit et de moventium hic ostendit secundum inconveniens quod pertinet ad causam
moventem. Ponere enim plures causas moventes et contrarias non omnino dictum est recte, nec omnino
rationabiliter.
Si enim causae moventes accipiantur proxime, oportet eas esse contrarias, cum earum effectus contrarii
appareant.
Si autem accipiatur prima causa, tunc oportet esse unum, sicut apparet in duodecimo huius scientiae, et in octavo
physicorum. Cum igitur ipse intendat ponere primas causas moventes, inconvenienter posuit eas contrarias.
|#13 Deinde cum dicit et ex toto hic ponit tertiam rationem quae ducit ad inconveniens, et est talis. In omni
alteratione oportet esse idem subiectum quod patitur contraria. Et hoc ideo, quia ex uno contrario non fit alterum,
ita quod unum contrarium in alterum convertatur, sicut ex calido non fit frigidum, ita quod ipse calor fiat frigus
vel e converso, licet ex calido fiat frigidum suppositum uno subiecto tantum, inquantum unum subiectum quod
suberat calori, postea subest frigori. Empedocles vero non posuit unum subiectum contrariis, immo contraria in
diversis subiectis posuit, sicut calidum in igne, et frigidum in aqua. Nec iterum posuit istis duobus unam naturam
subiectam; ergo nullo modo potuit alterationem ponere. Et hoc est inconveniens quod alteratio totaliter auferatur.
|#14 Deinde cum dicit Anaxagoram vero hic prosequitur de opinione Anaxagorae: et circa hoc duo facit.
Primo ostendit qualiter opinio Anaxagorae est suscipienda quasi vera, et quomodo quasi falsa in generali.
Secundo explicat utrumque in speciali, ibi, nam absurdo existente etc..
Dicit ergo primo quod si quis vult suscipere opinionem Anaxagorae veram de eo quod posuit duo principia,
scilicet materiam et causam agentem, accipiat eam secundum rationem quam videtur ipse secutus, quasi quadam
necessitate veritatis coactus, ut sequeretur eos, qui hanc rationem exprimunt. Ipse vero non articulavit eam, idest
non expresse distinxit.
Eius ergo opinio est vera quantum ad hoc quod non expressit, falsa quantum ad hoc quod expressit.

33

