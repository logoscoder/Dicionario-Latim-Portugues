|#14 Per quod etiam solvitur ratio superius inducta; quia nihil prohibet idem genus in se continere diversas
differentias, sicut indeterminatum continet in se diversa determinata. Et etiam propter hoc solvitur, quia non hoc
modo advenit differentia generi, ut diversa essentia ab eo existens, sicut advenit album homini.
|#15 Deinde cum dicit at vero ostendit quod nec etiam multitudo differentiarum impedit unitatem definitionis.
Et circa hoc duo facit. Primo ostendit qualiter debeant sumi in definitione multae differentiae. Secundo ostendit
quod si differentiae debito modo sumantur, non impediet multitudo differentiarum unitatem definitionis, ibi, si
itaque.
Dicit ergo primo, quod in definitionibus in quibus sunt multae differentiae, oportet non solum dividi genus in
differentiam, sed etiam dividi differentiam primam in differentiam secundam. Sicut animalis differentia est
pedalitas, secundum quam animal dicitur habens pedes, vel gressibile. Sed quia etiam haec differentia
multipliciter invenitur, iterum oportet scire differentiam animalis habentis pedes, quae sit differentia eius,
inquantum est habens pedes, scilicet per se et non per accidens.
|#16 Et ideo, quia habenti pedes accidit habere alas, non est dicendum, dividendo differentiam, quod habentis
pedes aliud est alatum, aliud non alatum, si homo bene velit dicere divisionem differentiarum.
Sed tamen quandoque aliquis dividens differentias facit hoc ut scilicet dividat per ea quae sunt secundum
accidens, propter hoc quod non potest invenire proprias et per se differentias. Aliquando enim necessitas cogit, ut
utamur, loco per se differentiarum, differentiis per accidens, inquantum sunt signa quaedam differentiarum
essentialium nobis ignotarum.
|#17 Sed hoc modo est haec differentia dividenda habens pedes: scilicet: huiusmodi animalium, aliud est habens
pedes scissos, et aliud non scissos. Istae enim sunt differentiae pedis, scilicet scissum et non scissum. Et ideo
habens pedes scissos, per se dividet hanc differentiam quae est habens pedes. Scissio enim pedis est quaedam
pedalitas: idest haec differentia quae est habere pedes scissos, est quoddam contentum sub hoc quod est habere
pedes; et habent se adinvicem sicut determinatum et indeterminatum, sicut diximus de genere et differentia.
|#18 Et ita semper procedendum est in divisione differentiarum, donec dividens veniat ad non differentia, idest
ad ultimas differentias, quae non dividuntur ulterius in alias differentias; et tunc tot erunt species pedis quot
differentiae: et species animalium habentium pedes aequales differentiis.
Quaelibet enim individualis differentia constituet unam speciem specialissimam.
|#19 Deinde cum dicit si itaque ostendit ex suppositis, quod multitudo differentiarum non impedit unitatem
definitionis.
Et circa hoc duo facit. Primo ostendit propositum. Secundo inducit conclusionem intentam, ibi, quare palam etc..
Circa primum duo facit. Primo ostendit quomodo ex multis differentiis fit unum, si differentiae per se sumuntur.
Secundo, quod hoc non potest esse si sumantur per accidens, ibi, si vero secundum accidens.
Dicit ergo primo, quod si sic se habent differentiae acceptae in definitione sicut dictum est, scilicet quod semper
sumantur per se differentiae et non per accidens, palam est quod ultima differentia erit tota substantia rei, et tota
definitio.
Includit enim in se omnes praecedentes particulas.
|#20 Quod enim in differentia includatur genus, ostensum est, ex hoc quod genus non est sine differentiis. Sed
quod ultima includat omnes praecedentes, palam est ex hoc quod nisi hoc dicatur, sequitur quod oporteat in
terminis, idest definitionibus, multoties eadem dicere. Et hoc erit superfluum et nugatorium.
|#21 Hoc autem inconveniens ideo accidit, quia si aliquis dicat in definiendo animal habens pedes bipes, quod
oportebit eum dicere si bipes sit alia differentia ab habente pedes, non includens eam, nihil aliud dixit sic
definiens, quam animal habens pedes, duos pedes habens. Bipes enim nihil aliud est quam duos pedes habens; in
quo manifeste includitur, pedes habens. Unde patet quod, si utraque apponatur differentia, est nugatio.
|#22 Et iterum si hoc quod est bipes dividat aliquis propria divisione, idest per ea quae sunt per se et non per
accidens, sequetur ulterius multoties dici idem, et toties quot sumuntur differentiae.
Ut si dicam quod animalis bipedis, aliud est habens pedes scissos in quinque digitos, aliud in quatuor: si quis
vellet, definiens hominem, ponere omnes differentias intermedias, toties repeteret idem, quot differentias
apponeret. Diceret enim quod homo est animal pedes habens, duos pedes habens, scissos in quinque digitos.

227

