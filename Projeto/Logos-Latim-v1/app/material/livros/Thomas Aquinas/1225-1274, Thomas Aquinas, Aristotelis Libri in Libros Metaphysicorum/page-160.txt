|#7 Deinde cum dicit et secundum hic determinat de per se: et circa hoc tria facit.
Primo determinat de hoc, quod dicitur secundum quod; quod est communius quam secundum se. Secundo
concludit modos eius, quod dicitur secundum se, ibi, quare secundum se. Tertio, quia uterque dictorum modorum
secundum aliquem modum significat dispositionem, determinat de nomine dispositionis, ibi, dispositio.
Circa primum ponit quatuor modos eius quod dicitur secundum quod; quorum primus est, prout species, idest
forma, et substantia rei, idest essentia, est id, secundum quod aliquid esse dicitur; sicut secundum Platonicos, per
se bonum, idest idea boni, est illud, secundum quod aliquid bonum dicitur.
|#8 Secundus modus est, prout subiectum, in quo primo aliquid natum est fieri, dicitur secundum quod, sicut
color primo fit in superficie; et ideo dicitur, quod corpus est coloratum secundum superficiem.
Hic autem modus differt a praedicto, quia praedictus pertinet ad formam, et hic pertinet ad materiam.
|#9 Tertius modus est, prout universaliter quaelibet causa dicitur secundum quod. Unde toties dicitur secundum
quod quoties et causa. Idem enim est quaerere secundum quod venit, et cuius causa venit; similiter secundum
quod paralogizatum, aut syllogizatum est, et qua causa facti sunt syllogismi.
|#10 Quartus modus est prout secundum quod significat positionem et locum; sicut dicitur, iste stetit secundum
hunc, idest iuxta hunc, et ille vadit secundum hunc, idest iuxta hunc; quae omnia significant positionem et
locum. Et hoc manifestius in Graeco idiomate apparet.
|#11 Deinde cum dicit quare secundum concludit ex praedictis, quatuor modos dicendi per se, vel secundum se.
Quorum primus est, quando definitio significans quid est esse uniuscuiusque, dicitur ei inesse secundum se, sicut
callias et quod quid erat esse calliam, idest et essentia rei, ita se habent quod unum inest secundum se alteri. Non
autem solum tota definitio dicitur de definito secundum se; sed aliquo modo etiam quaecumque insunt in
definitione dicente quid est, praedicantur de definito secundum se, sicut callias est animal secundum se. Animal
enim inest in ratione calliae. Nam callias est quoddam animal; et poneretur in eius definitione, si singularia
definitionem habere possent. Et hi duo modi sub uno comprehenduntur.
Nam eadem ratione, definitio et pars definitionis per se de unoquoque praedicantur.
Est enim hic primus modus per se, qui ponitur in libro posteriorum; et respondet primo modo eius quod dicitur
secundum quod, superius posito.
|#12 Secundus modus est, quando aliquid ostenditur esse in aliquo, sicut in primo subiecto, cum inest ei per se.
Quod quidem contingit dupliciter: quia vel primum subiectum accidentis est ipsum totum subiectum de quo
praedicatur (sicut superficies dicitur colorata vel alba secundum seipsam. Primum enim subiectum coloris est
superficies, et ideo corpus dicitur coloratum ratione superficiei)p vel etiam aliqua pars eius; sicut homo dicitur
vivens secundum se, quia aliqua pars eius est primum subiectum vitae, scilicet anima. Et hic est secundus modus
dicendi per se in posterioribus positus, quando scilicet subiectum ponitur in definitione praedicati. Subiectum
enim primum et proprium, ponitur in definitione accidentis proprii.
|#13 Tertius modus est prout secundum se esse dicitur illud, cuius non est aliqua alia causa; sicut omnes
propositiones immediatae, quae scilicet per aliquod medium non probantur. Nam medium in demonstrationibus
propter quid est causa, quod praedicatum insit subiecto. Unde, licet homo habeat multas causas, sicut animal et
bipes, quae sunt causae formales eius; tamen huius propositionis, homo est homo, cum sit immediata, nihil est
causa; et propter hoc homo est homo secundum se. Et ad hunc modum reducitur quartus modus dicendi per se in
posterioribus positus, quando effectus praedicatur de causa; ut cum dicitur interfectus interiit propter
interfectionem, vel infrigidatum infriguit vel refriguit propter refrigerium.
|#14 Quartus modus est, prout illa dicuntur secundum se inesse alicui, quae ei soli inquantum soli insunt. Quod
dicit ad differentiam priorum modorum, in quibus non dicebatur secundum se inesse ex eo quod est soli inesse.
Quamvis etiam ibi aliquid soli inesset, ut definitio definito.
Hic autem secundum se dicitur ratione solitudinis. Nam hoc quod dico secundum se, significat aliquid
separatum; sicut dicitur homo secundum se esse, quando solus est. Et ad hunc reducitur tertius modus in
posterioribus positus, et quartus modus dicendi secundum quod, qui positionem importabat.
|+20 Lectio 20
|#1 Quia uno modo secundum quod positionem significat, ideo consequenter Philosophus prosequitur de
nomine dispositionis; et ponit rationem communem huius nominis dispositio, dicens, quod dispositio nihil est
aliud quam ordo partium in habente partes. Ponit autem modos quibus dicitur dispositio: qui sunt tres.
160

