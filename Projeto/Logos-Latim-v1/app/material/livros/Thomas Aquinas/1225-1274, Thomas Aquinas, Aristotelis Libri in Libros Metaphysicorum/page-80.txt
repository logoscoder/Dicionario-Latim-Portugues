consequenti opinaretur, quod per illud attribuitur omnibus esse et unum, sive poneret unum principium sive
plura.
|#3 Deinde cum dicit accidit autem ponit rationes ad utramque partem.
Et primo ponit rationes pro opinione Platonis et Pythagorae. Secundo ponit rationes in contrarium pro opinione
naturalium, ibi, at vero si erit etc..
Circa primum, utitur tali divisione.
Necesse est ponere quod vel ipsum unum et ens separatum sit quaedam substantia, vel non: si dicatur quod non
est aliqua substantia quae sit unum et ens, sequuntur duo inconvenientia. Quorum primum est, quod dicitur unum
et ens quod sint maxime universalia inter omnia. Si igitur unum et ens non sunt separata quasi ipsum unum aut
ens sit substantia quaedam, sic sequitur quod nullum universale sit separatum: et ita sequetur quod nihil erit in
rebus nisi singularia: quod videtur esse inconveniens, ut in superioribus quaestionibus habitum est.
|#4 Aliud inconveniens est, quia numerus non est aliud quam unitates: ex unitatibus enim componitur numerus.
Unitas enim nihil aliud est quam ipsum unum.
Si igitur ipsum unum, non sit separatum quasi substantia per se existens, sequetur quod numerus non erat
quaedam natura separata ab his quae sunt in materia. Quod potest probari esse inconveniens, secundum ea quae
dicta sunt in superioribus. Sic ergo non potest dici quod unum et ens non sit aliqua substantia per se existens.
|#5 Si ergo detur alia pars divisionis, scilicet quod aliquid sit ipsum unum et ens separatum existens, necesse est
quod ipsum sit substantia omnium eorum, de quibus dicitur unum et ens. Omne enim separatum existens, quod
de pluribus praedicatur, est substantia eorum de quibus praedicatur. Sed nihil aliud praedicatur ita universaliter
de omnibus sicut unum et ens; ergo unum et ens erit substantia omnium.
|#6 Deinde cum dicit at vero obiicit ad partem contrariam; et ponit duas rationes, quarum secunda incipit ibi,
amplius si indivisibile etc..
Circa primum duo facit. Primo ponit rationem. Secundo ostendit quomodo ex ratione inducta quaestio redditur
difficilis, ibi, utrobique vero difficile etc..
Est ergo prima ratio talis. Si est aliquid, quod est ipsum ens et ipsum unum, quasi separatum existens, oportebit
dicere quod idipsum sit unum quod ens.
Sed quicquid est diversum ab ente non est; ergo sequetur secundum rationem Parmenidis, quod quicquid est
praeter unum sit non ens. Et ita necesse erit omnia esse unum; quia non poterit poni quod id quod est diversum
ab uno, quod est per se separatum, sit aliquod ens.
|#7 Deinde cum dicit utrobique vero ostendit quomodo ista ratio difficultatem facit in opinione Platonis
ponentis numerum esse substantiam rerum: et dicit quod ex utraque parte sequitur difficultas contra eum, sive
dicatur quod ipsum unum separatum sit substantia quaedam, sive quod non sit. Quodcumque enim horum
ponatur, videtur impossibile esse, quod numerus sit substantia rerum. Quia si ponatur quod unum non sit
substantia, dictum est prius, quare numerus non potest poni substantia.
|#8 Si autem ipsum unum fuerit substantia, oportet quod eadem dubitatio ponatur circa unum et ens. Aut enim
praeter ipsum unum, quod est separatum per se existens, est aliud aliquod unum, aut non. Et si quidem non sit
aliquod aliud unum, non erit iam multitudo, sicut Parmenides dicebat. Si autem sit aliquod aliud unum oportebit,
quod illud aliud unum, cum non sit hoc ipsum quod est unum, quod sit materialiter ex aliquo quod est praeter
ipsum unum, et per consequens praeter ens. Et sic necesse est ut illud aliquid, ex quo fit illud secundum unum,
non sit ens. Et sic ex ipso uno quod est praeter ipsum unum, non potest constitui multitudo in entibus: quia
omnia entia aut sunt unum, aut multa, quorum unumquodque est unum. Hoc autem unum est materialiter ex eo
quod non est unum nec ens.
|#9 Deinde cum dicit amplius si ponit secundam rationem; et circa hoc tria facit. Primo ponit rationem. Secundo
solvit eam, ibi, sed quoniam etc.. Tertio ostendit adhuc difficultatem remanere, ibi, sed quomodo ex uno etc..
Dicit ergo primo, quod si ipsum unum separatum sit indivisibile, sequitur secundum hoc, aliud, quod supponebat
zeno, quod nihil sit. Supponebat enim zeno, quod illud, quod additum non facit maius, et ablatum non facit
minus, non est aliquid existentium. Hoc autem supponit ac si idem sit ens quod magnitudo.
Manifestum est enim quod non est magnitudo, illud scilicet quod additum non facit maius et subtractum non
facit minus.
Sic ergo si omne ens esset magnitudo, sequeretur quod illud, quod non facit maius et minus additum et
subtractum, non sit ens.

80

