Has ergo tres causas ponit. Primo humanitatem Christi gloriosam, dicens ipse Dominus, etc.. Act. I, 11:
quemadmodum vidistis eum ascendentem in caelum, ita veniet.
In iussu. In primo adventu venit ut obediens.
Phil. II, 8: factus est obediens usque ad mortem. Et hoc, quia ille fuit adventus humilitatis, sed iste erit gloriae.
Lc. XXI, 27: venit cum potestate magna et maiestate.
Secundo virtutem Angelorum, cum dicit in voce Archangeli. Non quod operetur in voce eius, sed ministerio eius.
Et dicit Archangeli, quia omnes Angeli sub uno Archangelo ministrant ecclesiae. Apoc. XII, 7: hic est michael
princeps ecclesiae. Vel in voce Archangeli, id est, Christi principis Angelorum. Is. IX: magni consilii Angelus.
Et in voce eius corporali, vel spirituali erit resurrectio.
Io. V, 28: audient vocem filii Dei, scilicet: surgite, mortui, et venite ad iudicium, et illi voci corporali obedient.
Tertio virtutem divinitatis, cum dicit in tuba Dei. Haec est virtus divina, quia dicitur vox Archangeli, inquantum
fiet ministerio Archangelorum, et tuba Dei, inquantum virtute divina fiet. Et dicitur tuba propter eius
sonoritatem, quae provenit a Deo suscitans mortuos. Item tuba congruit ad officia, cuius usus fuit multiplex in
veteri testamento, ut ad bellum: et tunc pugnabit pro eo orbis terrarum, Sap. V, 21. Item fiebat usus eius ad
solemnitates, sic ista ad caelestem ierusalem.
Item ad movendum castra, et tunc sancti movebunt castra. Unde si sit vox corporalis, dicitur tuba propter has
rationes; vel non erit vox corporalis, sed virtus divina Christi praesens et manifesta toti mundo.
Deinde cum dicit et mortui, ponitur ordo resurrectionis, et circa hoc tria facit, quia primo ponit resurrectionem
mortuorum; secundo occursum vivorum, ibi deinde; tertio beatitudinem sanctorum utrorumque, ibi et sic semper.
Occasione horum verborum crediderunt aliqui quod futuri in fine numquam morerentur, ut dicit Hieronymus in
epistola, propter hoc quod dicit deinde nos, etc.: alias enim frustra distingueret viventes a morientibus.
Sed contra I Cor. XV, 51: omnes quidem resurgemus. Item: sicut in Adam omnes moriuntur, etc., ut habetur
Rom. V, 12 ergo mors ad omnes pertransit.
Dicendum est ergo, quod aliqui invenientur vivi in tempore illo, quo Christus veniet ad iudicium; sed in illo
momento temporis morientur et statim resurgent. Et ideo propter modicam interpolationem reputantur viventes.
Sed tunc est quaestio, quia dicitur hic et mortui, qui in Christo sunt, resurgent primi, et deinde nos, etc.. Ergo
prius resurgent mortui, quam vivi occurrant Christo, et in hoc occursu morientur. Ergo prius aliqui resurgent et
sic non erit omnium resurrectio simul, quod est contra illud I Cor. XV, 52: in momento, in ictu oculi, in
novissima tuba, etc..
Respondeo. Dicendum est, quod duplex est hic opinio: quidam enim dicunt quod resurrectio non erit simul, sed
primo mortui venient cum Christo. Et tunc, in adventu Christi, vivi rapientur in nubibus, et in illo raptu
morientur et resurgent. Et ideo quod dicitur esse in momento, intelligitur, quia in modico tempore fiet. Et si
dicatur, quod erit in instanti, tunc non est hoc referendum ad totam resurrectionem omnium, sed ad
resurrectionem singularium, quia singulus resurget in instanti.
Alii vero dicunt quod omnes simul et in instanti resurgent.
Quod ergo dicit: resurgent primi, denotat ordinem dignitatis, non temporis.
Sed videtur hoc difficile, quia de vivis multi erunt probati in persecutione Antichristi, qui dignitate praecellent
multos prius defunctos.
Et ideo videtur aliter esse dicendum, quod omnes morientur et omnes resurgent, et quod simul. Nec apostolus
dicit hic quod illi prius resurgent, quam isti, sed quod illi prius resurgent, quam isti occurrant. Apostolus enim
non ponit ordinem resurrectionis ad resurrectionem, sed ordinem ad raptum, vel ad occurrentiam.
Nam primo veniente Domino morientur qui invenientur vivi, et tunc statim cum illis, qui prius mortui fuerant
resurgentes rapientur in nubibus, etc., ut apostolus hic dicit.
Est autem haec inter bonos et malos differentia, quia mali remanebunt in terra, quam dilexerunt, boni rapientur
ad Christum, quem quaesierunt. Matth. XXIV, 28: ubi fuerit corpus, ibi congregabuntur et aquilae. In
resurrectione etiam sancti conformabuntur Christo, non solum quantum ad gloriam corporis, Phil. III, sed etiam
quantum ad situm, quia Christus erit in nube. Act. I, 9: et nubes suscepit eum; et: quemadmodum vidistis eum,
etc.. Sic et sancti a nubibus rapientur.
Et quare hoc? ad ostendendum eorum deiformitatem.
In veteri enim testamento gloria Domini apparuit per modum nubis.
III Reg. VIII, 10: Dominus venit in nebula.
Hae nubes erunt praeparatae virtute divina ad ostensionem gloriae sanctorum. Vel ipsa fulgentia corpora
gloriosorum videbuntur malis quaedam nubes, qui erunt in terra. Matth. XXV, 6: ecce sponsus venit, exite
obviam ei.
Deinde cum dicit et sic semper, ostendit beatitudinem sanctorum, quia semper erunt cum Domino, eo fruentes.
Io. XIV, 3: iterum veniam et accipiam vos ad meipsum, ut ubi ego sum, et vos sitis. Hoc sancti desiderant. Phil.
I, 23: desiderium habens dissolvi et esse cum Christo.
Deinde cum dicit itaque, etc., concludit consolationem habendam esse de mortuis, dicens: ex quo sancti
resurgunt, et nullum detrimentum consequuntur, ergo de mortuis consolamini. Is. XL, 1: consolamini,
consolamini, popule meus, dicit Dominus Deus vester.
12

