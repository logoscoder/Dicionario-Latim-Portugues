Et dicit verba auditus Dei a nobis, id est, per nos. Ps. Lxxxiv, 9: audiam quid loquatur in me Dominus Deus.
Rom. X, 17: fides enim ex auditu, auditus autem per verbum Christi. Accepistis illud, id est, firmiter in corde
tenuistis, non ut verbum hominum, quia vana verba hominis. II Cor. XIII, 3: an experimentum quaeritis eius, qui
in me loquitur Christus? II Petr. I, 21: non enim voluntate humana allata est aliquando prophetia, sed spiritu
sancto inspirati locuti sunt sancti Dei homines.
Et quare gratias agitis? quia hoc ipsum quod credidistis, Deus in vobis operatus est.
Phil. II, 12: Deus est qui operatur in vobis velle et perficere pro bona voluntate. Is. XXVI, 13: omnia opera
nostra operatus es in nobis, Domine.
Deinde cum dicit vos enim, ostendit quomodo fortiter perstiterunt in tribulationibus.
Et circa hoc duo facit, quia primo ponit tribulationes eorum in quibus steterunt; secundo quod remedium
proposuit adhibere, ibi nos autem.
Item prima dividitur in duas, quia primo commendat eorum patientiam in adversis; secundo reprehendit eos, qui
intulerunt adversa, ibi qui Christum.
Dicit ergo: accepistis verbum non ut est hominum, sed sicut est vere verbum Dei, quia exposuistis vos pro illo
usque ad mortem. Per hoc enim, quod homo moritur propter Christum, testificatur quod verba fidei sunt verba
Dei. Et ideo martyres idem est quod testes.
In Iudaea. Ibi enim fides Christi primo est annuntiata. Is. II, 3: de sion exibit lex, et verbum Domini de
ierusalem. Ibi etiam primo persecutio fidei facta fuit. Act. VIII, 1: facta est autem in illa die persecutio magna in
ecclesia, quae erat ierosolymis, etc.. Hebr. X, 32: rememoramini autem pristinos dies, in quibus illuminati
magnum certamen sustinuistis passionum. Et isti similes passiones passi sunt. Et ideo dicit eadem passi a
contribulibus vestris, id est, ab infidelibus thessalonicensibus. Matth. X, 36: inimici hominis, etc..
Deinde cum dicit qui et Dominum, vituperat Iudaeos, a quibus incepit persecutio.
Et primo commemorat eorum culpam; secundo rationem culpae, ibi ut impleant.
Circa primum tria facit: primo eorum culpam ponit in comparatione ad Dei ministros; secundo ad ipsum; tertio
ad totum genus humanum.
Ministri Dei sunt praedicatores. Praedicatio autem principaliter est a Christo, figuraliter a prophetis, executive ab
apostolis. Contra hos tres insurrexerunt Iudaei.
Et primo dicit de Christo, ibi qui et Dominum. Matth. XXI, 38: hic est haeres, venite, occidamus eum. Nec obstat
si gentiles occiderunt eum, quia ipsi suis vocibus petierunt eum occidi a Pilato. Ier. XII, 8: facta est haereditas
mea mihi, quasi leo in silva, dedit contra me vocem, etc..
Secundo dicit de prophetis, ibi et prophetas.
Act. VII, 52: quem prophetarum non sunt persecuti patres vestri? et occiderunt eos, qui praenuntiabant de
adventu iusti, cuius vos nunc proditores et homicidae fuistis.
Tertio dicit de apostolis et nos, scilicet apostolos. Matth. X, 17: tradent vos in Conciliis, etc..
Secundo ponit culpam in comparatione ad Deum, ibi Deo non placent, licet crederent in hoc se obsequium
praestare Deo Io. XVI, 2. Sed quia zelum Dei habent non secundum scientiam, ideo Deo non placent, quia non
faciunt recta fide, et sine fide impossibile est placere Deo, Hebr. XI, 6. Is. V, 25: iratus est furor Domini in
populo, etc..
Tertio ostendit eorum culpam in comparatione ad totum genus humanum, cum dicit omnibus hominibus
adversantur. Gen. XVI, 12: manus eius contra omnes, etc..
Adversantur autem in hoc, quia prohibent et impediunt praedicationem gentilium et conversionem. Act. XI, 2
reprehenditur Petrus, quod ivit ad Cornelium. Item Lc. XV, 28 filius maior, scilicet populus Iudaeorum, turbatur,
quia filius minor, id est, populus gentilium recipitur a patre. Is. XLV, 10: vae qui dicit patri: quid generas? Num.
XI, 29: quis det ut omnis populus prophetet? ratio autem huius culpae est ex divina permissione, qua vult ut
impleant peccata sua. Omnium enim quae fiunt, sive bona, sive mala, est quaedam certa mensura, quia nihil est
infinitum. Et omnium istorum mensura est in praescientia. Bonorum quidem, in eius praeparatione. Eph. IV, 7:
quia unicuique nostrum data est gratia secundum mensuram donationis Christi. Malorum vero, in permissione,
quia si aliqui sunt mali, non tamen quantum volunt, sed quantum Deus permittit. Et ideo tamdiu vivunt, quamdiu
perveniant ad hoc, quod Deus permittit.
Matth. XXIII, 32: implete mensuram patrum vestrorum, etc..
Et ideo dicit ut impleant, etc.. Deus enim dedit Iudaeis post passionem Christi spatium poenitentiae per
quadraginta annos, nec conversi sunt, sed addebant peccata peccatis. Et ideo Deus non plus permisit. Unde dicit
hic pervenit ira Dei, etc.. IV Reg. XXII, 13: ira Dei magna succensa est contra nos, quia non audierunt patres
nostri verba libri huius, etc.. Lc. XXI, 23: erit enim pressura magna super terram, et ira populo huic, etc..
Et non credas quod haec ira sit per centum annos, sed usque in finem mundi, quando plenitudo gentium
intraverit, etc.. Lc. XIX, 44 et XXI, 6 et Matth. XXIV, 2: non relinquetur lapis super lapidem, qui non destruatur.
Deinde cum dicit nos autem, ostendit remedium, quod eis proposuit adhibere, scilicet quod personaliter iret ad
eos. Et circa hoc duo facit, quia primo ponit propositum suae visitationis; secundo impedimentum, ibi sed
impedivit; tertio causam quare volebat ire, ibi quae autem est.

6

