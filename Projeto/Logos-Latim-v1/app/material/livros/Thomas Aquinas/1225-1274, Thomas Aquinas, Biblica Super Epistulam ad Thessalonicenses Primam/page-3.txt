quam Iudaei; quasi dicat: spiritus sanctus non est personarum acceptor, sed in ea plenitudine fuit apud vos sicut
apud Iudaeos. Act. II, 4: repleti sunt omnes spiritu sancto, etc..
Sed si ad secundum, sic in virtute, id est virtuosam vitam vobis ostendens. Act. I, 1: coepit Dominus facere et
docere. Et in spiritu sancto, scilicet suggerente. Matth. X, 20: non estis vos qui loquimini, etc..
In plenitudine multa, scilicet quia instruxi vos de omnibus ad fidem necessariis.
Inducit autem eorum testimonium ad hoc, cum dicit sicut vos scitis, etc., id est, qualia dona et virtutes
ostendimus in vobis.
II Cor. V, 11: spero autem in conscientiis vestris manifestos nos esse.
Deinde cum dicit et vos imitatores, etc., ostendit quomodo praedicationem suam virtuose receperunt, nec propter
tribulationes recesserunt. Et primo ostendit eorum virtutem in hoc, quod alios imitati sunt; secundo quod aliis se
imitabiles praestiterunt, ibi ita ut facti sitis.
Circa primum duo facit, quia primo ostendit quos sunt imitati; secundo in quibus sunt imitati, ibi: excipientes.
Circa primum dicit, quod imitati sunt eos quos debuerunt, scilicet praelatos. Et ideo dicit imitatores nostri facti,
etc.. Phil. III, 17: imitatores mei estote, fratres.
Sed imitati sunt non eo in quo delinquimus sicut homines, sed in quo imitamur Christum.
Unde et dicitur I Cor. IV, 16: imitatores mei estote, sicut et ego Christi, id est, in quo imitatus sum Christum,
scilicet in patientia tribulationis. Matth. XVI, 24: si quis vult post me venire, abneget semetipsum, et tollat
crucem suam, et sequatur me. I petr. II, 21: Christus passus est pro nobis, vobis relinquens exemplum, ut
sequamini vestigia eius. Et ideo dicit in tribulatione multa cum gaudio, id est, quamvis multa tribulatio
immineret propter verbum, tamen illud accepistis cum gaudio. Iac. I, 2: omne gaudium existimate, fratres mei,
cum in tentationes varias incideritis, etc.. Act. V, 41: ibant apostoli gaudentes a conspectu Concilii, quoniam
digni habiti sunt pro nomine Iesu contumeliam pati.
Cum gaudio, inquam, spiritus sancti, non alio quocumque, qui est amor Dei, qui facit gaudium patientibus
propter Christum, quia amant eum. Cant. VIII, 7: si dederit homo omnem substantiam domus suae pro
dilectione, quasi nihil despiciet eam.
Et sic estis imitatores nostri, quod scilicet aliis estis imitabiles. Unde dicit ita ut facti sitis, etc..
Circa quod tria facit, quia primo ostendit eos esse imitabiles; secundo quomodo eorum fama divulgata est, ibi a
vobis enim diffamatus; tertio quomodo ab omnibus laudabantur populis, ibi ipsi enim annuntiant.
Dicit ergo: ita perfecte nos imitati estis, ut sitis facti forma, id est, exemplum vitae, non solum in terra vestra, sed
in aliis. Matth. V, 16: sic luceat lux vestra coram hominibus, ut videant opera vestra, etc..
Sed credentibus forma facti estis quibus fides vestra innotuit. Ad quod bonitas vestra accessit. A vobis enim
diffamatus est sermo Domini, id est, praedicandi Dominum, id est, vestra fama diffusa est, non tantum in
Macedonia et achaia, quae sunt vobis vicinae, sed fides vestra ad Deum perfecta, id est, quam Deus acceptat, et
quae coniungit vos Deo, quae etiam est in omni loco divulgata. Rom. I, 8: fides vestra annuntiatur in universo
mundo, etc.. Et signum huius est, quia non est necesse, etc.. Boni enim praedicatoris est bona aliorum in
exemplum adducere. II Cor. IX, 2: vestra enim aemulatio provocavit plurimos.
Deinde cum dicit ipsi enim, etc., ponit eorum laudem qua ab aliis laudabantur, quia de nobis annuntiant, etc..
Prov. Cap. Ult.: laudent illam in portis opera eius. Laudant autem in vobis meam praedicationem et vestram
conversionem. Annuntiant ergo qualem introitum habuerimus ad vos, quia cum magna difficultate et in
tribulationibus.
Laudant etiam vestram conversionem.
Et ostendit quomodo, a quo, et ad quid conversi sunt.
Quo ad primum dicit et quomodo conversi estis ad Deum, id est, quam faciliter, et perfecte.
Ioel. II, 12: convertimini ad me in toto corde vestro, etc.. Eccli. V, 8: ne tardes converti ad Dominum, et ne
differas de die in diem.
Quo ad secundum dicit a simulacris.
I Cor. XII, 2: scitis quoniam cum gentes essetis, ad simulacra muta prout ducebamini euntes.
Quo ad tertium dicit servire Deo, scilicet servitute latriae, non creaturae, sed Deo.
Contra quod dicitur Rom. I, 25: servierunt creaturae potius quam creatori, etc.. Et dicit vivo, ut excludat
idololatriae cultum, quia idololatrae colebant quosdam mortuos, quorum animas dixerunt deificatas, sicut
Romulum et Herculem. Et ideo dicit vivo.
Deut. XXXII, 40: vivo ego in aeternum.
Item quia Platonici putabant quasdam substantias separatas deos esse participatione, dicitur vero, non
participatione divinae naturae, sed quia servientes ei sunt remunerandi.
Ideo, quia sic estis, restat ut remunerationem expectetis. Unde dicit et expectare filium eius, scilicet Dei, de
caelis descendentem.
Lc. XII, 36: et vos similes hominibus expectantibus Dominum suum quando revertatur a nuptiis. Is. XXX, 18:
beati omnes qui expectant eum. Illi autem sunt, qui sunt lumbis praecincti.

3

