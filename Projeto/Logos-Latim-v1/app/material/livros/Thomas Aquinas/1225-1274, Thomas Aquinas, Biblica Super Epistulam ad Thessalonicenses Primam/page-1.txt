OPERA OMNIA
SANCTI THOMAE AQUINATIS
-----oOo----Textum electronicum praeparavit et indexavit
Ricardo M. Rom n, S. R. E. Presbyterus
Bonis Auris, MCMXCVIII

|*I_AD_THESS.
SUPER AD THESSALONICENSES I

|+P Prologus
Prooemium
Multiplicatae sunt aquae, etc.. Gen. VII, 17.
Haec verba competunt materiae huius epistolae. Ecclesia enim figuratur per arcam, sicut dicitur I Petr. III, 20,
quia sicut in arca, caeteris pereuntibus, paucae animae salvatae sunt, ita in ecclesia pauci, id est, soli electi
salvabuntur.
Per aquas autem significantur tribulationes.
Primo quia aquae impellunt irruendo, sicut tribulationes. Matth. VII, 25: venerunt flumina, et flaverunt venti, et
irruerunt in domum illam. Sed impulsu fluminum ecclesia non movetur. Unde subdit et non cecidit.
Secundo aqua extinguit ignem. Eccli. XXX: ignem ardentem extinguit aqua. Sic tribulationes extinguunt impetus
concupiscentiarum, ne homines ad libitum eas sequantur, sed non extinguunt veram charitatem ecclesiae. Cant.
VIII, 7: aquae multae non poterunt extinguere charitatem, nec flumina obruent illam.
Tertio aquae submergunt per inundationem.
Thren. III, 54: inundaverunt aquae super caput meum. Sed ecclesia non per has submergitur.
Iona II, 6: circumdederunt me aquae usque ad animam meam, abyssus vallavit me, pelagus operuit caput meum,
etc.; et post: rursum videbo templum sanctum tuum, etc..
Non ergo deficit, sed sublevatur. Et primo per elevationem mentis ad Deum. Gregorius: mala quae nos hic
premunt, ad Deum nos ire compellunt. Os. VI, 1: in tribulatione sua mane consurgent ad me.
Secundo per spiritualem consolationem. Ps. Xciii, 19: secundum multitudinem dolorum in corde meo
consolationes tuae laetificaverunt animam meam. II Cor. I, 5: sicut abundant passiones Christi in nobis, ita per
Christum abundat consolatio nostra.
Tertio per multiplicationem fidelium, quia tempore persecutionum Deus multiplicavit ecclesiam.
Ex. I, 12: quantoque magis opprimebant eos, tanto magis multiplicabantur et crescebant.
Sic ergo convenit huic epistolae, quia isti multas tribulationes passi, steterunt fortes.
Videamus ergo textum.
|+1 Capitulus 1
|#1 Lectio 1
Apostolus vult munire hic ecclesiam contra tribulationes et primo contra tribulationes praesentes, et hoc in prima
epistola.
Secundo contra futuras, tempore Antichristi, et hoc in secunda.
Prima dividitur in salutationem et epistolarem narrationem, ibi gratias agimus.
Item primo tangit personas salutantes; secundo ecclesiam salutatam; tertio bona optata.
Notandum est autem, quod quia ubi non delinquimus, omnes pares sumus, ideo quia istis bonis scribit, non facit
mentionem de officio suo, sed solum de nomine humilitatis, quod est Paulus. Sap. VII, 11: et innumerabilis
honestas per manus illius. Et adiungit duos, qui eis praedicaverunt cum eo, scilicet silvanum, qui est sylas, et
timotheum, quem circumcidit, ut dicitur Act. XVI, 3.
Salutat autem ecclesiam, quae est congregatio fidelium. Et hoc in Deo patre et Domino nostro Iesu Christo, id
est, in fide trinitatis, et divinitatis et humanitatis Christi, quia in horum cognitione erit nostra beatitudo.
1

