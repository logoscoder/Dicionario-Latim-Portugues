Tangit autem personam patris et filii incarnati, in quibus intelligitur spiritus sanctus, qui est nexus amborum.
Bona optata sunt gratia, quae est principium omnium bonorum. I Cor. XV, 10: gratia Dei sum id quod sum. Et
pax quae est finis, quia tunc est pax, quando appetitus totaliter pacatur.
Deinde cum dicit gratias agimus, incipit epistolaris narratio, et primo commendat eos de praeterita perseverantia;
secundo monet eos ad bene agendum in futurum, cap. IV, ibi de caetero.
Item primo agit gratias universaliter de bonis eorum; secundo ea commemorat in speciali, ibi scientes, fratres,
etc..
Circa primum duo facit, quia primo ponit gratiarum actionem; secundo eius materiam, ibi memores.
Item primo pro eis gratias agit; secundo pro eis orat, ibi memoriam vestri.
Quantum ergo ad primum dicit tria, quae debent esse in gratiarum actione. Primo quod sit ordinata, scilicet ad
Deum. Ideo dicit gratias agimus Deo. Ps. Lxxxiii, 12: gratiam et gloriam dabit Dominus. Iac. I, 17: omne datum
optimum et omne donum perfectum de sursum est descendens a patre luminum.
Item assidua, quia semper.
Item universalis, ibi pro omnibus vobis.
Infra V, 18: in omnibus gratias agite.
Deinde orat pro eis, dicens memoriam vestri faciens, etc., quasi dicat: quandocumque oro, habeo vos in
memoria. Rom. I, 9: sine intermissione memoriam vestri facio semper in orationibus meis.
Deinde cum dicit memores operis, ponit bona de quibus agit gratias, scilicet fidem, spem et charitatem. I Cor.
XIII, 13: nunc autem manent fides, spes, charitas: tria haec, etc.. Fidem praemittit, quia est substantia
sperandarum rerum, etc.. Accedentem enim ad Deum oportet credere, etc.. Hebr. XI, 1 et 6.
Haec autem non est sufficiens, nisi habeat operationem et laborem. Et ideo dicit operis fidei vestrae et laboris.
Iac. II, 26: fides sine operibus mortua est.
Item quia qui laborando propter Christum deficit, nihil valet. Lc. VIII, 13: ad tempus credunt, et in tempore
tentationis recedunt.
Ideo dicit operis et laboris. Quasi dicat: memores fidei vestrae operantis et laborantis.
Item, charitatis, in cuius operibus abundabant.
Infra IV, 9: charitatem fraternitatis, etc..
Item spei, quae facit patienter sustinere adversa.
Rom. XII, 12: spe gaudentes, in tribulatione patientes. Et sustinentiae, quam spes facit. Iac. V, 11: patientiam iob
audistis, etc..
Spei, inquam, Domini nostri, id est, quam habemus de Christo, vel quam Christus dedit nobis. I Petr. I, 3:
regeneravit nos in spem vivam, etc.. Haec spes est ante Deum, non ante oculos hominum. Matth. VI, 1: attendite
ne iustitiam vestram faciatis coram hominibus, etc.. Hebr. VI, 19: quam sicut anchoram habemus animae tutam,
etc.. Spes enim in veteri testamento non induxit ad Deum.
Deinde cum dicit scientes, fratres, in speciali commemorat eorum bona, quos primo commendat, quod devote et
prompte susceperunt praedicationem, non obstante tribulatione; secundo quod propter tribulationem ab ea non
recesserunt, in II capite, ibi nam ipsi scitis.
Iterum prima pars dividitur in duas, quia primo ostendit qualis fuit ista praedicatio; secundo qualiter ab eis
recepta, ibi et vos imitatores.
Circa primum tria facit, quia primo ostendit quid circa eos sciebat; secundo modum praedicationis suae, ibi quia
evangelium.
Tertio quid ipsi sciebant de apostolo, ibi sicut scitis.
Dicit ergo o fratres dilecti a Deo.
Non solum communiter, inquantum dat esse naturae, sed inquantum specialiter ad bona aeterna estis vocati. Mal.
I, 2: Iacob dilexi, esau autem odio habui, etc.. Deut. XXXIII, 3: dilexit populos, etc.. Electionem vestram.
Quasi dicat: certitudinaliter cognosco vos esse electos, quia hanc electionem non meruistis, sed a Deo estis
gratuite electi. Et hoc scio, quia Deus dedit mihi magnum argumentum in praedicatione, scilicet quod illi, quibus
loquor, sunt a Deo electi, scilicet quando Deus dat eis gratiam fructuose audiendi verbum eis praedicatum, vel
mihi gratiam copiose praedicandi eis. Contra videtur esse quod dicitur Ezech. III, 26: et linguam tuam adhaerere
faciam palato tuo, etc..
Ideo primo commemorat quam virtuose eis praedicavit, secundo inducit eorum testimonium, ibi sicut scitis.
Virtuose quidem, quia non fuit in sublimitate sermonis, sed in virtute. I Cor. II, 4: sermo meus et praedicatio mea
non in persuasibilibus humanae sapientiae verbis, sed in ostensione spiritus et virtutis. I Cor. IV, 20: non enim in
sermone est regnum Dei, sed in virtute.
Vel potest referri ad confirmationem praedicationis, vel ad modum praedicandi. Si ad primum, sic confirmata
fuit praedicatio mea vobis, non argumentis, sed virtute miraculorum.
Unde dicitur Mc. Cap. Ult.: Domino cooperante et sermonem confirmante sequentibus signis. Item in datione
spiritus sancti; unde dicit: et in spiritu sancto. Act. X, 44: adhuc loquente Petro verba haec, cecidit spiritus
sanctus super omnes, qui audiebant verbum, etc.. Hebr. II, 4: contestante Deo signis et portentis et variis
virtutibus et spiritus sancti distributionibus. Et in plenitudine, etc.. Et hoc addit, ne crederent se minus recepisse
2

