|+5 Capitulus 5
|#1 Lectio 1
Supra correxit in eis corrigenda, hic monet eos in futurum, et primo ponit monitionem; secundo orationem, ibi
ipse autem Deus.
Haec autem duo sunt nobis necessaria. Nam quia bona quae facimus sunt ex libero arbitrio, ideo indiget homo
monitione, et quoniam sunt etiam ex gratia, ideo oratione.
Circa primum duo facit, quia primo hortatur, ut praeparent se ad futurum iudicium; secundo ostendit praeparandi
modum, ibi propter quod consolamini.
Iterum prima in duas, quia primo ostendit qualis sit conditio futuri iudicii; secundo qualiter praeparent se ad
illud, ibi igitur non dormiamus.
Item prima in duas, quia primo praemittit conditionem futuri iudicii; secundo exponit, ibi cum enim.
Item primo quietat eorum sollicitudinem circa scientiam futuri adventus; secundo ostendit quid circa illum
sciant, ibi ipsi enim.
Dicit ergo: necesse erat, quod scriberem de praemissis, quia indiguistis. Sed de temporibus, scilicet aestate,
hyeme, vel potius, quae tempora futura sint, non erat necesse, quia quaedam de his sunt soli divinae scientiae
reservata. Matth. XXIV, 36 et Mc. XIII, 32: de die illa, vel hora nemo scit, neque Angeli in caelo, neque filius,
nisi pater, etc..
Act. I, 7: non est vestrum nosse tempora, vel momenta, etc.. Eccle. VII, 1: quid necesse est homini maiora se
quaerere, cum ignoret quid conducat sibi in vita, numero dierum vitae suae? etc..
Et ideo hoc non est necesse scribere, quia illud quod sciendum est vos scitis, quia scilicet dies Domini sicut fur
in nocte, etc.. Sunt autem omnes dies Domini. Ps. Cxviii, 91: ordinatione tua perseverant dies. Sed iste
specialiter est Domini, quia facit in omnibus suam voluntatem, quae impletur in bonis, qui perducuntur ad finem
praescitum a Deo, scilicet salutem. I Tim. II, 4: vult omnes homines salvos fieri, etc.. In malis, quia punientur.
Ps. Lxxiv, 3: dum accepero tempus, ego iustitias iudicabo. Iste veniet sicut fur, id est, ex impraemeditatione. Lc.
XIII, 36: si sciret paterfamilias qua hora fur veniret, etc.. II petr. III, 10: adveniet dies Domini sicut fur.
Apoc. III, 3: veniam tibi tamquam fur.
Quomodo autem dies dicitur venire in nocte? sed sciendum quod utrumque est, quia in die venit propter
manifestationem cordium I Cor. IV, 5: quoadusque veniat Dominus, qui et illuminabit abscondita tenebrarum, et
manifestabit consilia cordium, sed in nocte propter incertitudinem. Matth. XXV, 6: media nocte clamor factus
est, ecce sponsus venit, etc..
Incertum enim est qua hora erit.
Deinde cum dicit cum enim dixerint, exponit quae dixerat, et primo quantum ad malos; secundo quantum ad
bonos, ibi vos autem.
Circa primum duo facit.
Primo describit praesumptionem malorum; secundo periculum morae.
Dicit ergo: veniet sicut fur, quia ex improviso. Cum enim dixerint pax, quantum ad praesentia, id est, dum
tranquille vivunt, sic decipiuntur. Sap. XIV, 22: in magno viventes inscientiae bello, tot et tam magna mala
pacem appellant. Et securitas, quantum ad futura. Lc. XII, 19: anima mea, multa habes bona reposita in annos
plurimos, requiesce, comede, bibe, et epulare.
Sed contra Lc. XXI, 26: arescentibus hominibus prae timore et expectatione, quae supervenient universo orbi,
etc.. Ergo nulla securitas.
Solutio est duplex. Una quae est Augustini, quae talis est: in tempore illo aliqui erunt boni, et affligentur,
lugebunt, et expectabunt; et de hoc dicitur Lc. XXI, 26: arescentibus ex carentia voluptatum, et abundantia
malorum, etc., sed in malis erit pax et securitas.
Alia datur solutio in Glossa.
Deinde cum dicit tunc repentinus, describit periculum a quatuor. Primo quia subitum, ibi repentinus. Is. XXX,
13: subito dum non speratur, veniet contritio eius. Secundo quia mortiferum, ibi interitus.
Iob XVIII, 14: calcet super eum quasi rex interitus, etc.. Tertio afflictivum, ibi dolor. Ps. XLVII, 7: ibi dolores ut
parturientis, etc.. Quarto inevitabile, ibi et non effugient. Iob XI, 20: effugium peribit ab eis. Ab ira Dei nunc est
effugere ad eius misericordiam, ibi vero non est tempus misericordiae, sed iustitiae.
Deinde cum dicit vos autem, exponit quae dixerat quo ad bonos, et duo facit, quia primo excipit bonos a
consortio malorum; secundo rationem assignat, ibi omnes enim vos.
Dicit ergo: non estis in tenebris, quia illuminati estis per Christum de illo die, ideo vobis non est improvisus. Io.
VIII, 12: qui sequitur me, non ambulat in tenebris, sed habebit lumen vitae.
Et huius ratio est, ibi: omnes enim vos filii lucis estis. Astruit enim quod sunt filii lucis et diei. Filii autem
alicuius rei in Scriptura dicuntur aliqui propter abundantiam in re illa. Is. V, 1: in cornu filio olei, id est, habente
multum oleum. Qui ergo participant multum de die et luce dicuntur eorum filii. Haec lux est fides Christi. Io.
VIII, 12: ego sum lux mundi, etc.. Io. XII, 36: credite in lucem, ut filii lucis sitis.
13

