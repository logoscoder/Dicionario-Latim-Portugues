Unde ut noveritis, id est, ut recognoscatis beneficia eorum. Hebr. Cap. Ult.: mementote praepositorum
vestrorum, etc.. Noveritis, inquam, primo, ex parte eorum, quia maximum laborem ferunt pro vobis. Unde dicit
eos qui laborant inter vos, pro bono vestro.
II Tim. II, 3: labora sicut bonus miles Christi, etc.. Secundo ex parte Dei. Et ideo est habenda reverentia ad eos
sicut ad Deum.
Unde dicit et praesunt vobis in Domino, id est, vice Domini. II Cor. II, 10: ego si quid donavi vobis in persona
Christi. Tertio ex parte vestra, quia sunt vobis utiles. Unde dicit: et monent vos, ut habeatis, etc..
Ideo, secundo, debetis eis charitatem abundantius, idest prae aliis.
Tertio pacem propter opus illorum. Sed contra hoc quidam agunt. Amos V, 10: odio habuerunt in porta
corripientem etc.. Eccli. XIX, 5: qui odit correctionem, minuetur vita. Sed vos habete pacem propter opus
correctionis, quod proprie spectat ad eorum officium. Ps. Cxix, 7: dum loquebar illis, impugnabant me gratis.
|#2 Lectio 2
Supra ostendit quomodo subditi debent se habere ad praelatos, hic ostendit e converso. Et circa hoc duo facit,
quia primo docet quomodo praelati ad sacerdotes subditos se debeant habere; secundo generaliter quomodo se
debeant habere ad omnes, ibi videte ne quis.
Sciendum est autem, quod cura praelatorum ad duo debet tendere, scilicet ad retrahendum alios a peccatis, et ad
custodiendum seipsos.
Quantum ad primum, tria apostolus dicit.
Tripliciter enim subditi possunt pati defectum.
Primo in actu, secundo in voluntate, tertio in virtute.
In actu autem, quando prorumpunt in actum peccati, et tunc sunt corrigendi. Et quamvis de omni peccato,
specialiter tamen corrigendi sunt de peccato inquietudinis. Et ideo dicit corripite inquietos. II Thess. III, 7: non
inquieti fuimus inter vos. Eccli. XIX, 17: corripe proximum antequam commineris, et da locum timori.
In voluntate vero, quando non aggreditur magna, quia deiicitur propter adversa et peccata praecedentia. Unde
dicit consolamini pusillanimes. Pusillanimis est non habens animum ad magna, timens ne deficiat. Is. XXXV, 4:
dicite pusillanimis: confortamini et nolite timere. Iob IV, 4: vacillantes confirmaverunt manus tuae, etc..
In virtute autem, quando vel ex infirmitate peccant, vel debilitantur in bono actu, et isti sunt fovendi. Unde dicit
suscipite, scilicet in visceribus charitatis fovendo, infirmos, quorum est virtus debilis, vel ad resistendum malis,
vel ad faciendum bona. Rom. XV, 1: debemus nos firmiores, imbecillitates infirmorum sustinere.
Praelatus autem debet se custodire a defectu cuiuscumque modi, et maxime ab impatientia quia ipse portat totum
pondus multitudinis. Num. XI, 14: non possum solus sustinere omnem hanc multitudinem, quia gravis est mihi,
etc.. Et ideo dicit patientes estote ad omnes. Prov. XIX, 11: doctrina viri per patientiam noscitur. Ps. Xci, 15:
bene patientes erunt, ut annuntient.
Deinde cum dicit videte ne quis, ostendit generaliter quomodo se habeant ad omnes. Et circa hoc duo facit, quia
primo ostendit qualiter omnes in quibusdam debeant se habere; secundo quid in omnibus, ibi omnia autem.
Circa primum tria facit, quia primo ostendit quomodo se debeant habere ad proximum; secundo quomodo se
habeant in his quae ad Deum sunt, ibi semper gaudete; tertio quomodo se habeant ad eius dona, ibi spiritum
nolite.
Quantum ad proximum debent se habere, ut non inferant ei mala, et ut studeant ei benefacere. Unde dicit: dixi
supra in speciali, sed nunc in generali dico ne quis malum, etc.. Ps.: si reddidi retribuentibus mihi mala.
Sed contra: multoties vindicta petitur coram iudice.
Respondeo. Sicut actus moralis sumitur secundum intentionem finis, sic ad duo potest esse intentio vel ad malum
illius, ita quod quiescat ibi, et hoc est illicitum, quia ex livore vindictae; vel ad bonum correctionis seu iustitiae et
conservationis reipublicae, et sic non reddit malum pro malo, sed bonum, scilicet eius correctionem.
Quantum ad secundum dicit sed semper quod bonum est, etc.. Et dicit sectamini, et non faciatis: quia tu ex te
debes sumere occasionem benefaciendi ad proximum tuum, et non expectare quod ipse det tibi occasionem
benefaciendi sibi. Unde Ps. XXXIII, 15: inquire pacem, et persequere eam.
Rom. XII, 21: noli vinci a malo, ut scilicet sis tractus ab eo ad malefaciendum, sed vince in bono malum,
retrahendo eum ad bonum.
Gal. Cap. Ult.: dum tempus habemus, operemur bonum ad omnes.
Deinde cum dicit semper gaudete, ostendit quomodo se debeant habere quoad Deum, ad quem tria oportet
habere.
Primo gaudere de ipso; unde dicit semper gaudete, scilicet de Deo, quia quicquid malum proveniat est
incomparabile bono, quod est Deus. Et ideo nullum malum illud interrumpat; unde dicit semper gaudete.
Secundo, orate pro beneficiis suscipiendis, ibi sine intermissione orate. Lc. XVIII, 1: oportet semper orare, et
numquam deficere.
Sed quomodo potest hoc esse? respondeo.
Dicendum est, quod hoc potest esse tripliciter.

15

