Item diei. Sicut enim ex luce fit dies, ita ex fide Christi fit dies, scilicet honestas bonorum operum. Rom. XIII,
12: nox praecessit, etc.. Et ideo non sumus filii noctis, id est, infidelitatis, neque tenebrarum, id est, peccatorum.
Rom. XIII, 12: abiiciamus ergo a nobis opera tenebrarum, etc..
Deinde cum dicit igitur non dormiamus, etc., ostendit qualiter se praeparent ad illum adventum, et primo qualiter
per ultionem malorum, secundo per observantiam bonorum, ibi induti.
Circa primum duo facit, quia primo ponit monitionem, secundo eius rationem, ibi qui enim dormiunt.
Dicit igitur: ex quo dies Domini est sicut fur, Lc. XII, 39: si sciret paterfamilias qua hora fur veniret, vigilaret
utique, ergo vos, quia scitis, vigiletis. Unde dicit igitur non dormiamus, somno peccati. Eph. V, 14: surge, qui
dormis, et exurge a mortuis. Item nec pigritiae. Prov. VI, 9: usquequo, piger, dormis? etc.. Sed vigilemus, per
sollicitudinem.
Matth. XXIV, 42: vigilate itaque, etc..
Et ad hoc est necessarium, quod sobrii simus, ut et corpus et mens sint sobria, id est, non occupata voluptatibus,
et curis mundi.
Lc. XXI, 34: attendite vobis, ne forte graventur corda vestra crapula et ebrietate. I petr. V, 8: sobrii estote, et
vigilate.
Ratio autem huius est ex temporis congruitate, quia qui dormiunt, vel ebrii sunt, aliquid faciunt in nocte. Sed nos
non sumus in nocte. Ergo, etc..
Dicit ergo qui enim dormiunt, nocte dormiunt, idest, tempus noctis deputant quieti, diem vero operationi. Ps.
Ciii, 22: ortus est sol, et congregati sunt, et in cubilibus suis collocabuntur. Et rursum ibi, 23: exibit homo ad
opus suum, et ad operationem suam usque ad vesperam. Item abstinent aliqui a vino in die propter negotia
exercenda, sed de nocte tantum non curant. Iob XXIV, 15: oculus adulteri observat caliginem. Somnus ergo et
ebrietas est nocti conveniens, eo quod nocte infidelitatis et tenebris peccatorum occupati, sunt ebrii, per amorem
praesentium non habentes spem futurorum. Eph. IV, 19: desperantes tradiderunt se impudicitiae in operationem
immunditiae omnis in avaritia, etc..
Nos autem qui diei sumus, id est pertinentes ad diem honestatis et fidei, simus sobrii.
Rom. XIII, 13: honeste ambulemus in die.
Deinde cum dicit induti, etc., ostendit quomodo se praeparent per bona; et primo ponit monitionem generalem;
secundo specialem, ibi propter quod.
Item prima in duas, quia primo ponit ipsam monitionem; secundo rationem eius, ibi quoniam non posuit.
Sunt autem in homine duo principalia membra, quae consueverunt in bellis protegi, scilicet cor, quod est
principium vitae, et caput, scilicet principium motus exterioris, a quo sunt sensus, et aliquo modo nervi. Et
protegitur cor lorica, caput galea.
Spiritualis vita in nobis est Christus, per quem anima vivit, et Dominus in nobis per fidem habitat. Eph. III, 17:
habitare Christum per fidem in cordibus vestris. Habitat etiam per charitatem, I Io. IV, 16: qui manet in charitate,
in Deo manet, et Deus in eo, quae informat fidem. Et ideo debemus habere fidem et charitatem. Unde dicit
loricam fidei et charitatis, quia protegit vitalia, et galeam, spem salutis, quae est principium motus spiritualis,
quod est ex intentione finis, quem speramus assequi.
Deinde cum dicit quoniam non posuit nos, ostendit rationem quomodo in nobis operatur. Et primo ex
praeordinatione divina, secundo ex gratia Christi, tertio ostendit modum consequendae salutis.
Dicit ergo quoniam non posuit, id est, non ordinavit. Io. XV, 16: posui vos, scilicet sanctos, ut eatis, etc.. Deus in
iram, id est, ad hoc, ut consequamur eius iram. Sap. I, 13: Deus mortem non fecit. Ezech. XVIII, 23: numquid
voluntatis meae est mors impii? dicit Dominus Deus, etc.. Sed in acquisitionem, id est, ut acquiramus salutem.
Matth. XI, 12: regnum caelorum vim patitur, et violenti rapiunt illud. I Petr. II, 9: vos estis genus electum, regale
sacerdotium, etc..
Et hoc per gratiam Christi, ideo dicit per Dominum nostrum, etc.. Act. IV, 12: non est aliud nomen sub caelo
datum hominibus, in quo oporteat nos salvos fieri. Qui mortuus est pro nobis, id est, salvavit nos, moriendo pro
nobis. I Petr. III, 18: mortuus est iustus pro iniustis, ut offeret nos Deo mortificatos quidem carne, vivificatos
autem spiritu.
Et modus perveniendi est quia Christus docuit nos operando salutem nostram, et hoc moriendo et resurgendo.
Rom. IV, 25: traditus est propter delicta nostra, et resurrexit propter iustificationem nostram. Et ideo dicit sive
vigilemus, sive dormiamus, simul cum illo vivamus. Rom. XIV, 8: sive vivimus, sive morimur, Domini sumus.
Deinde cum dicit propter quod, docet nos quomodo praeparemus nos quantum ad speciales conditiones
personarum. Et circa hoc tria facit, quia primo ostendit quomodo se debeant habere ad aequales; secundo
quomodo subditi se habeant ad praelatum, ibi rogamus autem; tertio quomodo praelati ad subditos, ibi rogamus
autem.
Debemus autem aequalibus consolationem in adversis; unde dicit consolamini invicem. Item aedificationem in
exemplis; unde dicit et aedificate, etc.. Rom. XIV, 19: quae aedificationis sunt invicem custodiamus.
Subditi autem ad praelatos, primo debent beneficiorum recognitionem, secundo charitatem, tertio pacem.

14

