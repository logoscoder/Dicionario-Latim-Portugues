Duo autem expectamus, scilicet resurrectionem, ut scilicet ei conformemur. Unde dicit quem suscitavit ex
mortuis Iesum. Rom. VIII, 11: qui suscitavit Iesum Christum a mortuis, vivificabit et mortalia corpora vestra,
etc.. Phil. III, 21: reformabit corpus humilitatis nostrae configuratum corpori claritatis suae.
Item liberari a poena futura, quae imminet reis. A causa autem poenae, scilicet a peccato, liberamur per
Christum. Unde dicit qui eripuit nos, etc.. Apoc. VI, 16: abscondite vos a facie sedentis super thronum et ab ira
agni, etc.. Ab hac ira nullus potest nos liberare nisi Christus. Matth. III, 7: quis demonstrabit vobis fugere a
ventura ira?
|+2 Capitulus 2
Supra commendavit eos, quod in tribulationibus verbum Dei receperunt, hic commendat eos, quod ab eo non
recesserunt propter tribulationes. Et circa hoc tria facit, quia primo commemorat eorum tribulationes; secundo
ostendit quale eis remedium adhibuit, in III capite, ibi propter quod; tertio propter quid quia nunc vivimus.
Quia vero supra dixit de eis nuntiari ab omnibus introitum apostoli ad eorum conversionem, ideo primo agit de
introitu suo; secundo de eorum conversione, ibi ideo et nos gratias.
Circa primum tria facit, quia primo commemorat suam constantiam, quam habuit antequam ad eos veniret;
secundo sinceritatem doctrinae per quam eos convertit, ibi exhortatio enim nostra; tertio sinceritatem suae
conversationis cum conversis, ibi vos enim.
Iterum prima in duas, quia primo praemittit tribulationes, quas passus est antequam ad eos veniret; secundo
quomodo fiduciam ex hoc non amisit, ibi fiduciam habuimus.
Dicit ergo: dico quod annuntiat introitum nostrum, quem et vos scitis, quoniam non fuit inanis, etc., id est levis,
sed difficilis, quia per multas tribulationes. Vel non inanis, id est vacuus, sed plenus. Gen. I, 2: terra erat inanis et
vacua, etc.. Vel non inanis, id est mobilis, sed stabilis. Phil. II, 17: non in vanum cucurri, neque in vacuum
laboravi.
Sed ante sumus passi passiones corporales.
Prov. XIX, 11: doctrina viri per patientiam noscitur. Ps. Xci, 15: bene patientes erunt, ut annuntient. Item
spirituales, quia contumeliis ex hoc affecti in philippis, ubi propter curationem pythonissae passus est
tribulationes.
Et haec civitas est Macedoniae.
Nec tamen propter haec fiducia praedicandi est extincta. Is. XII, 2: ecce Deus salvator meus, fiducialiter agam, et
non timebo.
Et haec fiducia fuit praedicandi ad vos evangelium Dei in multa sollicitudine de vestra conversione. Rom. XII, 8:
qui praeest in sollicitudine. II Cor. XI, 28: praeter ea quae extrinsecus sunt, instantia mea quotidiana, sollicitudo
omnium ecclesiarum.
Deinde cum dicit exhortatio, ostendit sinceritatem suae praedicationis. Et circa hoc duo facit, quia primo probat
sinceritatem suae doctrinae; secundo quaedam quae dixerat, exponit, ibi non quasi hominibus.
Circa primum duo facit, quia primo excludit corruptionem doctrinae; secundo ponit sinceritatem, ibi sed sicut
probati.
Doctrina autem corrumpitur vel propter rem quae docetur, vel propter intentionem docentis.
Propter primum dupliciter corrumpitur doctrina, scilicet vel per errorem, sicut docens salutem esse per Christum
cum legalibus.
II Tim. III, 13: mali homines et seductores proficient in peius errantes, et in errorem alios mittentes. Ideo dicit
exhortatio enim nostra non est, sicut aliquorum, de errore.
Vel propter immunditiam, sicut dicentium vacandum esse voluptatibus, quae doctrina est a quodam Nicolao, qui
permisit promiscua matrimonia, communicans alii suam uxorem; ideo dicit neque de immunditia. Ap. II, 20:
permittis mulierem iezabel, quae se dicit prophetam, docere et seducere servos meos fornicari, et manducare de
idolotitis, etc.. Iob VI, 30: non invenietis in lingua mea iniquitatem.
Item nec est exhortatio in dolo sicut quorumdam, qui licet verum dicant, habent tamen intentionem corruptam,
quia non profectum auditorum neque Dei honorem, sed suum quaerunt honorem. Contra quod dicit neque in
dolo. Ier. IX, 8: sagitta vulnerans lingua eorum, dolum locuta est, etc..
Sua ergo praedicatio non est corrupta, sed sincera. Sincerum autem aliquid est, quod servat suam naturam. Tunc
autem est praedicatio sincera, quando quis docet eo tenore et fine quo Christus docuit. Et ideo dicit sed sicut
probati, id est, eo modo et ea intentione qua Deus nos elegit et approbavit ad praedicandum evangelium
loquimur.
Gal. II, 7: creditum est mihi evangelium praeputii, sicut Petro circumcisionis. Act. IX, 15: vas electionis est mihi
iste, ut portet nomen meum coram gentibus, et regibus, et filiis Israel.
Deinde cum dicit non quasi hominibus, etc., ostendit quod sua praedicatio non est in dolo.
Primo excludens illud per quod videretur esse dolosa; secundo manifestat per signum, ibi neque aliquando; tertio
per causam, ibi neque in occasione.
Propter primum dicit: praedicatio mea non est quasi hominibus placens, scilicet finaliter. Ps. LII, 6: dissipata
sunt ossa eorum, qui hominibus placent. Gal. I, 10: si hominibus placerem, Christi servus non essem.
4

