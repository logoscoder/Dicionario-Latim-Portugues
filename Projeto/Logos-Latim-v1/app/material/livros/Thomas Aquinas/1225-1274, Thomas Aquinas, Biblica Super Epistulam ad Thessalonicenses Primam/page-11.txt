Primo praemittens monitionem, secundo assignat rationem, ibi si enim credimus.
Prohibentur ergo, ne scilicet inordinate tristentur, unde dicit sicut et caeteri.
Videtur autem apostolus bene concedere tristari pro mortuis, aliquid tamen prohibere, ne scilicet inordinate
tristentur, unde dicit sicut et caeteri.
Quod enim aliquis tristetur, scilicet de mortuis, habet pietatem. Primo propter defectum corporis deficientis.
Debemus enim eos diligere, et corpus propter animam. Eccli. XLI, 1: o mors, quam amara est memoria tua
homini pacem habenti, etc.. Secundo propter discessum et separationem, quae dolorosa est amicis. I Reg. XV,
32: siccine separat amara mors? tertio quia per mortem fit commemoratio peccati. Rom. VI, 23: stipendia peccati
mors. Quarto quia fit commemoratio mortis nostrae. Eccle. VII, 3: in illa enim finis cunctorum admonetur
hominum, et vivens cogitat quid futurum sit, etc..
Sic ergo tristandum, sed moderate. Unde Eccli. XXII, 11: modicum plora supra mortuum, quoniam requievit,
etc.. Et ideo dicit sicut et caeteri qui spem non habent, scilicet quia isti credunt huiusmodi defectus perpetuos,
sed nos non. Phil. III, 20-21: salvatorem expectamus Dominum nostrum Iesum Christum, qui reformabit corpus
humilitatis nostrae, configuratum corpori claritatis suae.
Unde signanter dicit de dormientibus. Io. XI, 11: Lazarus amicus noster dormit.
Dormiens enim tria facit. Cubat in spe surgendi. Ps. X: numquid qui dormit non adiiciet ut resurgat? sic et qui
moritur in fide. Item in dormiente anima vigilat. Cant. V, 2: ego dormio, et cor meum vigilat, etc.. Item postea
homo resurget magis refectus et vegetus. Sic sancti resurgent incorruptibiles, I Cor. XV, 52.
Deinde cum dicit si enim credimus, ponitur ratio monitionis. Et primo astruit resurrectionem; secundo excludit
dilationis suspicionem, ibi hoc enim vobis; tertio ponit resurrectionis ordinem, ibi quoniam ipse Dominus.
Sciendum est autem quod apostolus I Cor. XV, 12 ex resurrectione Christi astruit nostram, quia illa est causa
nostrae, unde arguit per locum a causa. Et resurrectio Christi non est causa solum, sed etiam exemplar: quia
verbum caro factum suscitat corpora, verbum vero simpliciter animas. Etenim eo quod Christus accepit carnem,
et in ea resurrexit, est exemplar nostrae resurrectionis.
Nec solum hoc est, sed et causa efficiens: quia quae humanitate Christi gesta sunt, non solum sunt gesta
secundum virtutem humanitatis, sed virtute divinitatis sibi unitae. Unde sicut tactus suus curabat leprosum
inquantum instrumentum divinitatis, sic resurrectio Christi causa est nostrae resurrectionis non inquantum
corporis, sed inquantum resurrectio corporis uniti verbo vitae.
Et ideo apostolus, hoc firmiter supponens, sic arguit: si enim credimus, firmiter, quod Christus resurrexit, ita et
eos qui dormierunt, etc.. Illi dormierunt per Iesum, qui facti sunt conformes morti eius per baptismum.
Vel per Iesum, quos secum adducet, scilicet cum ipso Christo. Zac. XIV, 5: et veniet Dominus Deus meus
omnesque sancti eius cum eo, etc.. Is. III, 14: Dominus ad iudicium veniet cum senibus populi sui et principibus
eius.
Deinde cum dicit hoc enim, excludit dilationem resurrectionis; quasi dicat: scimus quod resurgent et venient cum
Christo, ideo non debemus tantum dolere.
Non enim illi, qui invenientur vivi, prius consequentur resurrectionis gloriam, quam mortui. Et ideo hoc enim
vobis dicimus, non ex coniectura hominis, sed in verbo Domini, cuius verba non deficient, quia nos qui vivimus,
id est, illi, qui sunt vivi, non prius sortientur consolationem ex adventu Christi, quam mortui. Et ideo dicit nos
qui vivimus.
Ex quo videtur non intelligentibus, quod apostolus hic dicat, quod adhuc apostolo vivente hoc fieret, et hoc etiam
thessalonicensibus videbatur. Et ideo scribit eis aliam epistolam, in qua dicit, II Thess. II, 2: non moveamini a
vestro sensu, etc.. Sed non loquitur ex persona sua, et tunc existentium, sed eorum qui tunc vivi reperientur. Qui
residui sumus, id est, erunt residui post persecutionem Antichristi. Non praeveniemus eos, id est, non prius
recipient consolationem.
I Cor. XV, 52: in momento enim, in ictu oculi, in novissima tuba, etc..
Deinde cum dicit quoniam ipse, etc., ostendit ordinem resurrectionis et modum.
Primo proponit resurrectionis causam; secundo eius ordinem et modum, ibi et mortui; tertio concludit eorum
consolationem, ibi itaque consolamini invicem.
Primum ostendit dicens ipse Dominus.
Ubi notandum est, quod, sicut dictum est, causa communis resurrectionis est resurrectio Christi. Sed si dicas,
quod iam fuit, quare ergo non sequitur effectus eius? respondeo. Dicendum est, quod est causa resurrectionis
nostrae secundum quod operatur in virtute divina. Deus autem operatur per ordinem suae sapientiae. Tunc ergo
erit nostra resurrectio, quando hoc disposuit ordo divinae sapientiae.
Ut ostendat quod Christus sit causa, ostendit quod ad praesentiam Christi omnes mortui resurgent. Ad
resurrectionem autem communem faciendam triplex causa concurrit.
Una principalis, scilicet virtus divinitatis; secunda instrumentalis, scilicet virtus humanitatis Christi; tertia quasi
ministerialis, scilicet virtus Angelorum, qui habebunt aliquem effectum in resurrectione.
Augustinus enim probat, quod ea quae fiunt nunc per creaturas corporales, fiunt a Deo eis mediantibus; in
resurrectione vero aliqua per eos sunt agenda, sicut collectio pulveris; sed reintegratio corporum, et unio animae
ad corpus, erit immediate per Christum.
11

