Hoc autem fit sic, quando servatur immune a peccato. Et dicit sine querela, non sine peccato, quod est solius
Christi; sed esse sine querela est etiam aliorum, qui etsi venialia, non tamen committunt gravia, et quibus
proximus scandalizatur. Lc. I, 6: incedentes in omnibus mandatis et iustificationibus Domini sine querela. Et
addit in adventu, etc., scilicet perdurando usque in finem vitae.
Vel integer spiritus refertur ad donum spiritus sancti, quasi dicat: donum spiritus sancti, quod habetis, sit
integrum.
Deinde cum dicit fidelis, etc., dat spem exauditionis; quasi dicat: ut ego spero, sic fiet, quia et ipse qui vocavit
faciet, id est, complebit. Ps. Cxliv, 13: fidelis Dominus in omnibus verbis suis, etc.. Rom. VIII, 30: quos vocavit,
hos et iustificavit, etc..
Ultimo subiungit familiares monitiones, scilicet orationem, ibi orate; item mutuam pacem, ibi salutate omnes
fratres in osculo sancto, non proditorio, sicut Iudas Matth. XXVI, 49 nec libidinoso, ut libidinosa mulier Prov.
VII, 10.
Ut legatur, etc.. Timebat enim ne praelati propter aliqua quae erant hic, eam occultarent.
Prov. XI, 26: qui abscondit frumenta, maledicetur in populis, etc..
Ultimo concludit epistolam in salutatione.

17

