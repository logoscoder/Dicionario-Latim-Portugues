Dicit ergo nos autem, fratres, desolati a vobis, a quibus eramus separati, vel propter tribulationes vestras, ore, id
est, carentes collocutione, et aspectu, id est, carentes visione: propter haec enim duo necessaria est amici
praesentia, quia est consolativa; sed non corde, quia corde sumus praesentes.
I Cor. V, 3: ego absens quidem corpore, praesens autem spiritu. Abundantius festinavimus faciem, etc.. Ut sicut
corde, sic et corpore praesens esset. Rom. XV, 23: cupiditatem habens veniendi ad vos ex multis iam
praecedentibus annis, etc.. Festinavimus, dicit pluraliter, quia scribit ex persona trium, scilicet sui, silvani et
timothei.
Ideo etiam voluimus venire ad vos, omnes forte semel, sed ego Paulus semel et iterum, id est, bis proposui, sed
impedivit nos Satanas, id est, procuravit impedimenta, forte per aeris tempestates. Ap. VII, 1: isti sunt Angeli,
qui tenent ventos.
Deinde cum dicit quae est enim, ostendit causam propositi.
Primo quantum ad futurum; secundo quantum ad praesens, ibi vos enim, etc..
Dicit ergo: desidero videre vos, et gratias ago de bonis vestris, quae sunt spes nostra. Nam pro his speramus a
Deo praemia, quando reddere venerit unicuique secundum opera sua. Maxima enim est retributio praedicatori ex
his quos convertit. Aut gaudium, quia gaudium illorum est gaudium apostoli, sicut bonum eorum est bonum
apostoli; bonum enim effectus reducitur in bonum causae. Aut corona gloriae, quia pro certaminibus eorum et
iste, qui induxit ad certandum, coronatur. Dux enim, qui induxit milites ad pugnam coronabitur. Eccli. XXX, 2:
qui docet filium, laudabitur in illo, et in medio domesticorum in illo gloriabitur, etc..
Haec, inquam, spes, quae est? nonne vos? imo sic in futuro ante Dominum nostrum Iesum Christum in adventu
eius.
Sed etiam in praesenti vos enim estis, apud omnes fideles, gloria nostra. I Cor. IX, 15: melius est mihi mori,
quam ut gloriam meam quis evacuet. Et gaudium, quo laetor de bonis vestris in praesenti.
|+3 Capitulus 3
|#0 Lectio 0
Commemoravit tribulationes quas passi erant, et remedium quod proposuit eis impendere, hic ostendit quomodo
eis subvenisset visitando per timotheum. Et primo agit de missione nuntii; secundo de relatione facta per eum,
ibi nunc autem; tertio de effectu relationis in apostolo, ibi ideo consolati.
Item prima in tres, quia primo praemittit causam quare misit eum; secundo qualem misit; tertio causam propter
quam misit.
Dicit ergo propter quod, id est, quia impedivit nos Satanas, tamen vos estis gloria nostra; ideo non sustinentes
pondus amoris inclinantis ad vos. Is. I, 14: facta sunt mihi molesta, etc.. Gen. XLV, 1: non se poterat ultra
cohibere.
Placuit nobis, scilicet Paulo et silvano, remanere Athenis solis et misimus timotheum, quia erat apostolo
convenientissimus.
Phil. II, 20: neminem habeo tam unanimem, qui sincera affectione pro vobis sollicitus sit. I Cor. IV, 17: misi ad
vos timotheum, qui est filius meus charissimus et fidelis in Domino. Fratrem, per charitatem adiuvantem. Prov.
XVIII, 19: frater qui iuvatur a fratre, quasi civitas firma. Et ministrum.
Ecclesiae dignitas est. II Cor. XI, 23: ministri Christi sunt, et ego, etc..
Mittit autem ad confirmandos eos et referendum sibi.
Deinde cum dicit ad confirmandos, etc., ostendit quod mittitur ad confirmandum.
Et primo facit hoc; secundo ponitur ratio confirmationis, ibi ipsi enim.
Dicit ergo ad confirmandos vos et exhortandos, quia per exhortationes animus hominis confirmatur. Iob IV, 4:
vacillantes confirmaverunt sermones tui. Lc. XXII, 32: et tu aliquando conversus confirma fratres tuos.
Et indigetis exhortari pro fide vestra, ut nemo moveatur in his tribulationibus. Eccli. X, 4: si spiritus potestatem
habentis ascenderit super te, locum tuum ne dimiseris.
Est autem ratio duplex confirmans.
Una ex ordinatione divina: ipsi enim scitis, etc., quasi dicat: ita voluit Deus, ut per tribulationes in caelum
intraretis. Act. XIV, 22: per multas tribulationes oportet vos intrare in regnum Dei, et II Tim. III, 12: omnes qui
pie volunt vivere in Christo Iesu, persecutionem patientur. Per hanc viam ivit Christus.
Lc. Cap. Ult.: oportebat Christum pati et resurgere, et sic intrare in gloriam suam.
Alia ratio est ex parte praenuntiationis, quia praevisa minus feriunt. Unde dicit nam et cum apud, etc., id est, quia
ego praedixi vobis tribulationes, quas estis passi in istis annis, misi ad cognoscendum, etc., qualiter scilicet
essetis fortes in fide. Prov. XXVII, 23: diligenter agnosce vultum pecoris tui, et greges tuos considera.
Is qui tentat, scilicet diabolus.
Matth. IV, 3: accedens tentator, Glossa: cuius officium est tentare.
Sed contra: tentant mundus et caro. Iac. I, 14: unusquisque tentatur a concupiscentia sua, etc.. Item Gen. XXII, 1:
tentavit Deus Abraham, etc..

7

