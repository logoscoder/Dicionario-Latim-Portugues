Deinde cum dicit et ne quis, prohibet avaritiam. Unde dicit et ne quis supergrediatur, id est, violentiam inferat
auferendo aliena per potentiam. Iac. II, 6: nonne divites per potentiam vos opprimunt? neque circumveniat per
dolum. Ier. V, 27: sicut decipula plena avibus, sic domus eorum plenae dolo.
Deinde cum dicit quoniam vindex, etc., ponitur ratio monitionis, quam primo assignat ex divina ultione; secundo
ostendit hanc ultionem esse iustam, ibi non enim vocavit.
Dicit ergo: abstineamus ab his, quia Dominus est vindex. Gal. V, 21: praedico vobis sicut praedixi, quoniam qui
talia agunt, regnum Dei non consequentur.
Nam certe iuste ulciscitur, cuius una est ratio ex Deo vocante, secunda ex contrarietate doni.
Si Dominus vocat te ad unum, et tu agis contrarium, dignus es poena. Et ideo dicit non enim vocavit, etc.. Eph. I,
4: elegit nos in ipso ante mundi constitutionem, ut simus sancti et immaculati in conspectu eius in charitate.
Rom. VIII, 30: quos vocavit, hos et iustificavit, etc.. Ideo dicit itaque, etc.; quasi dicat: haec est una ratio
specialis quam dixi.
Alia est ratio, quia contrariantur haec vitia spiritui, qui datus est nobis. Unde qui haec agit, iniuriam facit spiritui
sancto. Ideo dicit qui etiam, etc.. Hebr. X, 28: irritam quis faciens legem Moysi sine ulla miseratione duobus, vel
tribus testibus moritur, quanto magis putatis deteriora mereri supplicia, qui filium Dei conculcaverit et
sanguinem testamenti pollutum duxerit in quo sanctificatus est, et spiritui gratiae contumeliam fecerit? deinde
cum dicit de charitate autem, etc., retrahit ab otiositate.
Sciendum est autem, quod sicut dicit Hieronymus in epistola ad Galatas, thessalonicenses erant liberales, et erat
consuetudo apud eos divites dare multum; et ideo pauperes otiose inhaerebant beneficio eorum, non curantes
labores, sed discurrere per domos. Et ideo primo commendat liberalitatem dantium; secundo otium accipientium
dissuadet, ibi et operam detis.
Dicit ergo primo, quod non indigent moneri ad charitatem; secundo monet quod in ea proficiant, ibi rogamus
autem.
Dicit ergo de charitate autem fraternitatis, id est, quod diligatis fratres, non est necesse scribere vobis. Rom. XII,
10: charitate fraternitatis invicem diligentes. Hebr.
Ult.: charitas fraternitatis maneat in vobis.
Et ratio est quia ipsi didicistis a Deo, scilicet praeceptum in lege. Lev. XIX, 18: diliges amicum tuum sicut
teipsum. Item in evangelio.
Io. XIII, 34: mandatum novum do vobis, ut diligatis invicem, etc.. Vel didicistis interiori disciplina. Io. VI, 45:
omnis qui audivit a patre et didicit, venit ad me, etc.. Et hoc addiscit per spiritum sanctum.
Deinde cum dicit rogamus autem, hortatur eos ad proficiendum in charitate, dicens: et quia habetis charitatem ad
omnes, ideo rogamus ut proficiatis. Et licet alii abutantur, vos tamen insistatis. Prov. XV, 5: in abundanti iustitia
virtus maxima est.
Deinde cum dicit et operam detis, arguit otiosos, et primo eorum inquietudinem; secundo ostendit quomodo eam
reprimant; tertio quare.
Dicit ergo: operam detis, ut quieti sitis. Prov. VII, 10: garrula et vaga, quietis impatiens, nec valens pedibus suis
in domo consistere, etc.. II Thess. III, 7: non inquieti fuimus inter vos, neque gratis panem manducavimus ab
aliquo, sed in labore et fatigatione nocte et die operantes, etc..
Otium reprimentes exercendo negotia.
Unde dicit et ut vestrum negotium agatis.
Prov. XXIV, 27: diligenter exerce agrum, ut postea aedifices domum tuam.
Dicit autem vestrum, sed numquid non alienum negotium est agendum? et videtur quod sic. Rom. Cap. Ult.:
assistatis ei in quocumque negotio.
Respondeo. Dicendum est, quod omnia possunt inordinate fieri, si fiant praeter ordinem rationis, tunc scilicet
quando aliquis se improbe gerit, et ordinate, scilicet quando servatur ordo rationis, et in necessitate, et hoc est
commendabile.
Et operemini manibus vestris, id est, operando manibus vestris. Eccli. XXXIII, 29: multa mala docuit otiositas,
etc. Ez. XVI, 49: haec fuit iniquitas sodomae sororis tuae, superbia, saturitas panis, et abundantia, et otium ipsius
et filiarum eius, et manum egeno et pauperi non porrigebant, etc..
Et hoc est in praecepto omnibus illis, qui non habent alia unde licite vivere possunt; quia de praecepto naturae
est, quod homo corpus sustentet, II Thess. III, 10: qui non vult operari, nec manducet.
Huius est duplex ratio. Prima propter exemplum aliorum. Unde dicit ut et honeste, etc.. Infideles enim videntes
conversationem vestram sic otiosam, detestantur vos.
I Tim. III, 7: oportet autem illum testimonium habere bonum ab his qui foris sunt, etc.. Secunda ratio, ut non
desideretis ea quae sunt aliorum; unde dicitur et nullius aliquid desideretis. Prov. XXI, 25: desideria occidunt
pigrum. Eph. IV, 28: qui furabatur, iam non furetur, etc.. Et ideo haec inquietudo si reprimatur, est in bonum
exemplum, et in repressionem desiderii.
|#2 Lectio 2
Supra induxit ad continentiam a cupiditatibus, et compescuit ab otiositate, hic compescit ab inordinata tristitia.
10

