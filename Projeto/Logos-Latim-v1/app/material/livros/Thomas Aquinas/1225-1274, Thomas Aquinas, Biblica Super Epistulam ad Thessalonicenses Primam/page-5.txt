Aliquando tamen debent velle placere hominibus propter gloriam Dei, ut praedicatio magis fructificet, sicut
dicitur I Cor. X, 33: ego per omnia omnibus placeo, etc.. Sed Deo, etc.. Prov. XVI, 2: omnes viae hominum
patent oculis eius.
Huius autem signum est, quia non adulati sumus loquentes eis placentia. Is. XXX, 10: loquimini nobis placentia,
videte nobis errores, etc.. Prov. XXIV, 28: non lactes quemquam labiis tuis, etc..
Et idem ostendit per causam. Propter duo enim aliquis quaerit hominibus placere, scilicet vel propter beneficia,
vel propter gloriam.
Hoc autem hic excludit, et primo, primum, dicens neque fuimus, etc.. Quia non solum adulationem devitamus,
sed etiam omnem occasionem avaritiae. I Tim. VI, 5: existimantium quaestum esse pietatem. Ier. VI, 15: a
minori quippe usque ad maiorem, omnes avaritiae student.
Secundo, secundum, ibi neque quaerentes a vobis neque ab aliis gloriam de doctrina, cum haberemus unde
possemus gloriari et accipere, imo oneri esse, quia debebant ei gloriam et sustentationem; unde dicit cum
possemus.
Et vocat onus, quia perverse eis praedicantes ultra modum haec ab eis quaerebant.
Is. III, 14: vos enim depasti estis vineam meam, etc..
Deinde cum dicit sed facti sumus, etc., manifestat haec duo, et primo quod non quaerit humanam gloriam;
secundo quod nec occasionem avaritiae, ibi memores enim estis.
Circa primum duo facit; quia primo ostendit suam humilitatem; secundo sub similitudine ostendit suam
sollicitudinem, ibi tamquam si nutrix.
Ponit ergo primum, dicens quod facti sumus parvuli, etc., id est humiles. Eccli. XXXII, 1: rectorem te posuerunt?
noli extolli, sed esto in illis quasi unus ex ipsis.
Quod ostendit in similitudine, dicens tamquam si nutrix, quae scilicet condescendit infanti balbutiendo ei
loquens, ut puer loqui discat, et in gestibus ei etiam condescendit.
I Cor. IX, 22: omnibus omnia factus sum.
I Cor. III, 1: tamquam parvulis in Christo lac vobis potum dedi, non escam. Etiam animas. Io. X, 11: bonus
pastor animam suam dat pro ovibus suis, etc.. Quoniam charissimi, etc.. II Cor. XII, 15: ego autem libentissime
impendam et superimpendar ego ipse pro animabus vestris, etc..
Deinde cum dicit memores enim estis, ostendit, secundum, quod supra dixerat, scilicet item neque per
occasionem avaritiae, quia nihil a vobis sumpsimus, sed de labore, quia laboris, etc.. Et aliqui laborant quidem,
sed ex solatio, sed nos non, sed cum labore. Ideo dicit laboris nostri, non propter exercitationem corporis, sed
cum fatigatione.
Unde dicit et fatigationis. Aliqui etiam laborant de die, nos vero nocte et die.
Per hoc enim voluit arcere pseudo, qui nimis accipiebant, et propter otiosos inter eos.
I Cor. IV, 12: laboramus operantes manibus nostris, etc..
Deinde cum dicit vos enim estis, ponit puritatem suae conversationis, et primo quomodo sancta, quo ad vitam;
secundo quomodo sollicita, quo ad doctrinam, ibi qualiter unumquemque.
Dicit ergo: scitis quam sancte, id est pure. Lev. XI, 44 et XIX, 2: sancti estote, quia ego sanctus sum. Iuste, quo
ad proximum.
Tit. II, 12: sobrie et iuste, et pie vivamus in hoc saeculo. Sine querela, vobis qui credidistis, id est ex quo
credidistis nihil agentes, unde quis posset scandalizare unumquemque vestrum singulariter.
Nota quod singularis praedicatio quandoque multum valet.
Tamquam pater. I Cor. IV, 15: in Christo Iesu per evangelium ego vos genui.
Deprecantes. Philem. 8: multam fiduciam habens in Christo Iesu imperandi tibi quod ad rem pertinet, propter
charitatem magis obsecro. Et consolantes per verba lenia.
Contra quod dicitur Ezech. XXXIV, 4: cum austeritate imperabatis eis cum potentia.
Is. Lxi, 2: ut consolarer omnes lugentes, et ponerem consolationem lugentibus sion.
Et quid praedicasti? ut digne, id est, ut vestra conversatio esset talis, qualis decet ministros Christi. Col. I, 10:
ambuletis digne Deo per omnia placentes. Deo, qui, etc..
Sap. VI, 21: concupiscentia itaque sapientiae deducet ad regnum perpetuum.
|#2 Lectio 2
Supra ostendit apostolus qualis fuit ad eos introitus suus, hic ostendit qualis fuit eorum conversio. Et circa hoc
duo facit, quia primo ostendit, quod perfecte conversi sunt per fidem firmam; secundo quomodo fortiter
perstiterunt in tribulationibus, ibi vos enim.
Ponit ergo primo bona eorum pro quibus gratias agit, et reddit rationem. Dicit ergo ideo, quia sollicite vobis
praedicavi, sicut pater filiis, ideo de bonis vestris gratias ago, sicut pater de bonis filiorum. III Io. II, 4: maiorem
horum non habeo gratiam, quam ut audiam filios meos in veritate ambulare.
Phil. IV, 6: cum gratiarum actione.
Sed de quo? quoniam cum accepissetis a nobis, etc.. Gratias debet agere praedicator quando verbum eius in
auditoribus proficit.
5

