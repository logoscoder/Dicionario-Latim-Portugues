Et hoc apparet in adventu Domini nostri Iesu Christi, ut vos inveniat sanctos; qui adventus erit cum omnibus
sanctis eius, id est, sitis in conspectu eius, sicut sunt omnes sancti ante eum.
|+4 Capitulus 4
|#1 Lectio 1
Supra commendavit apostolus fideles de constantia in tribulationibus et aliis bonis, hic in futurum monet ad bene
agendum. Et primo proponit generalem admonitionem; secundo specificat, ibi ut abstineatis.
Circa primum duo facit, quia primo proponit intentum, secundo rationem monitionis assignat, ibi ut abundetis,
etc..
Dicit ergo: audivi bona vestra praeterita, sed in futurum rogamus, etc.. Inducit autem eos primo ex parte sua. Et
ideo dicit rogamus. Ps. Cxxi, 6: rogate quae ad pacem sunt, etc.. Item ex parte Christi, et sic dicit obsecramus,
etc.. Obsecrat autem, quia erant perfecti. I Tim. V, 1: seniorem te ne increpaveris, sed obsecra ut patrem.
Sed quid rogat? ut quemadmodum, etc..
Docuerat eos apostolus quomodo oporteret eos ambulare in via communi iustitiae, quae est per mandata. Unde
dicit: accepistis, etc..
Ps. Cxviii, 32: viam mandatorum tuorum, etc.. Item quomodo placerent Deo in via consiliorum. Sap. IV, 10:
placens Deo factus est dilectus. Vel quomodo ambuletis, scilicet per rectam operationem. Io. XII, 35: ambulate
dum lucem habetis. Quomodo placeatis, scilicet per rectam intentionem. Sic et ambuletis, id est, ut servetis
primam doctrinam non recedendo ab ea. Gal. I, 8: sed licet nos aut Angelus de caelo evangelizet vobis praeter
quam quod evangelizavimus vobis, anathema sit.
Ratio monitionis accipitur primo ex fructu servatae monitionis; secundo ex ipsa monitione, ibi scitis enim quae,
etc..
Dicit ergo: licet sitis boni, tamen per exercitium mandatorum et consiliorum abundabitis et proficietis. II Cor. IX,
8: potens est Deus omnem gratiam abundare facere in vobis. Est enim charitas tam magna, quod semper restat
quo proficiendum sit.
Item quae ex monitione accepistis, honesta sunt et utilia. Ps. XVIII, 8: lex Domini immaculata, etc.. Prov. VI,
23: mandatum lucerna est, et lex lux et via vitae. Ideo dicit quae praecepta, id est, qualia. Et hoc per Dominum
Iesum accepta ab eo. I Cor. XI, 23: ego enim accepi a Domino quod et tradidi vobis, etc.. Hebr. II, 3: quae cum
initium accepisset enarrari per Dominum ab his, qui audierunt, etc.. Et haec sunt ista.
Haec est voluntas Dei sanctificatio vestra, quasi dicat: omnia praecepta Dei sunt ad hoc quod sitis sancti.
Sanctitas enim dicit munditiam et firmitatem. Et omnia Dei praecepta inducunt ad ista, ut quis mundus sit a
malo, et firmus in bono. Rom. XII, 2: probetis quae sit voluntas Dei, scilicet explicata per praecepta.
Deinde cum dicit ut abstineatis, monet in speciali. Et primo corrigit eos de quibusdam inordinationibus inter eos;
secundo promovet ad observantiam bonorum, V cap., ibi de temporibus.
Tres autem inordinationes erant inter eos, scilicet carnalium vitiorum quantum ad quosdam, item curiositatis,
item tristitiae de mortuis, et ideo de istis agit. Secunda, ibi de charitate autem. Tertia, ibi nolumus vos.
Circa primum duo facit, quia primo monet abstinere ab immoderato appetitu carnalium; secundo ponit rationem,
ibi quoniam vindex.
Iterum prima in duas, quia primo prohibet luxuriam; secundo avaritiam.
Et coniungit haec semper: quia utrumque est circa obiectum corporale, licet hoc compleatur in delectatione
spirituali.
Item, primo docet cavere luxuriam quantum ad non suam, secundo quantum ad uxorem propriam, ibi ut sciat.
Dicit ergo ut abstineatis a fornicatione.
Voluntas enim Dei est abstinere a fornicatione, ergo est peccatum mortale, quia est contra praeceptum et
voluntatem Dei.
Tob. IV, 13: attende tibi ab omni fornicatione.
Sed et respectu uxoris abstineatis honeste, ut sciat unusquisque vas suum, id est, uxorem, possidere in
sanctificatione, cessando ad tempus, et in honore, non in passione, ut scilicet passio praecedat; sicut et gentes,
quia hoc est gentilium quaerere delectationes praesentes, non autem futurae vitae.
In sanctificatione et honore, quia hic est debitus usus matrimonii, quia est ad bonum prolis, vel ad reddendum
debitum, et sic potest esse sine peccato; sed aliquando est veniale peccatum, si non efferatur concupiscentia ultra
limites matrimonii, scilicet quando licet concupiscentiam habeat, non tamen uteretur ea nisi esset uxor sua. Sed
quando est extra limites matrimonii, sequitur mortale, et hoc quando si non esset sua uxor, adhuc uteretur ea, et
libentius cum alia. Hebr. Cap. Ult., 4: sit honorabile connubium, et thorus immaculatus.
Fornicatores autem et adulteros iudicabit Deus. I Petr. III, 7: viri similiter cohabitantes secundum scientiam quasi
infirmiori vasculo muliebri impartientes honorem, tamquam cohaeredibus gratiae et vitae, ut non impediantur
orationes vestrae.

9

