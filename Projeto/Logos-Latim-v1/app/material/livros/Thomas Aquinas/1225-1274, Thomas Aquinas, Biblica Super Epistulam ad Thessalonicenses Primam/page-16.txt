Primo quod ille semper orat, qui statutas horas non intermittit. Simile habetur II reg. IX, 7: tu comedes panem in
mensa mea semper.
Secundo sic: semper, id est, continue orate, sed tunc oratio sumitur pro effectu orationis.
Est enim oratio interpretatio seu explicatio desiderii, quia quando desidero aliquid, tunc illud orando peto. Unde
et oratio est petitio decentium a Deo, et ideo desiderium habet vim orationis. Ps. IX, 38: desiderium pauperum
exaudivit Dominus. Omnia ergo quae facimus, ex desiderio proveniunt.
Ergo oratio in bonis quae facimus, manet in virtute, quia bona quae facimus, ex desiderio bono proveniunt.
Glossa: non cessat orare, qui non cessat benefacere.
Tertio quo ad causam orationis, scilicet faciendo eleemosynam. In vitis patrum: ille semper orat, qui
eleemosynas dat, quia qui eleemosynam accepit, orat pro te, etiam te dormiente.
Item tertio, orare pro beneficiis suscipiendis et gratias agere pro susceptis, ideo dicit in omnibus, scilicet bonis et
adversis, gratias agite. Rom. VIII, 28: diligentibus Deum omnia cooperantur in bonum.
Col. II, 7: abundantes in illo in gratiarum actione. Phil. IV, 6: cum gratiarum actione. Haec est enim voluntas,
etc..
I Tim. II, 4: qui vult omnes homines salvos fieri, et ad agnitionem veritatis venire.
Deinde cum dicit spiritum nolite, etc., ostendit quomodo se habeant ad dona Dei. Et primo quod ea non
impediant; secundo quod ea non contemnant, ibi prophetias.
Spiritus autem sanctus est persona divina incorruptibilis et aeterna, unde in sua substantia extingui non potest.
Sed tamen dicitur quis extinguere spiritum, uno modo, fervorem eius extinguendo, vel in se, vel in alio. Rom.
XII, 11: spiritu ferventes. Cum enim aliquis aliquid boni ex fervore spiritus sancti vult facere, vel etiam cum
aliquis bonus motus surgit, et ipse impedit, extinguit spiritum sanctum. Act. VII, 51: vos semper spiritui sancto
restitistis.
Alio modo, mortaliter peccando. Spiritus enim sanctus in se semper vivit, sed in nobis vivit quando facit nos in
se vivere; sed quando quis peccat mortaliter, non vivit in ipso spiritus sanctus. Sap. I, 5: spiritus enim sanctus
disciplinae effugiet fictum, etc..
Tertio modo, occultando, quasi dicat: si donum spiritus sancti habetis, utimini eo ad utilitatem proximorum.
Eccli. XX, 32: sapientia abscondita et thesaurus invisus, quae utilitas in utrisque? Matth. V, 15: nemo accendit
lucernam, et ponit eam sub modio, etc..
Prophetias nolite spernere. Aliqui enim apud istos spiritu prophetiae erant pollentes, qui ab istis reputabantur
insani.
I Cor. XIV, 1: aemulamini spiritualia, magis autem ut prophetetis. Vel prophetias, id est, divinam doctrinam.
Exponentes enim divinam doctrinam dicuntur prophetae; quasi dicat: non spernatis verba Dei et praedicationes.
Hier. XX, 8: factus est sermo Domini in opprobrium et in derisum tota die.
Deinde cum dicit omnia autem probate, ostendit qualiter se habeant ad omnia, et unum est, quod in omnibus
utantur discretione. Rom. XII, 1: rationabile obsequium vestrum. In hac materia debet esse diligens examinatio,
boni electio, mali abiectio.
Quantum ad primum dicit prophetias nolite spernere, tamen, omnia probate, scilicet quae sunt dubia. Manifesta
enim examinatione non indigent. I Io. IV, 1: omni spiritui nolite credere. Iob XII, 8: nonne auris verba diiudicat?
quantum ad secundum dicit quod bonum est tenete. Gal. IV, 18: bonum autem aemulamini in bono semper.
Quantum ad tertium dicit ab omni specie mala abstinete vos. Is. VII, 15: ut sciat reprobare malum et eligere
bonum. Et dicit, specie, quia etiam quae habent similitudinem malitiae vitare debemus, quae scilicet non
possemus servare coram hominibus absque scandalo eorum.
Deinde cum dicit ipse autem, subdit orationem, et circa hoc tria facit, quia primo orat pro eis; secundo dat spem
de exauditione; tertio dat speciales monitiones.
Dicit ergo: ita moneo, sed nihil valet, nisi Deus gratiam det. Unde ipse Deus pacis sanctificet vos. Lev. XXI, 8:
ego Dominus, qui sanctifico vos, etc.. Per omnia, id est, ut sitis totaliter sancti. Et hoc ut integer, etc..
Occasione enim verborum istorum dixerunt quidam quod in homine aliud est spiritus, et aliud anima, ponentes
duas in homine animas, unam quae animat, aliam quae ratiocinatur.
Et haec sunt reprobata in ecclesiasticis dogmatibus.
Unde sciendum quod haec non differunt secundum essentiam, sed secundum potentiam.
In anima enim nostra sunt quaedam vires, quae sunt actus corporalium organorum, sicut sunt potentiae sensitivae
partis. Aliae sunt, quae non sunt actus talium organorum, sed sunt abstractae ab eis, sicut sunt potentiae
intellectivae partis. Et hae dicuntur spiritus, quasi immateriales et separatae aliquo modo a corpore, inquantum
non sunt actus corporis, et dicuntur etiam mens. Eph. IV, 23: renovamini spiritu mentis vestrae. Inquantum
autem animat, dicitur anima, quia hoc est ei proprium.
Et loquitur hic Paulus proprie. Nam ad peccandum tria concurrunt: ratio, sensualitas et executio corporis. Optat
ergo, quod in nullo horum sit peccatum. Non in ratione; unde dicit ut spiritus, id est, mens vestra, servetur
integer. In omni enim peccato ratio corrumpitur, secundum quod omnis malus est ignorans.
Item nec in sensualitate, unde dicit anima. Item nec in corpore; et ideo dicit et corpus.

16

