Qui autem patientiam in adversis tenet, inde contra adversa omnia fortis efficitur: unde sibi et seipsum vincendo
dominatur; unde sequitur in patientia vestra possidebitis animas vestras. Quid enim est animas possidere nisi
perfecte in omnibus vivere, cunctisque mentis motibus quasi ex arce virtutis dominari? Gregorius.
Per patientiam igitur animas nostras possidemus; quia dum nobismetipsis dominari discimus, hoc ipsum
incipimus possidere quod sumus. Idcirco autem possessio animae in virtute patientiae ponitur, quia radix
omnium custosque virtutum patientia est. Patientia vero est aliena mala aequanimiter perpeti; contra eum quoque
qui mala irrogat nullo dolore morderi.
|#5 Lectio 5
Beda. Hactenus ea quae per quadraginta annos, necdum fine adveniente, futura erant, dicta sunt; hic ipse finis
desolationis quae a Romano exercitu facta est, domini verbis exponitur, cum dicitur cum autem videritis
circumdari ab exercitu ierusalem, tunc scitote quia appropinquavit desolatio eius. Eusebius. Desolationem
ierusalem vocat non amplius eam a suis, nec secundum ritum legalem constitui, ita quod nullus expectet post
futuram obsidionem aliam innovationem fieri, sicut accidit tempore regis Persarum, et illustris Antiochi, et
iterum tempore Pompeii. Augustinus ad Hesychium. Haec autem domini verba ideo Lucas hoc loco
commemoravit, ut ostendat tunc factam fuisse abominationem desolationis quae a Daniele praedicta est, de qua
matthaeus et marcus locuti sunt, quando expugnata est ierusalem.
Ambrosius. Iudaei enim putaverunt abominationem desolationis tunc factam, eo quod caput porci in templo
iecerunt illudentes Romani Iudaicae ritum observantiae.
Eusebius. Dominus autem futuram in civitate praevidens famem, monebat discipulos ne in futura obsidione in
civitatem confugerent tamquam ad locum tutum et a Deo protectum; sed magis inde discederent, et ad montes
confugerent; unde sequitur tunc qui in Iudaea sunt, fugiant in montes. Beda. Ecclesiastica narrat historia, cunctos
qui in Iudaea erant christianos, imminente hierosolymorum excidio, commonitos a domino, loco discessisse, et
trans iordanem habitasse in civitate quadam Pella nomine, donec desolatio Iudaeae compleretur. Augustinus ad
Hesychium. Pro hoc autem matthaeus et marcus dixerunt: et qui supra tectum est, non descendat in domum;
addit autem: nec introeat ut tollat aliquid de domo; pro quo Lucas subdit et qui in medio eius sunt discedant.
Beda. Sed quomodo ab exercitu civitate iam circumdata, qui in medio eius sunt discedent? nisi forte quod
promisit tunc, non ad ipsum tempus obsidionis referatur, sed ad proximum ante obsidionem tempus, cum se
primum miles Romanus per Galilaeae vel Samariae fines coepit diffundere. Augustinus ad Hesychium.
Pro eo autem quod matthaeus et marcus posuerunt: et qui in agro erit, non revertatur retro tollere vestimentum
suum, apertius iste subdit et qui in regionibus, non intrent in eam; quia dies ultionis hi sunt, ut impleantur omnia
quae scripta sunt. Beda.
Dies autem ultionis hi sunt, dies videlicet dominici sanguinis ultionem petentes. Augustinus.
Deinde similiter Lucas prosequitur, sicut et alii duo vae autem praegnantibus et nutrientibus in illis diebus. Et sic
ergo Lucas patefecit quod poterat esse incertum, scilicet id quod dictum est de abominatione desolationis, non ad
saeculi finem, sed ad expugnationem ierusalem pertinere. Beda. Dicit ergo vae praegnantibus, praesente
captivitate, et nutrientibus sive mammantibus, ut quidam interpretantur, quarum vel uteri, vel manus filiorum
sarcina praegravatae fugae necessitatem non minimum impediunt.
Theophylactus. Quidam vero dicunt, dominum per hoc significare filiorum esum, quem et iosephus narrat.
Chrysostomus.
Deinde praedictorum assignat causam, dicens erit enim pressura magna super terram, et ira populo huic. Talia
enim mala eos occupaverunt ut nulla Deinceps aerumna possit eorum calamitatibus adaequari, ut iosephus
narravit. Eusebius. Qualiter scilicet advenientibus Romanis, et urbem capientibus, multae catervae Iudaici populi
in ore gladii periere; unde sequitur et cadent in ore gladii. Sed et plures necati sunt fame. Haec vero accidebant
primo quidem sub tito et vespasiano, post hos autem tempore Hadriani principis Romanorum, quando natale
solum Iudaeis inaccessibile est factum; unde sequitur et captivi ducentur in omnes gentes.
Totum enim orbem Iudaei repleverunt, et usque ad fines terrae pervenerunt; et cum eorum terra ab alienigenis
inhabitetur, solis ipsis est inaccessibilis facta; unde sequitur et ierusalem calcabitur a gentibus, donec impleantur
tempora nationum.
Beda. Quae scilicet apostolus commemorat dicens: caecitas ex parte facta est in Israel... Et sic omnis Israel
salvus fiet; qui cum promissa salute fuerit potitus, ad patrium solum rediturus non temere speratur.
Ambrosius. Mystice autem abominatio desolationis, adventus Antichristi est: eo quod sacrilegiis infaustis
mentium interiora contaminet, sedens iuxta historiam in templo, ut sibi vindicet divinae solium potestatis. Iuxta
interpretationem autem spiritualem pulchre inducitur, eo quod in affectibus singulorum vestigium perfidiae suae
confirmare desideret, ex Scripturis disputans se esse Christum. Tunc appropinquabit desolatio, quoniam a vera
religione plerique lapsi desistent; tunc erit domini dies, quoniam sicut primus adventus domini fuit propter
redimenda peccata, ita et secundus erit propter reprimenda delicta, ne plures perfidiae errore labantur. Est et alius
Antichristus, idest diabolus, qui ierusalem, idest animam pacificam, obsidere nitatur suae legis exercitu. Ergo
quando in medio templi est diabolus, desolatio abominationis est.

210

