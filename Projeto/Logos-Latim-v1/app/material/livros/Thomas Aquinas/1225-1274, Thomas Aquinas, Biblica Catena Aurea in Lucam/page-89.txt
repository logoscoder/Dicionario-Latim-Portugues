Augustinus de cons. Evang..
Quod marcus dixit circa montem fuisse gregem porcorum, Lucas autem in monte, non repugnat: grex enim
porcorum tam magnus fuit, ut aliquid eius esset in monte, aliquid circa montem: erant enim duo millia porcorum,
sicut marcus expressit.
Ambrosius. Daemones autem caelestis luminis claritatem sustinere non poterant, ut qui oculos dolent, radios
solis ferre non possunt. Cyrillus. Et ideo turba immundorum spirituum petit mitti in conformem sibi gregem
immundorum porcorum.
Sequitur et rogabant eum ut permitteret eis in illos ingredi. Athanasius in vita Antonii. Quod si super porcos
potestatem non habent, multo magis nullum habent dominium contra homines factos ad imaginem Dei. Oportet
ergo Deum solum timere, contemnere autem illos.
Cyrillus. Dominus autem concessit eis potestatem, ut hoc inter cetera fiat nobis causa salutis, et roboris spes.
Sequitur et permisit illos. Considerare ergo oportet, quod Daemones pravi sunt, et hostiles his qui eis sunt
subditi; ut potest patere ex eo quod praecipitaverunt et suffocaverunt porcos in aquis; unde sequitur exierunt ergo
Daemonia ab homine, et intraverunt in porcos, et impetu abiit grex per praeceps in stagnum, et suffocatus est. Et
ideo concessit eis Christus petentibus, ut ex eventu appareat quam sint crudeles. Erat etiam necessarium
ostendere filium Dei providentiam rerum habere non minus quam pater, ut aequalitatis decor in utroque appareat.
Titus.
Fugam autem pastores arripiunt, ne cum porcis perirent; unde sequitur quod ut viderunt factum, qui pascebant
fugerunt et nuntiaverunt in civitatem et in villas: et huiusmodi terrorem civibus intulerunt.
Duxit autem eos ad salvatorem damni necessitas.
Sequitur exierunt autem videre quod factum est, et venerunt ad Jesum. Ubi considera, quod dum Deus homines
punit in rebus, confert beneficium animabus.
Cum autem profecti essent, viderunt sanum eum qui iugiter vexabatur.
Sequitur et invenerunt hominem sedentem, a quo Daemonia exierant, vestitum, qui antea continuo nudus erat, ac
sana mente ad pedes eius: non enim discedit a pedibus, a quibus est nactus salutem: et sic agnoscentes signum,
mirati sunt passionis remedium, et obstupuerunt in facto.
Sequitur et timuerunt. Hoc autem factum partim visu comperiunt, partim verbis audiverant.
Sequitur nuntiaverunt autem illis qui viderant quomodo sanus factus esset a legione. Oportebat autem eos
supplicare domino ne inde recederet, sed custos esset regionis, ne Daemones haberent accessum ad eos; sed prae
timore propriam salutem amiserunt, rogantes salvatorem recedere.
Sequitur et rogaverunt illum omnis multitudo regionis gerazenorum, ut discederet ab ipsis, quia timore magno
tenebantur. Theophylactus. Timebant enim ne iterum damnum aliquod paterentur, sicut passi fuerant in
submersione porcorum. Chrysostomus. Attendas autem Christi humilitatem: postquam enim collatis a se talibus
beneficiis emittebant eum, non obstat, sed discedit, eos qui se ipsos indignos sua doctrina promulgaverant
relinquens.
Sequitur ipse autem, ascendens navim, reversus est. Titus. Sed eo discedente, ille qui passus fuerat, a salvatore
non discedit.
Sequitur et rogabat illum vir a quo Daemonia exierant, ut cum eo esset.
Theophylactus. Nam, sicut expertus, timebat ne forte elongatus a iesu, rursus Daemonibus esset paratus.
Dominus autem ostendit ei quod quamvis non sit cum eo praesentialiter, tamen potest eum gratia sua protegere;
sequitur enim dimisit autem eum Jesus, dicens: redi in domum tuam, et narra quanta tibi fecit Deus. Non autem
dixit: quanta tibi feci ego; formam praebens humilitatis, ut rectitudines nostras referamus in Deum.
Titus. Nec tamen praevaricatur in lege veritatis; quidquid enim filius operatur, pater operatur. Cur autem qui
ubique omnes liberatos monebat nulli dicere, huic liberato a legione dicit narra quanta tibi fecit Deus? quia
scilicet tota regio illa Deum ignorabat, irretita cultibus Daemonum.
Vel verius, quandoquidem ad patrem retorquet miraculum, dicit narra; cum vero loquitur de seipso, monet nulli
dicere. Ille autem qui liberatus est a Daemonibus, noverat Deum esse Jesum, et ideo praedicavit quanta fecit illi
Jesus; sequitur enim et abiit per universam civitatem praedicans quanta illi fecit Jesus.
Chrysostomus. Et sic illos qui se indignos sua doctrina promulgaverant derelinquens, statuit eis eum in
magistrum qui fuerat a Daemonibus liberatus.
Beda. Mystice autem Geraza significat nationem gentium, quas post passionem et resurrectionem suam dominus
per praedicatores visitavit; unde Geraza vel gergesi, ut quidam legunt, interpretatur colonum eiciens, idest
diabolum, a quo prius incolebatur; vel advena propinquans, qui prius longe erat. Ambrosius.
Licet autem discordet numerus curatorum a Christo secundum Lucam et matthaeum, tamen concordat
mysterium: ut enim iste qui habebat Daemonium, populi gentilis est figura, duo quoque illi similiter figuram
populi gentilis accipiunt: quoniam cum tres filios Noe generavit, Sem, cham et Iaphet, Sem tantummodo familia
in possessionem ascita est Dei: ex duobus illis diversarum nationum populi pullularunt. Qui multis, inquit,
temporibus habebat Daemonium, utpote qui a diluvio usque ad adventum domini vexabatur. Nudus autem erat,
quia tegumentum naturae suae et virtutis amisit.
Augustinus de quaest. Evang..
89

