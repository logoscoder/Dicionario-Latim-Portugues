Rectum autem iter est angustum, qualibet declinatione periculosa existente, sive dextrorsum, sive sinistrorsum;
sicut in ponte, a quo utrinque divertens flumini immergitur. Cyrillus. Angusta etiam porta aerumnam et
patientiam sanctorum significat. Sicut enim pugnarum victoria attestatur militis strenuitati, sic praeclarum
efficiet valida perpessio laborum et tentationum. Chrysostomus in matthaeum.
Quid est ergo quod dominus alibi dicit: iugum meum suave est, et onus meum leve? non quidem contradicit; sed
hoc dictum est propter tentationum naturam, illud vero propter affectum transeuntium. Est enim molestum
aliquid naturae, facile reputari quando id affectanter amplectimur. Si etiam via salutis angusta erit in introitu,
tamen per eam pervenitur ad latitudinem; e contrario vero lata deducit ad interitum.
Gregorius Moralium.
Dicturus autem angustae portae introitum, praemisit contendite: quia nisi mentis contentio ferveat, unda mundi
non vincitur, per quam anima semper ad ima revocatur. Cyrillus. Non videtur autem dominus satisfacere
quaerenti utrum pauci sint qui salventur, dum declarat viam per quam quisque potest fieri iustus. Sed dicendum,
quod mos erat salvatoris non respondere interrogantibus secundum quod eis videbatur, quoties inutilia
quaerebant, sed respiciendo quod utile audientibus foret. Quid autem commodi proveniret audientibus scire an
multi sint qui salventur, an pauci? necessarium autem magis erat scire modum quo aliquis pervenit ad salutem.
Dispensative ergo ad quaestionis vaniloquium nihil dicit, sed transfert suum sermonem ad rem magis
necessariam. Augustinus de verb. Dom..
Vel aliter. Confirmavit dominus quod audivit, scilicet quod pauci sunt qui salvantur, quia per angustam portam
pauci intrant. Alio autem loco hoc idem ipse ait: arcta est via quae ducit ad vitam, et pauci sunt qui ingrediuntur
per illam; unde subditur quia multi, dico vobis, quaerent intrare.
Beda. Salutis amore provocati; et non poterunt, itineris asperitate deterriti. Basilius.
Vacillat enim anima, quando quidem considerat aeterna, eligendo virtutem: quando praesentia respicit,
praeferendo illecebras: hic intuetur otia carnis, illic subiectionem ipsius; hic ebrietatem, illic sobrietatem; hic
dissolutos risus, illic copiam lacrymarum; hic choreas, illic orationes; hic fistulas, illic fletus; hic luxuriam, illic
castimoniam. Augustinus de verb. Dom.. Non autem contrarius sibi est dominus, qui dixit, quod pauci sunt qui
intrant per angustam portam; et alibi dicit: multi ab oriente et occidente venient. Pauci sunt in comparatione
perditorum, multi in societate Angelorum. Vix videntur grana quando area trituratur; sed tanta massa processura
est de area hac ut impleat horreum caeli.
Cyrillus. Quod autem detestabiles sint qui intrare non possunt, per evidens exemplum declaravit, subdens cum
autem intraverit paterfamilias, et clauserit Ostium, incipietis foris stare, et pulsare Ostium, dicentes: domine,
aperi nobis. Sicut si patrefamilias, qui multos ad convivium vocavit, ingresso cum convivis, et Ostio recluso,
postmodum pulsantes adveniant.
Beda. Est autem paterfamilias Christus, qui cum ubique ex divinitate sit, illis iam intus esse dicitur quos in caelo
praesens sua visione laetificat; sed quasi foris est his quos in hac peregrinatione certantes occultus adiuvat.
Intrabit vero cum totam ecclesiam ad sui contemplationem perducet; claudet Ostium, cum reprobis locum
poenitentiae tollet; qui foris stantes pulsabunt, idest a iustis segregati misericordiam quam contempserunt, frustra
implorabunt; unde sequitur et respondens dicet vobis: nescio vos unde sitis. Gregorius Moralium.
Nescire Dei improbare est; sicut et nescire mentiri vir verax dicitur qui labi per mendacium dedignatur: non
quod, si mentiri velit, nesciat, sed quod falsa loqui veritatis amore contemnat. Veritatis igitur lumen tenebras,
quas reprobat, ignorat.
Sequitur tunc incipietis dicere: manducavimus coram te, et bibimus, et in plateis nostris docuisti. Cyrillus. Hoc
Israelitis convenit, qui secundum ritum legis offerentes Deo victimas edebant et gaudebant. Audiebant quoque in
synagogis libros Moysi, qui in suis scriptis non quae sua sunt, sed quae Dei tradebat.
Theophylactus. Vel simpliciter ad Israelitas dicitur: eo quod ex eis Christus secundum carnem natus est, et cum
eo comedebant et bibebant, et eum praedicantem audiebant. Sed et christianis haec congruunt; nos enim
comedimus corpus Christi et bibimus sanguinem eius quotidie, ad mensam mysticam accedentes, docetque in
plateis animarum nostrarum.
Beda. Vel mystice manducat coram domino et bibit qui verbi pabulum avide suscipit; unde quasi exponendo
subditur in plateis nostris docuisti. Scriptura enim in obscurioribus cibus est, quia quasi exponendo frangitur, et
manducando glutitur; potus est in apertioribus, ubi ita sorbetur sicut invenitur. Non autem festivitatum epulatio
iuvat quem fidei pietas non commendat; non scientia Scripturarum notum Deo facit quem operum iniquitas
indignum ostendit; unde subditur et dicet vobis: nescio vos unde sitis.
Discedite a me, operarii iniquitatis. Basilius.
Illis forsitan loquitur quos describit apostolus in propria persona, dicens: si linguis hominum loquar et
Angelorum, et habeam omnem scientiam, et distribuero omnes facultates meas in cibos pauperum, caritatem
autem non habuero, nihil mihi prodest. Quod enim non fit divini amoris intuitu, sed ad acquirendam ab
hominibus laudem, non invenit laudem apud Deum. Theophylactus.
Attende etiam quod detestabiles sunt illi in quorum plateis dominus docet: unde si docentem eum audierimus,
non in plateis sed in angustiis, et humilibus cordibus, non erimus detestabiles.

153

