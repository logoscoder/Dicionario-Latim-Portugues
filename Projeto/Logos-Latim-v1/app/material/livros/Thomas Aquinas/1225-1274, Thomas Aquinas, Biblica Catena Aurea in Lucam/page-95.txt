secundum marcum: nisi virgam, ostendens a fidelibus suis omnia deberi ministris suis nulla superflua
requirentibus. Hanc autem potestatem virgae nomine significavit, cum diceret ne quid tollerent in via nisi virgam
tantum. Ambrosius.
Possunt etiam qui volunt, hoc ad eum deducere tractatum, ut spiritualem tantummodo locus iste formare videatur
affectum, qui velut indumentum quoddam videatur corporis exuisse, non solum potestate reiecta contemptisque
divitiis, sed etiam carnis ipsius illecebris abdicatis. Theophylactus.
Quidam etiam apostolos non portare peram, neque baculum aut duas tunicas sic intelligunt, quod non
thesaurizent: hoc enim pera innuit congregans multa: neque sint iracundi et tribulati spiritus, quod significat
baculus; neque sint ficti et duplici corde, quod significat tunica duplex.
Cyrillus. Sed diceret aliquis: unde eis necessaria erunt? et ideo subdit et in quamcumque domum intraveritis, ibi
manete, et inde ne exeatis; quasi dicat: sufficiat vobis discipulorum fructus, qui recipientes a vobis spiritualia,
vos procurabunt.
Iussit autem eos in una domo manere, ut nec hospitem gravent, eum scilicet dimittendo, nec ipsi gulositatis et
levitatis suspicionem incurrant. Ambrosius.
Alienum namque a praedicatore regni caelestis asserit cursitare per domos, et inviolabilis hospitii iura mutare.
Sed ut hospitii gratia deferenda censetur, ita etiam si non recipiantur, excutiendum pulverem, egrediendumque de
civitate mandatur, cum sequitur et quicumque non receperint vos, exeuntes de civitate illa, etiam pulverem
pedum vestrorum excutite in testimonium super illos. Beda.
Pulvis excutitur de pedibus apostolorum in testimonium laboris sui, qui ingressi sint in civitatem, et praedicatio
apostolica ad illos pervenerit; sive excutitur pulvis cum nihil ab eis accipiant, nec ad victum quidem
necessarium, qui evangelium spreverunt.
Cyrillus. Nam improbabile valde est contemnentes sermonem et patremfamilias, se famulis benignos ostendere,
vel benedictiones eorum exigere. Ambrosius.
Vel non mediocris etiam boni remuneratio docetur hospitii, ut non solum pacem tribuamus hospitibus, verum
etiam si qua eos terrenae obumbrant delicta levitatis, receptis apostolicae praedicationis vestigiis auferantur.
Beda. Qui vero perfida negligentia, vel etiam studio verbum Dei contemnunt, horum vitanda communio est,
excutiendus pulvis pedum, ne gestis inanibus pulveri comparandis mentis castae vestigium polluatur.
Eusebius. Cum autem praecinxisset dominus discipulos suos tamquam milites Dei divinis virtutibus et sapientiae
monitis, mittens eos Iudaeis ut doctores et medicos, ipsi secundum hoc procedebant; unde sequitur egressi autem
circuibant per castella, evangelizantes et curantes ubique: quasi doctores quidem evangelizantes; sed quasi
medici praestantes remedia, et verba miraculis comprobantes.
|#2 Lectio 2
Chrysostomus in matthaeum.
Multo transacto tempore, non a principio, percepit Herodes facta iesu, ut pateat tibi tyranni superbia; unde dicitur
audivit autem Herodes tetrarcha omnia quae fiebant ab eo. Theophylactus. Iste Herodes erat filius magni
Herodis, qui pueros interemit; sed ille quidam rex erat, iste autem tetrarcha. Inquirebat autem de Christo quis
esset; unde sequitur et haesitabat. Chrysostomus. Peccatores enim scientes et nescientes quemque strepitum
pertimescunt: peccatum enim nemine arguente hominem prodit, nemine accusante condemnat, et timidum et
pigrum reddit delinquentem. Causa autem timoris ponitur consequenter cum dicit eo quod diceretur a quibusdam
quia ioannes surrexit a mortuis, a quibusdam vero quia elias apparuit, ab aliis autem quia propheta unus de
antiquis surrexit. Theophylactus.
Iudaei enim resurrectionem mortuorum expectabant in vita carnali, et in comessationibus et potationibus.
Sed resurgentes non erunt in carnalibus actibus. Chrysostomus. Cum ergo audisset Herodes quibus Jesus uteretur
miraculis, ait: ioannem ego decollavi; quod non erat ostentationis verbum, sed consolantis suum timorem, et
persuadentis animae perturbatae recolere quod ipse eum occidit.
Et quia ioannem decollaverat, subdit quis autem est iste, de quo audio talia? theophylactus. Quasi dicat: si
ioannes est, et a mortuis resurrexit, videns eum cognoscam; unde sequitur et quaerebat videre eum. Augustinus
de cons. Evang..
Lucas autem hunc eumdem narrandi ordinem quem marcus tenens, non cogit credi rerum gestarum eumdem
ordinem fuisse. In his etiam verbis marco attestatur, ad hoc dumtaxat quod alii dixerint, non Herodes, ioannem a
mortuis surrexisse. Sed quia haesitantem commemoravit Herodem, intelligendum est: aut post istam
haesitationem confirmasse in animo suo quod ab aliis dicebatur, cum ait pueris suis, sicut matthaeus narrat: hic
est ioannes baptista, ipse surrexit a mortuis; aut ita pronuntianda sunt haec verba matthaei ut haesitantem adhuc
indicent.
|#3 Lectio 3
Augustinus de cons. Evang..

95

