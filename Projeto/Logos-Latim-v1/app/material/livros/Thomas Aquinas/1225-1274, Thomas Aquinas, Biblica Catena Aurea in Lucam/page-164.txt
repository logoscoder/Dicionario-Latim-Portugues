Deinde concludens parabolam, subdit ita dico vobis, gaudium erit Angelis super uno peccatore poenitentiam
agente. Gregorius.
Poenitentiam agere est praeterita mala plangere, et plangenda non perpetrare. Nam qui sic alia deplorat ut tamen
alia committat, adhuc poenitentiam agere aut ignorat aut dissimulat. Cogitandum est etiam ut per hoc conditori
suo satisfaciat: ut qui commisit prohibita, sibi abscindere debeat etiam concessa; et se reprehendat in minimis qui
se meminit in maximis deliquisse.
|#3 Lectio 3
Ambrosius. Tres ex ordine Lucas parabolas posuit: ovis quae perierat et inventa est; drachmae quae perierat, et
inventa est; filii qui erat mortuus et revixit; ut triplici remedio provocati vulnera nostra curemus. Christus ut
pastor te suo corpore vehit, quaerit ut mater ecclesia, recipit Deus pater: prima misericordia, secunda suffragatio,
tertia reconciliatio. Chrysostomus.
Est etiam inter parabolas supradictas ratio distinctionis secundum personas vel mentes peccantium, ut pater
filium recipiat poenitentem, qui arbitrii sui libertate utitur, ut cognoscat unde ceciderit; pastor vero ovem
errantem et non sapientem reverti requirat, et humeris suis referat, irrationabili animali imprudentem hominem
comparans, qui alieno dolo circumventus, erraverat sicut ovis. Praesens ergo parabola proponitur cum dicitur ait
autem: homo quidam habuit duos filios. Sunt qui dicant de duobus filiis istis seniorem Angelos esse, iuniorem
vero hominem ponunt, qui in longinquam peregrinationem abierit, quando in terram de caelis et Paradiso cecidit:
et aptant consequentia, respicientes ad casum vel statum Adae.
Sed hic sensus pius quidem videtur, nescio tamen si verus sit: quia iunior filius ad poenitentiam venit sua sponte,
recordatus praeteritae abundantiae patris sui; dominus autem veniens ad poenitentiam vocavit humanum genus,
dum sponte sua regredi, unde ceciderat, non cogitaret.
Deinde senior filius in reditu et salute fratris sui tristatur; cum dominus dicat laetitiam esse apud Angelos super
uno peccatore poenitentiam agente. Cyrillus.
Quidam vero per seniorem filium dicunt significari Israel secundum carnem; per alium vero qui discessit a patre
describitur multitudo gentium. Augustinus de quaest. Evang.. Hic ergo homo habens duos filios, Deus habens
duos populos intelligitur, tamquam duas stirpes generis humani: unam eorum qui permanserunt in unius Dei
cultu, alteram eorum qui usque ad colendum idola deseruerunt Deum. Ab ipso ergo exordio creaturae mortalium,
maior filius ad cultum unius Dei pertinet, minor autem petit ut sibi pars substantiae quae eum tangeret, daretur a
patre; unde sequitur et dixit adolescentior ex illis patri: pater, da mihi portionem substantiae quae me contingit;
tamquam anima potestate sua delectata, id quod illi est vivere, intelligere, meminisse, vel ingenio alacri
excellere, petit, quae divina sunt munera.
Haec autem in potestate sua accepit per liberum arbitrium; unde sequitur et divisit illis substantiam.
Theophylactus.
Hominis substantia rationalitas est, quam comitatur libertas arbitrii; et similiter quaecumque dominus dedit
nobis, pro substantia nostra putabitur, ut caelum, terra et universa creatura, lex et prophetae. Ambrosius. Vides
autem, quod divinum patrimonium petentibus datur; nec putes culpa patris, quod adolescentiori dedit: nulla Dei
regno infirma aetas, nec fides gravatur annis. Ipse certe se iudicavit idoneum qui poposcit: atque utinam non
recessisset a patre; impedimentum nescisset aetatis; sequitur enim et non post multos dies, congregatis omnibus,
adolescentior filius peregre profectus est in regionem longinquam. Chrysostomus.
Minor filius in regionem longinquam profectus est, non localiter a Deo decedens, qui ubique est, sed affectu:
fugit enim Deum peccator ut a longinquo stet. Augustinus de verb. Dom..
Quisquis enim ita vult esse similis Deo ut fortitudinem suam ad illum custodiat, non ab illo recedat, ei
cohaerendo, ut custodiat similitudinem et imaginem ad quam factus est. Porro si perverse vult imitari Deum, ut
quomodo Deus non habet a quo regatur, sic ipse velit sua potestate uti, ut nullo regente vivat; quid restat nisi ut
recedens ab eius calore torpescat, recedens a veritate vanescat? Augustinus de quaest. Evang.. Quod autem non
post multos dies dixit factum, ut congregatis omnibus peregre proficisceretur in regionem longinquam, quae est
oblivio Dei; hoc est quia non multo post institutionem humani generis placuit animae per liberum arbitrium ferre
secum velut quamdam potentiam naturae suae, et deserere eum a quo condita est, fidens de viribus suis; quas
vires tanto consumit citius, quanto eum deseruit a quo datae sunt; unde sequitur et ibi dissipavit substantiam
suam vivendo luxuriose.
Luxuriosam vero vel prodigam vitam vocat amantem fundere atque spatiari pompis exterioribus, intus
inanescentem, cum ea quisque sequitur quae ad alia procedunt, et relinquit eum qui sibi est interior; unde
sequitur et postquam consummasset omnia, facta est fames magna in regione illa. Fames est indigentia verbi
veritatis.
Sequitur et ipse coepit egere. Ambrosius.
Merito egere coepit qui thesauros sapientiae et scientiae Dei, divitiarumque caelestium altitudinem dereliquit.
Sequitur et abiit, et adhaesit uni civium regionis illius. Augustinus.

164

