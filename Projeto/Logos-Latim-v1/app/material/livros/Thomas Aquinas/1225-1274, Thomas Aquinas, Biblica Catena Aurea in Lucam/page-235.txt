Isaias de superna ierusalem, quae a Paradiso non est alia: super manus meas depinxi moenia tua. Unde palam est
quod existens in Paradiso manus patris inhabitabat. Damascenus. Vel expressius loquendo, in sepulcro erat
secundum corpus, in inferno secundum animam; sed sicut Deus, in Paradiso cum latrone, et in throno erat cum
patre et spiritu sancto.
Theophylactus. Clamans vero alta voce expirat, quia inerat ei potestas ponendi animam suam, et eam resumendi;
unde sequitur et haec dicens, expiravit. Ambrosius.
Quasi dicat: tradidit spiritum quia non invitus amisit: quod enim emittitur, voluntarium est; quod amittitur,
necessarium.
|#9 Lectio 9
Augustinus de Trin.. Cum post illam vocem continuo tradidit spiritum, hoc maxime qui aderant, sunt mirati:
longa enim morte cruciabantur ligno suspensi; unde dicitur videns autem centurio quod factum fuerat,
glorificavit Deum, dicens: vere hic homo iustus erat. Augustinus de cons. Evang.. Non est autem contrarium
quod matthaeus, viso terraemotu, dicit admiratum centurionem, cum Lucas dicat hoc eum admiratum fuisse quod
emissa illa voce expirasset, ostendens quam potestatem habuit quando moreretur. In eo autem quod matthaeus
dixit non solum viso terraemotu, sed addidit: et his quae fiebant, integrum locum fuisse demonstravit Lucae, ut
diceret ipsum domini mortem fuisse miratum. Quod autem Lucas etiam ipse dixit videns autem centurio quod
factum erat, in eo genere inclusit omnia quae facta erant in illa hora mirabiliter, tamquam unum mirabile factum
commemorans, cuius quasi membra et partes erant omnia illa miracula. Quod autem alius dixit, centurionem
dixisse: vere filius Dei erat iste, Lucas autem ait, quod iustus erat, putari potest diversum; sed vel utrumque
dictum a centurione debemus intelligere, et aliud illum, aliud istum commemorasse; vel fortasse Lucam
exprimere voluisse sententiam centurionis, quomodo dixerit Jesum filium Dei: forte enim non unigenitum
aequalem patri centurio intellexerat; sed ideo filium Dei dixerat, quia iustum crediderat, sicut multi iusti dicti
sunt filii Dei. Iam vero quia matthaeus addidit eos qui cum centurione erant, Lucas vero hoc tacuit; non est
contrarium, cum alius dicit quod alius tacet: et matthaeus dixit: timuerunt valde; Lucas autem non dixit: timuit,
sed glorificavit Deum: quis non intelligat Deum timendo glorificasse? theophylactus. Nunc autem videtur
effectum sortiri quod dominus dixerat: cum exaltatus fuero, omnia ad me traham. Exaltatus namque in cruce
attraxit latronem et centurionem, sed et quosdam Iudaeorum, de quibus sequitur et omnis turba eorum qui simul
aderant ad spectaculum istud, et videbant quae fiebant, percutientes pectora sua revertebantur.
Beda. Quod percutiebant pectora, quia poenitentiae et luctus indicium est, potest dupliciter intelligi: sive enim
eum cuius vitam dilexerunt, iniuste occisum dolebant; sive cuius mortem se impetrasse meminerant, hunc in
morte amplius glorificatum tremebant. Notandum autem, quod gentiles Deum timentes, apertae confessionis
voce glorificant; Iudaei percutientes solum pectora, silentes domum redeunt. Ambrosius. O duriora saxis pectora
Iudaeorum. Iudex arguit, credit minister, proditor scelus suum morte condemnat, elementa fugiunt, terra
concutitur, monumenta reserantur: Iudaeorum tamen immobilis duritia manet orbe concusso. Beda.
Unde merito per centurionem fides ecclesiae designatur, quae Dei filium tacente synagoga confirmat. Impletur
autem quod dominus patri conqueritur dicens: elongasti a me amicum et proximum, et notos meos a miseria;
unde sequitur stabant autem omnes noti eius a longe. Theophylactus. Sed feminarum genus olim maledictum,
manet et videt haec omnia; sequitur enim et mulieres quae secutae erant eum a Galilaea, haec videntes, et sic
primae refocillantur iustificatione, aut benedictione a passione profluente, sicut et resurrectione.
|#10 Lectio 10
Graecus. Fuerat quandoque ioseph occultus Christi discipulus: denique vinculum timoris rumpens, ferventior
factus, dominicum corpus turpiter pendens a ligno deposuit, comparans pretiosam margaritam verborum
modestia; unde dicitur et ecce vir nomine ioseph, qui erat decurio.
Beda. Decurio vocatur, quod sit de ordine curiae, et officia curiae administret, qui etiam curialis a procurando
munera civilia solet appellari. Magnae ergo ioseph dignitatis apud saeculum, sed maioris apud Deum meriti
fuisse laudatur; unde sequitur vir bonus et iustus (hic non consenserat consilio et actibus eorum) ab Arimathaea
civitate Iudaeae. Arimathaea ipsa est Ramatha civitas helcanae et Samuelis. Augustinus de cons. Evang..
Dicit autem ioannes quod erat discipulus iesu; unde et hic subditur qui expectabat et ipse regnum Dei. Merito
autem movet cur ille qui propter timorem occultus erat discipulus, ausus sit petere corpus eius, quod nullus
eorum qui eum palam sequebantur auderet; sequitur enim hic accessit ad Pilatum, et petiit corpus iesu. Sed
intelligendum est istum fiducia dignitatis hoc fecisse, qua praeditus poterat familiariter intrare ad Pilatum. In
extremo autem illo officio funeris exhibendo minus videtur curasse de Iudaeis, quamvis soleret in domino
audiendo eorum inimicitias devitare. Beda. Sic igitur pro iustitia meritorum sepeliendo corpori dominico aptus,
dignus fuit per nobilitatem potentiae saecularis illud impetrare; unde sequitur et depositum involvit in sindone.
Ex simplici sepultura domini ambitio divitum condemnatur, qui nec in tumulis quidem possint carere divitiis.
Athanasius. Enormiter etiam agunt qui condiunt corpora mortuorum, et ea non sepeliunt, etiamsi sancta sint:
quid enim sanctius aut maius domini corpore? quod tamen in monumento positum est; donec die tertia resurrexit;
sequitur enim et posuit eum in monumento exciso. Beda. Scilicet de petra; ne si ex multis lapidibus aedificatum
235

