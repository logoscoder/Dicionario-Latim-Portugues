Illud enim quod scriptum est hoc capite: ut et ipsi recipiant vos in aeterna tabernacula, non de superbis et
immisericordibus scriptum est, sed de his qui sibi eos amicos de operibus misericordiae fecerunt, quod iusti non
velut propria potestate, quasi gratificando recipiunt, sed permissione divina.
|#6 Lectio 6
Gregorius in evang.. Postquam ardenti diviti de se spes tollitur, eius animus ad propinquos quos reliquerat,
incurrit; unde dicitur et ait: rogo te, pater, ut mittas eum in domum patris mei. Augustinus de quaest. Evang..
Lazarum petit mitti, quia sensit se indignum qui testimonium perhibeat veritati: et quia non impetraverat
paululum refrigerari, multo minus credit se relaxari posse ab inferis ad praedicationem veritatis.
Chrysostomus. Vide autem perversitatem: nec in ipsis poenis continet veritatem. Si pater est Abraham, quomodo
dicis mitte eum in domum patris mei? sed non es oblitus patris tui, quia ille te perdidit. Gregorius.
Reproborum autem mentem poena sua quandoque inutiliter erudit ad caritatem, ut iam tunc etiam suos
specialiter diligant, qui hic dum peccata diligerent, nec se amabant; unde sequitur habeo enim quinque fratres, ut
testetur illis, ne et ipsi veniant in hunc locum tormentorum.
Ambrosius. Serius autem dives iste magister esse incipit, cum iam nec discendi tempus habeatur vel docendi.
Gregorius.
Qua in re notandum est ardenti diviti quanta supplicia cumulantur: ad poenam namque suam ei cognitio servatur
et memoria: cognovit enim Lazarum quem despexit, et fratrum suorum meminit, quos reliquit: ut enim
peccatores in supplicio amplius puniantur, et eorum vident gloriam quos contempserunt, et de illorum poena
torquentur quos inutiliter amaverunt. Petenti autem diviti ut Lazarus mitteretur, ab Abraham protinus
respondetur; unde sequitur et ait illi Abraham: habent Moysen et prophetas; audiant illos. Chrysostomus.
Quasi dicat: non sint tibi magis curae fratres tui quam Deo, qui eos creavit, statuitque eis doctores, qui eos
commonerent et sollicitarent. Vocat autem hic Moysen et prophetas scripta mosaica et prophetica. Ambrosius.
Quo loco evidentissime declarat dominus vetus testamentum esse fidei firmitatem, retundens perfidiam
Iudaeorum, et excludens nequitias haereticorum. Gregorius. Sed qui Dei verba despexerat, hoc audire non posse
suos sequaces aestimabat; unde sequitur at ille dixit: non, pater Abraham; sed si quis ex mortuis ierit ad illos,
poenitentiam agent. Chrysostomus.
Quia enim audiendo Scripturas contemnebat, et fabulas esse putabat, ex his quae passus fuerat, ipse quoque
diiudicabat de fratribus. Gregorius Nyssenus. Sed et aliud quoddam dogma docemur: quod Lazari quidem anima
non est erga praesentia sollicita, nec retorquet se ad aliquod relictorum; at dives quasi quodam visco, etiam post
mortem a vita detinetur carnali; nam si quis omnino carnalis secundum mentem fiat, nec postquam corpus
exuerit, removetur a passionibus eius.
Gregorius in evang.. Sed mox diviti veraci sententia respondetur; sequitur enim ait autem illi: si Moysen et
prophetas non audiunt, neque si quis ex mortuis resurrexerit, credent ei: quia qui verba legis despiciunt,
redemptoris praecepta, qui ex mortuis resurrexit, quanto subtiliora sunt, tanto hic difficilius implebunt.
Chrysostomus.
Quod autem verum sit quod qui non auscultat Scripturis, nec mortuis redivivis auscultat, ostenderunt Iudaei, qui
nunc quidem volebant occidere Lazarum, nunc vero invadebant apostolos; cum tamen a mortuis nonnulli
resurrexerint hora crucis.
Sed et illud considera, quod quisque mortuus servus est. Quaecumque vero dicunt Scripturae, dicit dominus:
unde etsi resurgat mortuus, etsi caelitus descenderit Angelus, omnibus magis sunt dignae fide Scripturae: nam
Angelorum dominus, vivorum et mortuorum, eas instituit. Si autem sciret hoc Deus, quod mortui resurgentes
prodessent viventibus, non hoc omisisset, qui pro utilitate nostra singula quaeque tractat. Sed etsi crebro
resurgerent mortui, hoc iterum tempore contemneretur; sed et diabolus facile introduceret perversa dogmata, id
quoque per organa sua fingens, non quidem suscitans vere defunctos, sed quibusdam fallaciis spectantium
frustrans intuitum, vel ingenians quosdam mortem simulare.
Augustinus de curis pro mortuis habendis.
Diceret autem aliquis: si nulla est mortuis cura de vivis, quomodo dives rogavit Abraham ut mitteret Lazarum ad
quinque fratres suos? sed numquid, quia hoc dives ille dixit, ideo quid fratres agerent vel quid paterentur in illo
tempore scivit? ita illi cura fuit de vivis, quamvis quid agerent omnino nesciret, sicut nobis est cura de mortuis,
quamvis quid agant omnino nesciamus.
Sed rursus occurrit quaestio: quomodo hic Abraham esse sciebat Moysen et prophetas, idest libros eorum? ubi
etiam noverat divitem illum in deliciis, Lazarum vero in doloribus vixisse? verum non cum haec agerentur in
vivis, sed eis mortuis potuit Lazaro indicante cognoscere, ne falsum sit quod ait propheta: Abraham nescivit nos.
Possunt et ab Angelis, qui rebus quae aguntur hic, praesto sunt, audire aliquid mortui; possunt etiam aliqua quae
necessarium est eos nosse, non solum praeterita, verum etiam futura spiritu Dei revelante cognoscere.
Augustinus de quaest. Evang..
Per allegoriam autem haec sic accipi possunt, ut in divite intelligantur superbi Iudaeorum ignorantes Dei
iustitiam, et suam volentes constituere. Purpura et byssus dignitas regni est: et auferetur a vobis regnum Dei.
Epulatio splendida, iactantia legis est, in qua gloriabantur, plus ad pompam elationis abutentes ea, quam ad
177

