unum filium in duos, talem obicimus quaestionem: quo pacto filius David dominus eius est, et non humano
dominio, sed divino?
|#6 Lectio 6
Chrysostomus. Nihil autem est fortius quam ex prophetis disputare: hoc enim est et ipsis rebus validius: nam
Christo faciente miracula contradicebant multoties; cum vero allegavit prophetiam, tacuerunt, quia non habebant
quid dicerent. Eis autem tacentibus, contra eos invehitur; unde dicitur audiente autem omni populo, dixit
discipulis suis. Theophylactus.
Quia enim eos orbis doctores mittebat, merito monet non esse eis imitandam Pharisaeorum ambitionem; unde
sequitur attendite a Scribis, qui volunt ambulare in stolis. Beda.
Idest, cultioribus vestimentis induti ad publicum procedere; in quo inter cetera dives peccasse describitur.
Cyrillus. Passiones autem erant Scribarum, amor gloriae inanis et lucri. Ut igitur tam pessima crimina evitarent
discipuli, commonet eos subdens et amant salutationes in foro.
Theophylactus. Quod est blandientium, et venantium opinionem famae; vel agunt hoc causa congregandae
pecuniae; sequitur enim et primas cathedras in synagogis et primos discubitus in conviviis.
Beda. Non primos sedere, vel discumbere vetat eos quibus hoc officii ordine competit, sed eos qui hoc indebite
amant, docet esse cavendos, animum, non gradum redarguens; quamvis et hoc culpa non careat, si iidem in foro
litibus velint interesse qui in synagoga magistri desiderant appellari. Duplici autem ratione a vanae gloriae
cupidis attendere iubemur: ne vel eorum simulatione ducamur, aestimantes bona esse quae faciunt; vel
aemulatione inflammemur, frustra gaudentes in bonis laudari quae simulant. Non solum autem laudes ab
hominibus, sed et pecunias quaerunt; sequitur enim qui devorant domos viduarum, simulantes longam
orationem. Iustos enim et magni meriti apud Deum se simulantes, ab infirmis et peccatorum suorum conscientia
turbatis, quasi patroni pro eis in iudicio futuri, pecunias accipere non dubitant. Chrysostomus.
Ingurgitantes etiam se viduarum bonis, paupertatem atterunt, non qualitercumque comedentes, sed devorantes, et
ad pravitatem oratione utentes; quod graviori poenae facit eos obnoxios; unde sequitur hi accipient maiorem
damnationem. Theophylactus.
Quia non solum mala faciunt, sed orationes praetendunt, et virtutem faciunt pravitatis excusationem. Viduas
etiam depauperant, quarum oportebat misereri, dum ob sui praesentiam eas cogunt exponere. Beda. Vel quia
laudes ab hominibus et pecunias quaerunt, maiori damnatione plectuntur.
|+21 Capitulus 21
|#1 Lectio 1
Glossa. Postquam dominus redarguit Scribarum avaritiam qui domos viduarum devorabant, commendat viduae
eleemosynam; unde dicitur respiciens autem vidit eos qui mittebant munera sua in gazophylacium divites. Beda.
Quia sermone Graeco phylattin, servare dicitur, et Gaza lingua persica divitiae vocantur, gazophylacium locus
appellari solet quo divitiae servantur. Erat autem arca foramen habens desuper posita iuxta altare ad dexteram
ingredientibus domum domini, in quam mittebant sacerdotes, qui custodiebant hostias, omnem pecuniam quae
deferebatur ad templum domini.
Dominus autem, sicut operantes in domo sua discutit, ita et dona ferentes respicit; et quem dignum viderit,
laudat; quem reprobum, damnat; unde sequitur vidit autem et quamdam viduam pauperculam mittentem aera
minuta duo. Cyrillus.
Duos obolos offerebat, quos cum sudoribus ad diurnum victum acquisierat; vel quae quotidie per aliena poscit
suffragia, Deo donat, ostendens ei suam paupertatem fructiferam. Vincit igitur alios, et iusta censura coronatur a
Deo; unde sequitur et ait illis: vere dico vobis, quia vidua haec pauper plusquam omnes misit. Beda.
Acceptabile enim est Deo quicquid bono animo obtulerimus, qui cor, et non substantiam pensat, nec perpendit
quantum in eius sacrificio, sed ex quanto proferatur; unde sequitur nam omnes hi ex abundanti sibi miserunt in
munera Dei; haec autem ex eo quod illi deest, omnem victum quem habuit misit. Chrysostomus.
Non enim paucitatem oblati, sed copiam affectus intuitus est Deus. Non est eleemosyna ex pluribus pauca
impendere; sed illud viduae, quae totam sibi evacuavit substantiam. Quod si nequis tantum offerre sicut et vidua,
offer saltem totum superfluum.
Beda. Mystice autem divites qui in gazophylacium munera mittebant, significant Iudaeos de iustitia legis elatos;
vidua pauper ecclesiae simplicitatem; quae paupercula vocatur, quia vel superbiae spiritum, vel peccata tamquam
mundi divitias abiecit; vidua vero, quia vir eius pro ea mortem pertulit. Haec in gazophylacium duo aera minuta
mittit, quia in conspectu Dei, apud quem nostri operis oblationes conservantur, munera sua defert, sive
dilectionem Dei et proximi, sive fidei et orationis: quae cunctis superborum Iudaeorum operibus praestant: ex
abundanti enim in munera Dei immittunt Iudaei, qui de iustitia sua praesumunt: ecclesia autem omnem victum
suum mittit, quia omne quod vivit, Dei esse muneris intelligit. Theophylactus.

207

