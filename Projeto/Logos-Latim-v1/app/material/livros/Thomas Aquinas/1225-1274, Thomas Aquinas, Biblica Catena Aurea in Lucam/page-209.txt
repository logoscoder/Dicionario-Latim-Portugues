Ecce inaequalitas corporum; et fames: ecce sterilitas terrae; terroresque de caelo, et signa magna erunt: ecce
inaequalitas aeris: quod ad eas tempestates referendum est, quae nequaquam ordinem temporum servant: quae
enim ordinate veniunt, signum non sunt. Omnia enim quae ad usum vitae accepimus, ad usum convertimus
culpae; sed cuncta quae ad usum pravitatis infleximus, ad usum nobis vertuntur ultionis. Ambrosius. Occasum
ergo saeculi praecedent quaedam aegritudines mundi, scilicet fames, pestilentia et persecutio. Theophylactus.
Quidam autem haec non solum in consummatione futura, sed et tempore captionis ierusalem fuisse impleta
voluerunt. Auctore namque pacis perempto, merito in eis seditiones et bella locum habuerunt. Ex bellis autem
pestis et fames consequitur: haec quidem aere cadaveribus infecto, illa incultis manentibus agris. Sed et iosephus
intolerabiles aerumnas evenisse recitat propter famem; et tempore Claudii caesaris fames invaluit, ut in actibus
legitur: et plurima terribilia contigerunt captionem ierusalem indicantia, ut iosephus narrat. Chrysostomus.
Dicit autem, quod non statim finis civitatis eveniet, ut scilicet hierosolyma capiatur, sed post praelia multa. Beda.
Admonentur etiam apostoli, ne terreantur his praecurrentibus, ne hierosolymam Iudaeamque deserant. Potest
autem regnum contra regnum, et pestilentia eorum quorum sermo serpit ut cancer, et fames audiendi verbi Dei,
et commotio universae terrae, et a vera fide separatio, etiam in haereticis intelligi, qui contra se invicem
dimicantes, ecclesiae victoriam faciunt. Ambrosius. Sunt autem et alia bella, quae vir sustinet christianus;
diversarum quoque praelia cupiditatum, studiorumque conflictus. Multo etiam graviores sunt domestici hostes
quam extranei.
|#4 Lectio 4
Gregorius in evang.. Quia cuncta quae praedicta sunt, non de iniustitia ferientis sunt, sed de merito mundi
patientis, facta pravorum hominum praenuntiantur, cum dicitur sed ante haec omnia inicient vobis manus suas, et
persequentur, tradentes in synagogas et custodias, trahentes ad reges et praesides propter nomen meum; ac si
dicat: prius corda hominum, post elementa turbabuntur, ut, cum rerum ordo confunditur, ex qua tribulatione
veniat demonstretur. Nam quamvis finis mundi ex ipso suo ordine pendeat, perversiores tamen quosque
inveniens, quia digne ruinis illius opprimantur, innotescit. Cyrillus. Vel hoc dicit, quia priusquam a Romanis
ierusalem caperetur, passi persecutiones a Iudaeis discipuli incarcerati sunt, et praesentati principatibus.
Missus est Paulus Romam ad caesarem, astititque festo et Agrippae.
Sequitur continget autem vobis in testimonium.
Graecus. In martyrium, idest, in martyrii gloriam. Gregorius.
Vel in testimonium, videlicet eorum: quia vos persequendo, mortes inferunt, aut videndo non imitantur: ut inde
perversi sine excusatione pereant unde electi exemplum capiunt ut vivant. Sed auditis tot terroribus, turbari
poterant auditorum corda; unde ad eorum consolationem subdit ponite ergo in cordibus vestris non praemeditari
quemadmodum respondeatis. Theophylactus.
Quia enim idiotae erant et imperiti, hoc eis dominus dicit, ne conturbarentur reddituri sapientibus rationem; et
causam subdit ego enim dabo vobis os et sapientiam, cui non poterunt resistere et contradicere omnes adversarii
vestri; quasi dicat: statim a me sortiemini facundiam et sapientiam, ut nec omnes adversarii vestri si in unum
conveniant, resistere valeant vobis, nec in sapientia, idest speculationum VI, nec in eloquentia et sermonis
lepore. Saepe enim multi sapientiam quidem habent in mente; sed cum sint provocabiles ad turbationem, totum
confundunt, cum tempus fuerit proponendi.
Non autem tales fuerunt apostoli; sed utrinque gratiosi fuerunt. Gregorius.
Ac si dominus suis dicat: nolite terreri: vos ad certamen acceditis, ego praelior: vos verba editis, sed ego sum qui
loquor. Ambrosius. Alibi autem Christus in discipulis, alibi pater, alibi spiritus loquitur patris. Non discordant
ista, sed congruunt: quod unus loquitur, tres loquuntur, quia vox est una trinitatis.
Theophylactus. His autem dictis, et propulso imperitiae timore, subdit et aliud quiddam necessarium, quod
eorum animos poterat commovere, ne subito irruens eos turbaret; sequitur enim trademini autem a parentibus et
fratribus et cognatis, et morte afficient ex vobis. Gregorius.
Plus in nobis ea tormenta saeviunt quae ab illis patimur de quorum moribus praesumebamus: quia cum damno
corporis mala nos cruciant amissae caritatis.
Gregorius Nyssenus. Consideremus autem statum qui tunc temporis erat.
Omnibus suspectis, ad invicem dividebantur cognationes, invicem disgregatae per cultus; et filius gentilis
proditor fiebat parentum fidelium; et in filium qui crediderat, pater in infidelitate obstinatus accusator fiebat.
Omnis aetas erat exposita persequentibus fidem, nec mulieribus succurrebat naturalis sexus fragilitas.
Theophylactus. His autem dictis, et de odio subiungit quod ab omnibus patientur; sequitur enim et eritis odio
omnibus hominibus propter nomen meum. Gregorius.
Sed quia dura sunt quae praedicuntur de afflictione mortis, protinus consolatio subditur de gaudio resurrectionis,
cum dicitur et capillus de capite vestro non peribit; quasi dicat martyribus suis: cur timetis ne pereat quod
incisum dolet, quando et illud in vobis perire non potest quod incisum non dolet? Beda. Vel aliter. Capillus de
capite discipulorum domini non peribit: quia non solum fortia facta vel dicta sanctorum, sed et tenuissima
cogitatio digna mercede donabitur. Gregorius Moralium.

209

