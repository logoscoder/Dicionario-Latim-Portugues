vidisse salutem omnium populorum: adeo enim infantis ineffabile iubar illustravit eum, ut processu temporis
secutura mox sibi fierent nota. Theophylactus. Signanter autem dicit ante faciem, ut scilicet omnibus eius
incarnatio appareret. Hoc autem salutare dicit esse gentium lumen et gloriam Israel; unde sequitur lumen ad
revelationem gentium. Athanasius.
Gentes enim ante Christi adventum in ultimis tenebris erant constitutae, cognitione divina privatae. Cyrillus. Sed
Christus adveniens factus est lux tenebrosis et erraticis, quos diabolica manus pressit.
Vocati sunt autem a Deo patre ad notitiam filii, qui est lux vera. Athanasius.
Israel autem, licet tenuiter, lege illuminabatur; et ideo non dicit quod lumen illis protulerit, sed subdit et gloriam
plebis tuae Israel: memorans antiquam historiam, quod sicut olim Moyses dominum alloquendo gloriosam retulit
faciem, sic et ipsi divinam humanitatis lucem pertingentes, vetus abicientes velamen, in eamdem imaginem
transformarentur de gloria in gloriam. Cyrillus.
Nam etsi quidam eorum inobedientes fuerint, tamen reliquiae salvae factae sunt, et per Christum pervenerunt ad
gloriam.
Harum primitiae fuere divini apostoli, quorum fulgores universum orbem illuminant.
Fuit etiam Christus singulariter Israel gloria, quia secundum carnem ex eis processit; quamvis cunctis ut Deus
praeesset per saecula benedictus. Gregorius Nyssenus. Et ideo signanter dixit plebis tuae, quia non ab eis tantum
est adoratus, sed insuper ex eis est secundum carnem natus. Beda.
Et bene revelatio gentium, Israelis gloriae praefertur, quia, cum plenitudo gentium introierit, tunc omnis Israel
salvus erit.
|#10 Lectio 10
Graecus. Transcendentium rerum notitia quoties in memoriam venerit, toties renovat in mente miraculum; unde
dicitur et erant pater eius et mater mirantes super his quae dicebantur de illo.
Origenes in Lucam. Tam ab Angelo quam a multitudine caelestis exercitus, necnon et a pastoribus et ipso
simeone.
Beda. Patrem salvatoris appellat, non quod vere pater fuerit ei, sed quod ad famam mariae conservandam pater
sit ab omnibus aestimatus. Augustinus de cons. Evang.. Quamvis et eo modo pater illius valeat dici, quo et vir
mariae recte intelligitur sine commixtione carnis, ipsa copulatione coniugii; multo videlicet coniunctius quam si
esset aliunde adoptatus.
Neque enim propterea non erat appellandus ioseph pater Christi, quia non eum concumbendo genuerat;
quandoquidem pater esset et ei quem non ex sua coniuge procreatum aliunde adoptasset.
Origenes. Qui autem altius aliquid inquirit, potest dicere quoniam generationis ordo a David usque ad ioseph
deducitur; et ne videretur frustra ioseph nominari, quia pater non fuerat salvatoris, ut generationis ordo haberet
locum, pater domini appellatus est. Graecus.
Laudibus autem divinis exhibitis, vertit se simeon ad benedictionem adducentium puerum; unde sequitur et
benedixit illis simeon. Benedictione igitur utrumque donat; occultorum vero praesagia dirigit tantum ad matrem;
quatenus per communem benedictionem non privetur ioseph similitudine patris; per ea vero quae dicit matri
seorsum a ioseph, veram praedicet genitricem; unde sequitur et dixit ad matrem eius: ecce positus est hic in
ruinam et in resurrectionem multorum in Israel. Ambrosius. Vide uberem in omnes gratiam domini in
generatione diffusam, et prophetiam incredulis negatam esse, non iustis. Ecce et simeon prophetizat, in ruinam et
resurrectionem multorum venisse Christum Jesum. Origenes.
Qui simpliciter exponit, potest dicere in ruinam eum venisse infidelium, et in resurrectionem credentium.
Chrysostomus.
Sicut enim lux, etsi oculos debiles turbet, lux est; hoc modo salvator perseverat, etsi corruant plurimi; neque
enim est eius officium destructio, sed eorum vesaniae. Quamobrem non solum ex salute bonorum, sed etiam ex
malorum dissipatione virtus eius ostenditur; nam sol quoniam multum radiat, propterea visus debiles praecipue
perturbat. Gregorius Nyssenus. Attende autem distinctionis exquisitam prolationem: praeparatio quippe salutis
dicitur coram omni populo; sed casus et sublevatio plurium. Divinum enim propositum est salus et Deificatio
singulorum: casus autem et sublevatio consistit in plurium intentione, credentium et non credentium. Quod
autem iacentes et increduli subleventur, non est absurdum.
Origenes. Qui autem curiosus interpres est, dicit nequaquam eum cadere qui ante non steterit. Da mihi igitur qui
fuerit ille qui stetit, et in cuius ruinam salvator advenerit? Gregorius Nyssenus.
Sed per hoc designat ruinam ad infima: quasi non puniendos aequaliter ante incarnationis mysterium et post
datam dispensationem et praedicationem. Et maxime hi sunt ex Israel, quos necesse erat et pristinis bonis carere,
et poenas luere graviores quam omnes aliae gentes: eo quod dudum prophetatum in eis et adoratum et ex eis
productum minime susceperunt.
Idcirco specialiter eis minatur ruinam, non solum a spirituali salute, sed etiam propter destructionem urbis et
habitantium civitatem. Resurrectio vero promittitur credentibus, partim quidem velut sub lege iacentibus, et ab
eius servitute sublevandis; partim vero velut consepultis cum Christo, et ei consurgentibus.

28

