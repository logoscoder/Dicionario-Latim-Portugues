inter plebem: quia scilicet post resurrectionem conversatio eius non esset digna hominibus, sed divina magis:
quod etiam est forma resurrectionis futurae, in qua sicut Angeli conversabimur, et filii Dei. Gregorius in evang..
Convenienter etiam eis speciem quam recognoscerent, non ostendit; hoc agens foris in oculis corporis quod apud
illos agebatur intus in oculis cordis: ipsi namque apud seipsos intus et amabant et dubitabant. De se ergo
loquentibus, praesentiam exhibuit; sed de dubitantibus, cognitionis suae speciem abscondit: verba quidem eis
contulit; nam sequitur et ait ad illos: qui sunt hi sermones quos confertis ad invicem ambulantes, et estis tristes?
Graecus. Conferebant quidem inter se, quasi non amplius exspectantes Christum viventem; sed dolorosi, quasi
perempto salvatore; unde sequitur et respondens unus cui nomen Cleopha, dixit ei: tu solus peregrinus es in
ierusalem, et non cognovisti quae facta sunt in illa his diebus? theophylactus. Quasi dicat: tu solus peregrinus es,
et extra confinia ierusalem habitas, et expers es eorum quae in medio eius contigerunt, et haec ignoras? Beda.
Vel hoc dicit, quia peregrinum putabant eum cuius vultum non agnoscebant. Sed revera peregrinus erat eis, a
quorum naturae fragilitate, percepta iam resurrectionis gloria, longe distabat, et quorum fide, utpote resurrectioni
eius nescia, manebat extraneus. Sed adhuc dominus interrogat; nam sequitur quibus ille dixit: quae? et ponitur
eorum responsio, cum subditur et dixerunt ei: de Jesu Nazareno, qui fuit vir propheta. Prophetam fatentur, filium
Dei tacent, vel nondum perfecte credentes, vel soliciti ne inciderent in manus Iudaeorum persequentium, quia
nesciebant quis esset, vel quod verum credebant celantes; ad cuius commendationem subditur potens in opere et
sermone. Theophylactus. Primo quidem est opus, secundo sermo: nullus enim doctrinae sermo approbatur, nisi
prius is qui docet, se ostendat auctorem: praecedit enim opus aspectum. Nam nisi mundaveris intellectus
speculum per opera, non emicat decor optatus. Adhuc autem subditur coram Deo et omni populo: nam primo
complacendum est Deo; Deinde curandum, quantum possibile est, de innocentia apud homines, ut praecedente
divino cultu vivamus sine scandalo plurimorum.
Graecus. Deinde assignatur causa tristitiae, traditio et passio Christi, cum sequitur et quomodo tradiderunt eum
summi sacerdotes et principes nostri in damnationem mortis, et crucifixerunt eum. Subditur autem desperantium
vox, cum dicitur nos autem sperabamus quod ipse esset redempturus Israel. Sperabamus, inquiunt, non
speramus, ac si mors domini, similis esset mortibus aliorum. Theophylactus.
Expectabant enim Christum salvaturum et redempturum populum Israel ab ingruentibus malis, et a servitute
Romanorum; ipsum quoque credebant terrenum regem fieri, quem putabant promulgatam in se mortis sententiam
cavere potuisse. Beda. Merito ergo tristes incedebant: quia et seipsos quodammodo arguebant, quod in illo
redemptionem speraverint, quem iam mortuum viderant, nec resurrecturum credebant; et maxime dolebant eum
sine causa occisum, quem noverant innocentem. Theophylactus. Videntur tamen hi viri non omnino increduli
esse, per hoc quod subditur et nunc super haec omnia tertia dies est hodie quod haec facta sunt: in quo videntur
habere memoriam eius quod eis dominus dixerat, se tertia die resurrecturum. Graecus.
Porro relatam a mulieribus resurrectionis famam commemorant, cum subditur sed et mulieres quaedam ex
nostris terruerunt nos, quae ante lucem fuerunt ad monumentum, et non invento corpore eius, venerunt dicentes,
se etiam visionem Angelorum vidisse, qui dicunt eum vivere.
Dicunt quidem hoc quasi non credentes; propter quod referunt se territos, idest stupefactos: non enim quod erat
eis relatum firmum aestimabant, aut angelicam illuminationem fuisse; sed stuporis et turbationis causam inde
sumebant. Testimonium quoque Petri non certum aestimabant, dum diceret, se non vidisse dominum, sed
resurrectionem eius conicere ex eo quod corpus ipsius in sepulcro non iacebat; unde sequitur et abierunt quidam
ex nostris ad monumentum, et ita invenerunt sicut mulieres dixerunt, ipsum vero non invenerunt. Augustinus de
cons.
Evang.. Cum autem Lucas dixerit Petrum accurrisse ad monumentum, et Cleopham dixisse ipse retulerit quod
quidam eorum ierant ad monumentum; intelligitur attestari ioanni, quod duo ierint ad monumentum; sed Petrum
primo solum commemoravit, quia illi primitus maria nuntiaverat.
|#3 Lectio 3
Theophylactus. Quia praedicti discipuli nimia dubietate laborabant dominus eos redarguit; unde dicitur et ipse
dixit ad eos: o stulti. Fere enim eadem dixerant quae et astantes cruci: alios salvos fecit, seipsum non potest
salvum facere. Et tardi corde ad credendum in omnibus quae locuti sunt prophetae. Contingit enim credere quae
locuti sunt prophetae, particulariter quaedam, et non universaliter omnia: puta, si aliquis credat quae de cruce
Christi dicuntur a prophetis, sicut est illud: foderunt manus meas et pedes meos; quae vero spectant ad
resurrectionem non credat, sicut est illud: non dabis sanctum tuum videre corruptionem. Decet autem in omnibus
fidem adhibere prophetis; tam in gloriosis quae de Christo praedixerunt, quam in ingloriis: quia ex passione
malorum est ingressus in gloriam; unde sequitur nonne haec oportuit pati Christum, et ita intrare in gloriam
suam? scilicet secundum humanitatem. Isidorus.
Sed et si oportebat Christum pati, tamen qui crucifixerunt rei sunt poena: non enim satagebant perficere quod
Deus disponebat: unde et eorum executio fuit impia; Dei vero dispensatio prudentissima, qui nequitiam eorum in
beneficia generis humani convertit, quasi utens vipereis carnibus ad antidoti salutiferi confectionem.
Chrysostomus. Et ideo dominus ostendit consequenter, haec omnia non evenisse simpliciter, sed ex Dei
proposito ante praedestinato; unde sequitur et incipiens a Moyse et omnibus prophetis, interpretabatur illis in
239

