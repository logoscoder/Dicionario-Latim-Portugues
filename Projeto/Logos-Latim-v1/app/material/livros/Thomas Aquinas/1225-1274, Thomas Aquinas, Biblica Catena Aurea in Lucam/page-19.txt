timore nos a manibus hostium eripi fecit. Non enim eorum insidias sensimus, sed repente ab eis nos segregans
eduxit ad sortis propriae mansionem.
|#33 Lectio 33
Chrysostomus. Glorificat zacharias dominum, quia fecit nos sibi servire cum plena fiducia, non carnaliter, ut
Iudaei in sanguine victimarum, sed spiritualiter in bonis operibus: et hoc est quod dicit in sanctitate et iustitia: est
enim sanctitas apta circa Deum aequitas; iustitia vero quae est circa homines, puta quod aliquis reverenter
exequatur divina, et quo ad homines laudabiliter conversetur. Dicit autem non coram hominibus, ut hypocritae
volentes hominibus placere, sed coram Deo, sicut hi quorum commendatio non est ab hominibus, sed a Deo; et
hoc non semel aut ad tempus, sed singulis diebus et quamdiu vixerint: unde dicit omnibus diebus nostris. Beda.
Nam qui vel ante mortem ab eius servitio discedit, vel immunditia qualibet sive iniustitia fidei suae sinceritatem
commaculat, vel coram hominibus tantum et non coram Deo, sanctus et iustus esse contendit, nondum perfecte
de manu spiritualium inimicorum liberatus domino servit, sed exemplo veterum Samaritanorum diis gentium
pariter et domino servire conatur.
|#34 Lectio 34
Ambrosius. Pulchre cum de domino prophetaret, ad prophetam sua verba convertit, ut hoc quoque beneficium
esse domini designaret; ne cum publica numeraret, sua quasi ingratus tacuisse videretur; unde dicitur et tu, puer,
propheta altissimi vocaberis. Origenes in Lucam.
Ideo reor zachariam festinasse ut loqueretur ad puerum, quia sciebat eum post paululum in eremo moraturum,
nec se eius posse habere praesentiam.
Ambrosius. Sed fortasse aliqui quasi irrationabilem mentis excessum putent quod octo dierum infantem
alloquitur; verum si tenemus superiora, intelligimus profecto quod potuit vocem patris natus audire, qui mariae
salutationem antequam nasceretur audivit. Sciebat propheta alias esse aures prophetae, quae spiritu Dei, non
corporis aetate reserantur. Habebat intelligendi sensum qui exultandi habebat affectum.
Beda. Nisi forte putandus est zacharias propter eos qui aderant potius instruendos futura sui filii munera, quae
dudum per Angelum didicerat, mox ut loqui potuit, praedicare voluisse. Audiant Ariani, quod Christum quem
ioannes prophetando praeibat, altissimum vocat, sicut in Psalmo 86, 5 dicitur: homo natus est in ea, et ipse
fundavit eam altissimus.
Chrysostomus. Sicut autem regibus commilitones sunt qui eis viciniores existunt, sic ioannes cum esset amicus
sponsi, de prope eius adventum praecessit: et hoc est quod subditur praeibis enim ante faciem domini parare vias
eius. Alii enim prophetae eminus Christi mysterium praedicaverunt; hic vero proprius praedicavit, ut et Christum
videret, et eum ceteris indicaret. Gregorius Moralium.
Quisquis autem praedicando a sordibus vitiorum corda audientium mundat, venienti sapientiae ad cor viam
praeparat.
|#35 Lectio 35
Theophylactus. Qualiter praecursor viam domini praeparavit, exponit subdens ad dandam scientiam salutis plebi
eius. Salus dominus Jesus est; data est autem plebi scientia salutis idest Christi, a ioanne, qui testimonium
perhibebat de Christo. Beda. Quasi iesu, idest salvatoris, nomen exponere et diligentius commendare desiderans,
salutis mentionem frequentat. Sed ne temporalem salutem promitti putarent, subdit in remissionem peccatorum
eorum. Theophylactus. Non enim aliter cognitus esset Deus, nisi plebi peccata dimisisset: Dei enim est peccata
dimittere. Beda. Verum Iudaei non Christum suscipere, sed Antichristum malunt expectare: quia non intus a
peccati dominio, sed foris ab humanae servitutis iugo cupiunt liberari.
|#36 Lectio 36
Theophylactus. Quia Deus peccata nobis dimisit, non propter opera nostra, sed propter misericordiam suam; ideo
convenienter addidit per viscera misericordiae Dei nostri. Chrysostomus. Quam quidem misericordiam non
ipsimet inquirentes invenimus: sed desuper nobis Deus aperuit; unde sequitur in quibus, scilicet misericordiae
operibus, visitavit nos, assumpta carne, oriens ex alto. Graecus.
In altis permanens, tamen in terrenis praesens, non divisionem patiens neque circumscriptionem: quod intellectus
noster comprehendere non potest, nec ulla serie verborum exprimere.
|#37 Lectio 37
Beda. Recte Christus oriens vocatur, quia nobis ortum verae lucis aperuit: unde sequitur illuminare his qui in
tenebris et in umbra mortis sedent. Chrysostomus.
Tenebras hic appellat non materiales, sed errorem, et a fide distantiam.
Basilius. Tenebrosa enim erat plebs gentilis, quae idolorum cultu gravabatur, donec lux orta dispersit caliginem,
et splendorem veritatis expandit. Gregorius Moralium. Umbra vero mortis oblivio mentis accipitur: sicut enim
mors hoc quod interficit, agit ut non sit in vita, ita oblivio hoc quod interficit, agit ut non sit in memoria: unde
19

