Consulto autem quae ab aliis sunt scripta praeteriit, ut propriis quibusdam singuli evangeliorum libri
mysteriorum gestorumque miraculis eminerent. Theophylactus.
Scribit autem ad theophilum virum inclytum, fortassis et principem, quia quod dicit cratiste, idest optime, sive
strenue, non dicebatur nisi principibus et praesidibus; sicut et Paulus festo praesidi dixit: cratiste (hoc est optime
vel strenue) feste.
Beda. Theophilus autem interpretatur amans Deum vel amatus a Deo. Quisquis ergo amat Deum, sive a Deo se
desiderat amari, ad se scriptum putet evangelium, et ut sibi datum munus, sibique commendatum pignus
conservet.
Non autem novorum quorumlibet eidem theophilo et velut ignotorum ratio pandenda; sed eorum de quibus
eruditus est, verborum promittitur veritas exprimenda, cum subditur ut cognoscas eorum verborum de quibus
eruditus es, veritatem; scilicet, ut quo quid ordine a domino gestum dictumve sit, agnoscere queas.
Chrysostomus. Vel aliter. Ut certitudinem habeas, et securus existas, quae auditu perceperas, prospiciens in
Scriptura. Theophylactus in Lucam. Plerumque enim cum sine scripto aliquid dicitur, calumniantur illud quasi
falsum; cum vero quis quae dicit scripserit, tunc magis credimus: quia nisi putaret vera, non scriberet.
Chrysostomus. Vel aliter.
Totum evangelistae prooemium duo continet: conditionem eorum qui ante eum evangelium scripserant, puta
matthaei et marci; et rursum cur et ipse scribere proposuit. Cum vero dixisset conati sunt, vocabulum protulit
potens applicari et ad praesumptuose aggredientes materiam, et ad honeste pertractantes illam. Duabus enim
additionibus dubiam sententiam certificat.
Primo quidem quia dixit quae in nobis completae sunt rerum; secundo quia dixit sicut tradiderunt nobis qui ab
initio ipsi viderunt. Simul autem hoc quod dico tradiderunt indicare mihi videtur quod et ipsi moneantur
propagare; velut enim illi tradiderunt, ipsos quoque oportebit accipientes seriatim ad invicem promulgare.
Nondum autem commendantibus Scripturae quae tradita fuerint, contingebat inconvenientia plurima provenire
diuturnitate temporis, unde merito quae de primis visoribus verbi et ministris verbi acceperant, in scriptis
universo mundo traditionem praestiterunt, et calumnias propellentes, et oblivionem destruentes, et ex ipsa
traditione integritatem accomodantes.
|#2 Lectio 2
Chrysostomus. Evangelicae narrationis exordium a zacharia sumit et nativitate ioannis, mirum ante mirum
edisserens, minus ante maius, nam quoniam virgo paritura erat, praeparavit gratia ut vetus prius conciperet.
Declarat autem tempus, cum dicit fuit in diebus Herodis; et adicit dignitatem, cum subdit regis Iudaeae.
Alius autem Herodes fuit qui ioannem occidit; sed ille tetrarcha fuit, hic autem rex. Euthymius. Rex, inquam, ille
qui infantes occidit, pater illius Herodis, qui praecursorem interemit. Beda in Lucam.
Tempus autem Herodis alienigenae regis dominico attestatur adventui; praedictum namque fuerat quia non
deficiet princeps de Iuda, neque dux de femore eius, donec veniat qui mittendus est. Ex quo enim patres ex
Aegypto exierunt, suae gentis iudicibus usque ad Samuelem prophetam, ac Deinde regibus usque ad
transmigrationem Babyloniae regebantur.
Post reditum vero Babyloniae pontifices rerum summam gerebant usque ad hircanum regem simul et pontificem,
quo ab Herode interempto, Iudaeae regnum ipsi Herodi alienigenae iussu augusti caesaris traditur gubernandum;
cuius trigesimo primo anno, iuxta prophetiam supradictam, qui mittendus erat advenit.
Ambrosius.
Docet autem nos divina Scriptura, non solum mores in his qui praedicabiles sunt, sed etiam parentes oportere
laudari: ut veluti transmissa immaculatae puritatis hereditas, in his quos volumus laudare, praecellat. Non solum
igitur a parentibus, sed etiam a maioribus sancti ioannis nobilitas propagatur, non saeculari potestate sublimis,
sed religionis successione venerabilis. Plena est igitur laudatio, quae genus, mores, officium, factum, iudicium
comprehendit. Officium in sacerdotio: unde dicit sacerdos quidam nomine zacharias.
Beda.
De sacerdotali enim prosapia ioannes ortus est, ut eo potentius imitationem sacerdotii praeconizaret, quo ipsum
ad sacerdotale genus pertinere claresceret.
Ambrosius. Genus autem comprehendit in maioribus: unde sequitur de vice Abia, idest nobilis inter familias.
Beda. Erant enim principes sanctuarii, idest summi sacerdotes, tam de filiis eleazar quam de filiis Ithamar,
quorum vices, secundum ministeria sua, ut ingrederentur domum Dei, vigintiquatuor sortibus David distinxit; in
quibus familiae Abia, de qua zacharias ortus est, sors contingit octava.
Non autem frustra primus novi testamenti praeco in octavae sortis iure nascitur: quia sicut septenario saepe
numero propter sabbatum vetus testamentum, sic novum aliquoties per octonarium propter sacramentum
dominicae vel nostrae resurrectionis exprimitur. Theophylactus. Volens etiam ostendere quod ab utroque parente
legaliter ex sacerdotali genere erat, subdit et uxor illius de filiabus Aaron, et nomen eius elisabeth. Non enim
permittebatur de alia tribu uxorem accipere, sed de sua. Elisabeth interpretatur Dei requies.
Zacharias vero memoria domini. Beda.

3

