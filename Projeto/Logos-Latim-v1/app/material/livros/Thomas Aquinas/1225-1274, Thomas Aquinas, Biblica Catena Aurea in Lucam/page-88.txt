nostri corporis somno nobis dormiat, et quiescat. Bene autem arguuntur qui praesente Christo timebant, cum
utique ibi aderat qui perire non posset. Beda. Cui simile est quod post mortem discipulis apparens exprobravit
incredulitatem eorum: et sic tumidis gurgitibus sedatis, patefecit cunctis potentiam suae divinitatis.
|#6 Lectio 6
Chrysostomus. Salvator navigando una cum discipulis ad portum pervenit; unde dicitur et navigaverunt ad
regionem gerazenorum, quae est contra Galilaeam. Titus.
Veraciora exemplaria nec gerazenorum habent, nec gadarorum, sed gergezinorum; est enim gadara civitas in
Iudaea, stagnum autem vel mare nullatenus invenitur in ea; sed Geraza civitas Arabiae est, nec stagnum, nec
mare iuxta habens. Est autem Gergeza, a qua gergezaei, urbs antiqua iuxta tiberiacum stagnum, circa quam est
rupes stagno vicina, in quod ostenditur Deiectos fuisse porcos a Daemonibus. Quia tamen Geraza et gedara
confinium habent cum terra gergezinorum, verisimile est inde ad horum terram porcos fuisse adductos.
Beda. Geraza enim urbs est insignis Arabiae trans iordanem iuncta monti Galaad, quam tenuit tribus Manasse,
non longe a stagno tiberiadis, in quo porci praecipitati sunt.
Chrysostomus in matthaeum.
Cum autem dominus descendisset a mari, occurrit ei aliud terribilius miraculum: nam daemoniacus, tamquam
servus videns dominum, servitutem confitetur; unde sequitur et cum egressus esset ad terram, occurrit illi vir
quidam qui Daemonium habebat iam temporibus multis. Augustinus de cons. Evang..
Quod matthaeus duos dicit fuisse daemoniacos, marcus autem et Lucas unum commemorant, intelligas unum
eorum fuisse personae alicuius clarioris et famosioris, quem regio illa maxime dolebat, et pro cuius salute
plurimum satagebat.
Hoc volentes significare duo evangelistae, solum commemorandum iudicaverunt de quo facti huius fama latius
praeclariusque fragraverat. Chrysostomus in matthaeum.
Vel Lucas elegit ex illis duobus eum qui saevior erat: unde flebilius narrat eius infortunium, cum subdit et
vestimentis non induebatur, neque in domo manebat, sed in monumentis.
Visitant autem Daemones mortuorum sepulchra, volentes imbuere homines periculosa doctrina, quod scilicet
mortuorum animae Daemones fiunt. Cyrillus.
Quod autem nudus petebat defunctorum sepulchra, daemoniacae ferocitatis erat indicium.
Permittit autem quosdam dispensative Deus subesse Daemonibus, ut nos perpendamus per eos quales sunt
Daemones erga nos, ut renuamus eis subici velle; et sic uno patiente aedificantur quamplures. Chrysostomus.
Quia vero hominem eum populi fatebantur, accesserunt Daemones divinitatem praedicantes ipsius, quam etiam
mare sua tranquillitate clamaverat; unde sequitur is ut vidit Jesum, procidit ante illum, et exclamavit voce magna,
et dixit. Cyrillus. Attendas hic timorem annexum audaciae et desperationi multae; signum enim diabolicae
desperationis est in audendo dicere quid mihi et tibi est, Jesu fili Dei altissimi? timoris vero cum precatur
obsecro te, ne me torqueas.
Sed si nosti eum esse filium Dei altissimi, fateris eum Deum caeli et terrae, et eorum quae continentur in eis.
Qualiter igitur non tua, immo sua usurpas, et dicis quid mihi et tibi? quis autem principum terrenorum omnino
sustinebit a barbaris lacessiri suo subiectos imperio? unde sequitur praecipiebat enim spiritui immundo ut exiret
ab homine; et necessitatem praecepti ostendit subdens multis enim temporibus arripiebat illum; et vinciebatur
catenis et compedibus custoditus; et ruptis vinculis agebatur a Daemonio in deserta. Chrysostomus. Unde, quia
nemo audebat daemoniacum tenere, ipse Christus ad eum vadit, alloquens ipsum.
Sequitur interrogavit autem illum Jesus, dicens: quod tibi nomen est? non velut inscius nomen inquirit, sed ut
confessa peste quam tolerabat, virtus curantis gratior emicaret. Beda. Sed et nostri temporis sacerdotes qui per
exorcismi gratiam Daemones eicere norunt, solent dicere, patientes non aliter valere curari, nisi omne quod ab
immundis spiritibus vigilantes dormientesve pertulerint, confitendo patenter exponant; et maxime quando
corporis humani concubitum petere se ac patrare confingunt; unde et hic confessio subditur: at ille dixit: legio;
quia intraverant Daemonia multa in eum. Gregorius Nyssenus. Imitantes quidam Daemones supernas militias et
legiones angelicas, dicunt se legionem, sicut et eorum princeps dicit se positurum thronum super astra, ut fiat
altissimo similis. Chrysostomus. Postquam autem dominus supervenerat Daemonibus creaturam Dei
perturbantibus, putabant eum propter excessum eorum quae fiebant non expectare tempus supplicii: et quia
culpam diffiteri non poterant, instant ne cito sustineant poenam; unde sequitur et rogaverunt illum ne imperaret
illis ut in abyssum irent. Theophylactus.
Quod quidem postulant Daemones volentes adhuc cum hominibus conversari.
Cyrillus. Hic autem palam est quod aemulae catervae maiestatis divinae, ineffabili potentia salvatoris
detrudebantur ad inferna. Maximus. Statuit autem Deus unicuique peccatorum consonam poenam; Gehennam
ignis propter carnis incendium, stridorem dentium propter risum lascivum, intolerabilem sitim propter
voluptatem et crapulam, pervigilem vermem propter obliquum et malignum cor, caliginem perpetuam propter
ignorantiam et fallaciam, Lymbum abyssi propter superbiam: unde Daemonibus tamquam superbis abyssus
delegatur.
Sequitur erat autem ibi grex multorum porcorum pascentium in monte.
88

